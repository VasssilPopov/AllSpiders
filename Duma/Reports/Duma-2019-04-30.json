{"url": "https://duma.bg/oshte-14-uchilishta-zatvoriha-vrati-n190827", "text": "Нови 14 училища са затворили врати в началото на учебната година поради закриване или преобразуване. Общообразователните училища в страната са останали 1955. Децата в забавачките са намалели с 1%, а педагогическият персонал се е увеличил със 182 души. През учебната 2017/2018 година 16,3 хил. ученици са напуснали училище, като 7500 са заминали в чужбина, а 6500 - \"по семейни причини\". Това сочат основните резултати от проведените от НСИ годишни изследвания за дейността на образователните институции. Към 1 декември 2018 г. в страната функционират 1834 самостоятелни детски градини с директор. Средно по 119 деца има в една детска градина, като за градовете те са 154, а за селата - 62. Педагогическият персонал, зает в детските градини, е 19,8 хил. и в сравнение с предходната учебна година се увеличава със 182 души. Частните детски градини са 101 и са с 3 повече от предходната година.  Към 1 октомври учебни занятия се водят в 1955 общообразователни училища. Те са с 14 по-малко от предходната година поради закриване или преобразуване. Учениците са 581,3 хил., от които 86,1 хил. са записани в училища в селата.                     През миналата учебна година 16,3 хил. ученици са напуснали общообразователните училища, от които 13,9 хил. са били в основното образование. Най-много са заминалите в чужбина - 7,5 хил. (46,1%), следвани от напусналите по семейни причини и поради нежелание да учат - 6,5 хил. През 2018 г. основно образование в общообразователните училища са завършили 71,8 хил., а средно образование - 26,5 хил. ученици. Професионалното образование и обучение през настоящата учебна година се осъществява в 21 училища по изкуствата, 25 спортни училища, 359 професионални гимназии и 25 професионални колежа с прием след средно образование. В тях се обучават 136,2 хиляди. В момента 229,5 хил. студенти са записани в степените \"професионален бакалавър\", \"бакалавър\", \"магистър\" и \"доктор\", което е с 6,9 хил. (2,9%) по-малко в сравнение с предходната учебна година. През 2018 г. най-много дипломирали се от колежите са в специалности от \"Здравеопазване\" - 665 души. В университетите и висшите училища студентите български граждани са 199,4 хил. души, а най-много чуждeстранни студенти има от Гърция - близо 25%. През 2018 г. в университетите и специализираните висши училища са се дипломирали 51,2 хил. души, като най-много са в \"Бизнес и администрация\" - 15 204 души, \"Науки за обществото и човешкото поведение\" - 6113 души, и \"Образование\" - 4875 души. Към 31 декември 2018 г. у нас се обучават 6467 докторанти, което е с 97 по-малко от 2017 г. Най-много докторанти има в \"Науки за обществото и човешкото поведение\", \"Здравеопазване\" и \"Образование\".", "date": "2019.04.30", "title": "Още 14 училища затвориха врати"}
{"url": "https://duma.bg/arzhentinski-trenor-s-urok-po-fearpley-n190778", "text": "Аржентинският мениджър на Лийдс Марсело Биелса рискува промоция на отбора си във Висшата лига в името на футболния феърплей. В ключов момент на мача с Астън Вила зрителите на \"Елън Роуд\"станаха свидетели на нещо невиждано. Полякът Матеуш Клих (71) откри за Лийдс, докато Джонатан Коджа от Вила се превиваше контузен на терена, а съотборниците му спряха да играят. Единствен Клих не забеляза това и с диагонален удар намери мрежата на гостите. Последва бурен протест от футболистите на Вила, които потърсиха обяснение от голмайстора защо е продължил да играе. Двата отбора почти стигнаха до бой и се наложи стюарди да влизат на терена, за да ги укротят. Реферът Стюарт Атуел обаче зачете попадението и изгони с червен картон Анвар Ел Гази от гостите. След подновяването на играта аржентинецът, известен с прякора си Лудия, нареди на футболистите си да спрат да играят и да оставят съперника да вкара гол в духа на феърплея. Алберт Адома (77) необезпокояван изравни, след като пробяга целия терен и се разписа на празна врата, докато защитата на Лийдс не му попречи. Единствен шведът Понтус Янсон сякаш не разбра, че голът трябва да се пусне, и опита да атакува Адома, но в крайна сметка топката влезе във вратата. Така срещата завърши 1:1. Тя беше ключова в борбата за промоция за Висшата лига. При успех Лийдс запазваше шансове да измести Шефилд Юнайтед от второто място. При този резултат обаче кръг преди края директно за елита се класира Шефилд с 88 т. заедно с Норич 91, а Лийдс 83, Уест Бромич Албиън 80, Астън Вила 76 ще играят плейофи за влизане в елита. За място в тях ще спорят и Дерби Каунти и Мидълсбро с по 70 т.  В последния кръг в неделя Дерби посреща УБА, а Мидълсбро гостува на изпадналия Родъръм.  Централният защитник на Ливърпул Върджил ван Дайк бе определен за Най-добър играч на сезона във Висшата лига от Асоциацията на професионалните футболисти. Това се счита за най-престижната индивидуална награда в Англия, тъй като победителят се определя от своите колеги в първенството. Холандският национал направи изключителен сезон за „червените“, като е играл във всички 35 мача на тима в лигата и е помогнал за постигането на 19 \"сухи мрежи\" в тях. Според експерти Ван Дайк е с основна заслуга за невероятния сезон, който прави Ливърпул, като тимът има 91 т. 2 кръга преди края и е в яростна битка с Манчестър Сити за титлата. Миналата година наградата спечели съотборникът му Мохамед Салах (Египет). Холандецът пребори конкуренцията на друг съотборник - Садио Мане, на Рахийм Стърлинг, Бернардо Силва и Серхио Агуеро (Манчестър Сити) и на Еден Азар (Челси). Стърлинг получи 2 приза. Той бе награден като най-добър играч през сезона в анкетата на Асоциацията на футболните журналисти, както и с отличието за най-добър млад футболист. ", "date": "2019.04.30", "title": "Аржентински треньор с урок по феърплей"}
{"url": "https://duma.bg/sotsialistite-pechelyat-v-ispaniya-n190813", "text": "На парламентарните избори в Испания побеждава управляващата Социалистическа партия. Социалистите обаче не получават мнозинство в парламента и ще трябва да сформират коалиция, за да съставят правителство. След преброяване на 99,4% от гласовете социалистите на Педро Санчес получават 28,7% от вота. \"Социалистите спечелиха парламентарните избори и заедно с това бъдещето спечели, а миналото изгуби\", заяви Санчес пред ликуващите си привърженици.  Десноцентристката Народна партия получава 16,7%, спечелвайки едва 66 места в 350-местния парламент в сравнение със 137 на предишния парламентарен вот. Това е най-слабото изборно представяне в историята на консервативната партия. Крайнодясната Vox получи малко над 10 на сто. Според наблюдателите именно Vox е отнела част от избирателите на системната десница. В парламента влизат също десноцентристката партия \"Сиудаданос\" (\"Гражданите\") и левият блок \"Унидос подемос\". Места в парламента печелят петима от арестуваните лидери на каталунските сепаратисти, срещу които се води дело заради организирането на противоконституционния референдум за независимост. Очертава се социалистите да получат 123 мандата в 350-местния парламент. Те вероятно ще се коалират с бившите си коалиционни партньори от лявата партия \"Подемос\", която печели 42 депутатски места, но ще се нуждаят от допълнителна подкрепа, тъй като няма да достигат 11 мандата за мнозинство. За да получи подкрепа в парламента, за новото правителство трябва да гласуват 176 депутати. Санчес би могъл да компенсира разликата с помощта на по-малките регионални партии като баските националисти, но вероятно ще се нуждае и от помощта на каталунски партии, борещи се за независимост, които оттеглиха подкрепата си за правителството миналия месец, предизвиквайки предсрочния вот. Това са третите избори за парламент през последните 4 години. След вота през 2015 г. политическите сили не успяха да се споразумеят за сформиране на мнозинство и бяха насрочени нови избори. Това написа във фейсбук лидерът на БСП Корнелия Нинова. По думите й правителството е увеличило заплатите и пенсиите с над 20 процента, подобрило е жилищната политика и грижата за възрастните хора.  написа лидерът на ПЕС Сергей Станишев.", "date": "2019.04.30", "title": "Социалистите  печелят в Испания"}
{"url": "https://duma.bg/mayki-nastoyavat-za-premahvane-na-chalgata-ot-studentski-grad-n190833", "text": "Сдружението на майките срещу насилието настоява да бъде прекратена \"срамната рентиерска дейност на ректорите на държавни университети\" в кв. \"Студентски град\" в София. Организацията посочва, че резултатът от тази политика е \"опростачване и чалгализиране на младото поколение\". В отворено писмо майките посочват, че на територията на Студентския град има над 200 заведения. 44 от тях са отдадени под наем от университетите за нощни клубове и \"в тях се лее твърд алкохол до ранни зори\". Рекордьор в този бизнес е УНСС. Икономическият университет е дал 11 свои имота на собственици на нощни заведения. Най-фрапиращ е случаят с бившия Студентски стол №33 на ул. \"Атанас Манчев\", който с благословията на ректора на УНСС е превърнат в лъскава чалготека, се казва в писмото на организацията до медиите. \"Става въпрос за имоти публична държавна собственост, стопанисвани от УНСС, и от интерес на цялото общество е какво именно се случва с тях. Всички тези имоти са предоставени на университетите от държавата, за да развиват учебно-образователна дейност в тях, но ректорите в крещящо нарушение на Закона за висшето образование са превърнали умишлено помещенията в чалготеки, кръчми и нощни барове, за да си докарват стабилни приходи от наеми\", заявяват майките. Те настояват МОН да задължи ректорите на висшите учебни заведения да извадят от тяхната собственост всичко, което не е свързано с образованието и обитаването на студентите. Сдружението настоява също депутатите да приемат промени в Закона за висшето образование, които ще пресекат веднъж завинаги рентиерската дейност на ректорите на държавните университети. Това не е първият протест на майките срещу стълпотворението на питейни заведения в \"Студентски град\". Преди повече от година те отново призоваха правителството с нормативни промени да задължи ректорите на ВУЗ-овете да престанат да отдават имоти за барове и чалготеки. \"Криворазбраната академична автономия на висшите учебни заведения води до слободия и печалбарство и влиза в абсолютно противоречие с обществения интерес. Срамно и обидно е, че именно ректори са най-активни в насаждането и пропагандирането на чалга културата и нощния живот, в стремежа си към печалби от наеми изгубиха мярка\", написаха тогава майките в отворено писмо до кабинета.", "date": "2019.04.30", "title": "Майки настояват за премахване на чалгата от Студентски град"}
{"url": "https://duma.bg/reshenieto-na-oik-za-kambitov-shte-bade-obzhalvano-n190831", "text": "Решението на Общинската избирателна комисия, която не откри основания за отстраняване от длъжност на кмета на Благоевград Атанас Камбитов, ще бъде обжалвано. То е нелегитимно и политическо. Това заяви общинската съветничка от БСП Гергана Янчева по повод нарушението на благоевградския градоначалник, управлявал търговско дружество. Припомняме, че общински съветници от 7 партии в Благоевград изнесоха данни, че през 2017 г. Камбитов за около седмица е бил управител на дружество \"Стар 2015\" ЕООД. Това е нарушение на Закона за местното самоуправление и местната администрация, според който кмет не може да извършва търговска дейност.  Съветниците са категорични, че този факт може да бъде проверен в Търговския регистър и е достатъчно основание да бъдат прекратени правомощията на кмета. Както ДУМА писа, Камбитов е регистриран като управител на благоевградското дружество на 25 септември 2017 г. и изпълнява тази функция до 3 октомври, когато прехвърля поста на Ивайло Благов. Сигналът в ОИК бил подаден от съветничката Злата Ризова.  Въпреки доказателствата ОИК в Благоевград не отстрани Камбитов от длъжност. Комисията се състои от 11 члена, но на заседанието присъствали девет души, от които петима гласували против отстраняването на кмета. Не е спазено указанието на ЦИК при девет души присъстващи решенията да се взимат със задължително гласували шестима \"за\" или \"против\", обясни Гергана Янчева. Камбитов е кмет на община Благоевград за втори мандат и дава заявка, че ще се кандидатира за трети.  \"Ние не можем да приемем това, което той каза онзиден на сесията на Общинския съвет в Благоевград, че ставало въпрос за техническа грешка\", коментира Янчева. Според общинските съветници ОИК в Благоевград е нелегитимен орган, тъй като след като неин член е починал, съставът й не бил попълнен, а в този период комисията взела четири решения.  По думите й решението на ОИК в Благоевград ще бъде обжалвано. Общинският съветник Калоян Хаджийски заяви, че освен това кметът Камбитов бил купил през 2018 г. жилище 180 кв.м на ниска данъчна оценка за 200 евро на кв. м. Хаджийски имал и дело, спечелено пред ВАС срещу Камбитов, който една година не изпълнявал решението му. ", "date": "2019.04.30", "title": "Решението на ОИК за Камбитов ще бъде обжалвано"}
{"url": "https://duma.bg/vnesoha-signal-v-tsik-sreshtu-kandidaturata-na-peevski-za-ep-n190830", "text": "Гражданското сдружение „Боец\" е внесло в ЦИК сигнал срещу кандидатурата на депутата от ДПС Делян Пеевски за ЕП. Той е втори в листата на партията след лидера Мустафа Карадайъ. Според „Боец” Пеевски не отговаря на изискването в Изборния кодекс, според което кандидатът трябва да е живял в България или друга страна от ЕС през последните шест месеца. „През последните шест месеца в качеството му на депутат от 44-ото НС Пеевски не е присъствал на нито едно пленарно заседание на парламента. На 18 април 2016 г. премиерът Бойко Методиев Борисов в свое участие в телевизия БТВ заяви: „Пеевски си отиде, Пеевски напуска страната”, пише в сигнала на сдружението. Оттам твърдят, че още през септември 2017 г. са търсили Пеевски, за да го номинират за лице на предстоящото българско европредседателство, но се оказало, че той не е на работа и никой не знае къде е. От „Боец\" твърдят, че ще поискат справки от МВР, парламента, НСО и граничните служби данни за пребиваването на Пеевски в чужбина. Ако се окаже, че той не е живял България през последните 6 месеца, ще поискат от ЦИК да заличи кандидатурата му.", "date": "2019.04.30", "title": "Внесоха сигнал в ЦИК срещу кандидатурата на Пеевски за ЕП"}
{"url": "https://duma.bg/andrey-raychev--reytingat-na-tsvetan-tsvetanov-se-srina-n190829", "text": "\"Рейтингът на Цветан Цветанов се срина. В момента съотношението доверие-недоверие към зам.-председателя на ГЕРБ е 10 към 90\". Това заяви социологът Андрей Райчев в телевизионно интервю. \"Корнелия Нинова състави листа с два силни елемента. Първият е Елена Йончева, която е с рейтинг над 40%. Другият е Иво Христов. За първи път от един месец БСП води пред ГЕРБ с един пункт. Това означава, че има реален шанс да победи\", категоричен е Райчев. \"Борисов винаги е бил роб на собствения си календар и в този смисъл той разглежда президентството като свое бъдеще, но не считам, че това вече е възможно да се случи, или ако се случи, ще бъде случайно. Той обаче остава човек, който тепърва може да реши да направи нова коалиция, може да реши и да се оттегли като премиер\", прогнозира Райчев. По думите му предсрочни избори са абсолютно възможни, ако Борисов реши да смени коалиционните си партньори. Лидерът на ГЕРБ си взе партията от Цветан Цветанов, смята Райчев. Преди празниците стана ясно, че е сформиран Председателски предизборен щаб, в който ще участват председателите на партиите, подкрепили листата на ГЕРБ. Борисов оглави структурата, а тълкуванията бяха, че това е поредната му демонстрация срещу влиянието на Цветанов в партията и опит да поеме контрола над предизборната кампания, който досега беше преотстъпил на заместника си.", "date": "2019.04.30", "title": " Андрей Райчев:     Рейтингът на Цветан Цветанов се срина"}
{"url": "https://duma.bg/ek-otkazva-da-komentira-skandala-s-kashtite-za-gosti-n190832", "text": "От Европейската комисия отказват да се ангажират с коментар по скандала с българските къщи за гости, построени като частни вили със средства от европейски фондове. Говорителят Даниел Росарио заяви, че в момента в България е в ход разследване по тези случаи и именно то трябва да даде отговор на проблема. Миналата седмица прокуратурата разпореди полицейска проверка на 746 къщи за гости, изградени с европейски средства. Акцията последва медийни разкрития, свързани с политици, за подобни къщи, които след изграждането си не приемат туристи, а функционират като частни вили. Оставка заради случая подаде зам.-министърът на икономиката Александър Манолев. В края на миналата седмица той бе привлечен като обвиняем за злоупотреба с европейски средства. \"Контролът върху този процес е в ръцете на националните български съдебни власти. Ако има нещо с еврофондове, и тук контролът е в националните власти. Ние не заместваме националните власти в тяхната работа, но, разбира се, следим нещата много внимателно\", заяви говорителят на ЕК Маргаритис Схинас по повод обвинението на Манолев. През миналата седмица главният прокурор Сотир Цацаров възложи проверка за ползването на всички къщи за гости на територията на страната, финансирани от Европейския земеделски фонд. Проверка е възложена и за придобитите с финансова помощ от ЕС автомобили, съобщиха от прокуратурата.", "date": "2019.04.30", "title": "ЕК отказва да коментира скандала с къщите за гости"}
{"url": "https://duma.bg/u-nas-ne-se-registrirat-vsichki-trudovi-zlopoluki-n190825", "text": "Около 10 хил. трудови злополуки минават като битови, заяви пред БНР Александър Загоров, конфедерален секретар на КТ \"Подкрепа\". По думите му злополуките (не инциденти или аварии), които се случват и имат последици върху здравето на човека, са между 13 и 15 хил., но те не се регистрират. Загоров подчерта, че много хора - от собствениците на предприятия до самите работници, правят компромиси с условията на труд.  Регистрираните през 2018 г. трудови злополуки са 2914, от които 92 са завършили със смърт. През първото тримесечие на 2019 г. злополуките са 652, от които със смърт са завършили 15.  В България смъртността вследствие на трудова злополука е 3,6 на 100 хил. заети, което я поставя на трето място в ЕС по този показател, съобщи преди време пред ДУМА националният секретар по безопасност и здраве към КНСБ Огнян Атанасов. Той уточни, че в целия ЕС коефициентът е 1,8 на 100 хил. \"У нас на 100 хил. работещи се отчитат 83 трудови инцидента, докато средната стойност за ЕС е 1513 на 100 хил. Във Франция например са 3500. Изводът е, че не се докладват трудовите злополуки, тъй като за тях не се плаща\", смята експертът от КНСБ. ", "date": "2019.04.30", "title": "У нас не се регистрират всички трудови злополуки"}
{"url": "https://duma.bg/1800-dushi-sa-minali-prez-pirogov-po-praznitsite-n190826", "text": "През празничните дни около Великден екипите на \"Пирогов\" отчитат тежки дежурства, като от 26 април до вчера в Спешното отделение на болницата са потърсили помощ 1800 души. От тях за лечение се наложило да останат 260. Пациентите без здравни осигуровки, настанени за лечение в \"Пирогов\", са 15. Университетската болница се е погрижила не само за жители и гости на София. Екипите са хоспитализирали и едни от най-сложните случаи от цяла България. Близо 80 души от различни части на страната получават високоспециализирана медицинска помощ през тези дни. Доста натоварено е било и дежурството в уникалното за България детско спешно отделение, съобщиха от болницата. През него са преминали над 520 деца, на 50 от тях се е наложило да останат за лечение в \"Пирогов\". В реанимационните структури се борят за живота на 60 пациенти. През спешния неврологичен кабинет са преминали 75, от които са оставени 11 пациенти с инсулт. През кабинета по кардиология и вътрешни болести са преминали 233, а са оставени за лечение 52 пациенти. Няма деца и младежи, които да са посрещнали Великден в \"Пирогов\" поради употреба на алкохол.", "date": "2019.04.30", "title": "1800 души са минали през \"Пирогов\" по празниците"}
{"url": "https://duma.bg/vas-reshava-za-izbor-na-dostavchik-na-mashinite-za-glasuvane-n190828", "text": "Върховният административен съд трябва да се произнесе днес за избора на доставчик на машините за гласуване на евровота на 26 май. До делото се стигна след подадена жалба от \"Българските машини за гласуване\" ЕООД, която е отстранена от състезателната процедура. На 22 април 2019 г. ЦИК определи \"Сиела норма\" за изпълнител на обществената поръчка с предмет: \"Наемане на 3000 специализирани устройства с инсталиран софтуер за машинно електронно гласуване, както и логистично осигуряване и обслужване на специализираните устройства по секционните избирателни комисии в страната\". В процедурата участваха трима кандидати - \"Сиела Норма\", \"Лекс БГ\" и \"Български машини за гласуване\". По време на заседанието на ЦИК обаче стана ясно, че другите двама кандидати са били отстранени. Единият е предложил много по-висока цена от максималната прогнозна стойност, а предложението на другия не отговаря на изискванията, заложени в документацията, обявиха от ЦИК. Наемът, логистиката и обучението за машините ще струват 7,5 млн. лв. Това бе максималната прогнозна цена на обществената поръчка. Толкова е и сумата, посочена в офертата на \"Сиела Норма\".", "date": "2019.04.30", "title": "ВАС решава за избор на доставчик на машините за гласуване"}
{"url": "https://duma.bg/v-cherven-bryag-nedovolstvat-zaradi-premahvaneto-na-vremenen-most-n190824", "text": "Жителите на Червен бряг недоволстват заради премахването на моста край село Чомаковци. Причината е решението на Пътната агенция временното метално съоръжение да бъде демонтирано. То беше изградено заради друг пропаднал мост над река Искър, който отряза достъпа на шест населени места до Червен бряг. Местните са категорични, че няма да позволят премахването на временния мост, докато не бъде изградено ново съоръжение. Очаква се то да е готово през юли. На 25 април стана ясно, че временният военен мост трябва да бъде премахнат заради покачване на нивото на р. Искър край Чомаковци. На 24 октомври 2018 г. беше обявено бедствено положение в Червен бряг заради аварирал мост при село Горник, който свързва околните населени места с града. Жителите му излязоха на протест, след като писмата им до всички възможни институции не получаваха отговор. Над 2 хил. души с подписка поискаха да имат поне временен мост над река Искър. На 27 ноември миналата година след сигнали президентът Радев разговаря по телефона с военния министър Красимир Каракачанов за бързото възстановяване на транспортните връзки между Червен бряг и Чомаковци. Временният мост беше пуснат за движение в началото на януари т. г., като се предвиждаше по него да се пропускат само превозни средства до 20 тона.", "date": "2019.04.30", "title": "В Червен бряг недоволстват заради премахването на временeн мост"}
{"url": "https://duma.bg/prodavash-apartamenta-samo-sled-plateni-smetki-na-vhoda-n190820", "text": "Да се решат проблемите със събирането на таксите за поддръжка на общите части в жилищните сгради и да се накарат некоректните обитатели да плащат. Ако съседът не внася таксите, местната община да ги събира при плащането на местните данъци. Това са част от многобройните предложения за промени в Закона за управление на етажната собственост, съобщиха от Министерството на регионалното развитие и благоустройството в рамките на инициирания от ведомството обществен дебат. В периода от 19 март до 15 април в МРРБ са постъпили над 260 писма с предложения за промени в закона. Когато има разпоредителна сделка с имот - етажна собственост, да се изисква и декларация, че таксите за входа са платени. Това е друго предложение на браншовиците по темата. Ако това не е направено, плащането да се извърши в момента на изповядване на сделката или новият собственик да подпише декларация, че ще ги поеме. Според предложенията за новите текстове на закона трябва да се плащат задължително такси за общи части, без значение дали жилището е обитавано, както и да се регламентират минималните им размери, сумите да влизат в собствена банкова сметка на етажната собственост, а касиерите на блока да се заменят от професионални домоуправители. Има и мнения домоуправител да стане професия, а т. нар. домови книги да станат електронни и общината да има грижата да ги води. Сред предложенията за промяна още е да се въведат различни минимални такси за поддръжка на управление на сградите. А в по-скъпите квартали да плащат повече предвид възможността от по-високи приходи от наеми. Друго предложение е част от таксите, които се събират, да са процент от минималната работна заплата. Ако някой съсед реши да не плаща, в началото на годината да му се налага да се издължи пред общината заедно с плащането на местните данъци. В момента статутът на сградите, които представляват затворени комплекси, не е уреден, затова с промените в ЗУЕС ще се направи отделна глава в закона и ще се разпишат подробно ангажиментите на техните обитатели. ", "date": "2019.04.30", "title": "Продаваш апартамента само след платени сметки на входа"}
{"url": "https://duma.bg/kray-na-fiktivnite-tehnicheski-pregledi-na-kolite-n190821", "text": "Всички данни от техническите прегледи на автомобилите да се въвеждат автоматично в реално време в информационна система за регистрацията на извършените проверки. Това предвижда проект за промяна в Наредбата за периодичните прегледи, съобщава Съюзът на българските автомобилисти, цитиран от Дарик. Организацията твърди, че така ще бъдат пресечени фиктивните проверки на техническото състояние на колите, което представлява сериозен проблем. Въвеждането на данните в реално време ще задължи всички пунктове за годишни технически прегледи (ГТП) да правят измерванията с газоанализатор, димомер и спирачен стенд. Същевременно се предлага отпадане на удостоверенията за техническа изправност. Вместо това ще се въведе стикер с чип, а информацията от него ще може да се получава с четец от разстояние. В електронната система ще бъдат въвеждани всички технически данни, екологичната група на автомобила, номерът на лиценза на пункта за ГТП, където е извършен прегледът, валидността му и др. Стикерът трябва да удостоверява, че автомобилът е допуснат за движение. Данните от периодичните прегледи за автомобилите ще се обменят в реално време между Изпълнителната агенция \"Автомобилна администрация\" и МВР. Така ще отпадне необходимостта от носенето на талоните за ГТП. Автомобилите ще се категоризират в пет екологични групи според годината на производство, съдържанието на въглероден оксид в отработените газове. Междувременно новата пътна агенция за пътна безопасност към МС поиска шофьорите над 60 г. да минават през физически и психологически тестове. Според председателя на ведомството Малина Крумова след 60-годишна възраст книжките не трябва да са безсрочни. \"Когато станат на 60 години, не да имат безсрочна книжка, а напротив - по-често да подлежат на физическа и психологическа проверка\", заяви тя пред БНТ. Данните на МВР сочат, че само в Русе през последните две години са станали над 120 катастрофи с участието на хора над 60 години. Над 100 са ранените, а загиналите - четирима. Миналата седмица в града е блъснат 95-годишен пешеходец. Шофьорът е на 71 години.  Не е ясно дали ще бъде въведено подобно ограничение. МВР има далеч по-сериозни проблеми. От КАТ отчитат все по-голям брой на дрогирани шофьори. \"Средно за седмица варират от 7 до 3-4 водачи с употреба на наркотични вещества или техни аналози - млади хора, които търсят адреналина\", заяви шефът на русенската пътна полиция Михаил Манов.", "date": "2019.04.30", "title": "Край на фиктивните технически прегледи на колите"}
{"url": "https://duma.bg/krastavitsite-i-kartofite-poskapvat-n190817", "text": "Вносните домати поевтиняват тази седмица с 4,5 на сто до 2,36 лева за килограм, а цената на краставиците от внос се качва с 10,3 на сто до 1,82 лева за килограм. Картофите поскъпват с 5,7 на сто и се продават по 1,30 лева за килограм на едро, показва индексът на тържищните цени, който отразява цените на хранителните стоки. Индексът скочи през последните две седмици с 3,67% до 1,608 пункта, след като повече от месец беше почти без промяна. Това отчита Държавната комисия по стоковите борси и тържищата. Морковите се търгуват по 1,18 лева за килограм. Зелето поскъпва с 4,7%  до 1,57 лева за килограм. Зелената салата поевтинява на едро с 3,6 на сто до 0,54 лева за брой. Ябълките поскъпват с 9,0 на сто до 0,90 лв./кг. Лимоните поскъпват с девет стотинки и се продават по 1,95 лева за килограм. Ягодите поскъпват с 1,7 на сто до 3,65 лева за килограм. Кравето сирене поевтинява с 1,0 на сто и се търгува по 6,04 лв./кг, кашкавалът тип \"Витоша\" се купува по 10,10 лв./кг. Олиото поевтинява с 0,5 на сто и се продава по 1,90 лева за литър. Каймата поевтинява с 0,8 на сто и се търгува по 4,76 лева за килограм. Пакетче краве масло от 125 грама поскъпва с 2,2 на сто и се продава по 2,31 лева. Пилешкото замразено месо се продава по 3,80 лева за килограм на едро в края на седмицата. Захарта се търгува по 1,17 лв./кг, а брашното, тип \"500\", поскъпва с 1,1 на сто и се продава по 0,90 лева за килограм. В дните преди Великден яйцата се купуват на едро средно по 0,20 лева за брой.", "date": "2019.04.30", "title": " Краставиците и картофите поскъпват"}
{"url": "https://duma.bg/komisiyata-po-hazarta-s-nov-shef-n190816", "text": "Доскорошният зам.-директор на Националната агенция за приходите Александър Георгиев от днес оглавява Държавната комисия по хазарта (ДКХ), съобщи Министерството на финансите. Председателското място в хазартната комисия се оваканти, след като доскорошният й шеф Мария Филипова беше назначена за зам.-председател на Комисията за финансов надзор (КФН), отговарящ за инвестиционния надзор. В началото на 2018 г. Владислав Горанов освободи от длъжност тогавашния председател на ДКХ Огнемир Митев, без да посочи конкретни мотиви. По неофициална информация обаче уволнението на Огнемир Митев бе заради медийни публикации, които уличават комисията в бездействие спрямо агресивната реклама на хазарт по националните телевизии. Митев бе заменен с Мария Филипова, която се задържа на поста около година. Тя направи проверка на трите национални телевизии заради рекламите на хазарт, но се оказа, че агресивната промоция на лотарийни игри е напълно законна. Новият шеф на комисията по хазарта Александър Георгиев e роден през 1971 г., има висше юридическо образование от СУ \"Св. Климент Охридски\". От май 2017 г. до момента бе зам.-директор на Националната агенция за приходите. Има дългогодишен опит в системата на приходната администрация, където постъпва през 2000 г. През 2008 г. е назначен за заместник-директор на дирекция \"Обжалване и управление на изпълнението\" на НАП София, а от 2009 г. оглавява структурата.", "date": "2019.04.30", "title": "Комисията по хазарта с нов шеф"}
{"url": "https://duma.bg/za-5-minuti-izyadoha-60-metrov-kozunak-n190822", "text": "За не повече от 5 минути от 60-метровия козунак пред общината в Пловдив не остана нито едно парче. Празничният сладкиш бе нареден около фонтана с пеликаните пред кметството. Доброволците от Националния алианс за работа с доброволци го раздадоха на десетките желаещи, за които организаторите бяха поставили ограждения, за да нямат достъп до великденското лакомство. Осигурено бе и полицейско присъствие, за да се избегне разместване на подвижните огради и да няма безредици.", "date": "2019.04.30", "title": "За 5 минути изядоха 60-метров козунак "}
{"url": "https://duma.bg/detsata-v-troyan-shte-yadat-plodove-ot-sobstvena-ovoshtna-gradina-n190823", "text": "Община Троян създаде собствена овощна градина, плодовете от която ще се използват за храненето на децата в яслите и детските градини в общината. \"Овощната градина, в  която ще се отглеждат екологично чисти плодове, е с площ 3 дка. В нея вече са засадени 556 ябълкови дръвчета\", поясни кметът на Троян Донка Михайлова. По думите й целта на местната власт е да се задоволят изцяло потребностите на обединеното детско хранене. Очаква се новите ябълкови насаждения да дават по седем тона плодове годишно. \"Предвиждаме и изграждането на помещение, в което при специални условия ябълковите плодове да бъдат съхранявани. Започва и изграждането на общинска оранжерия, в която ще се отглеждат зеленчуци\", подчерта Михайлова. \"Създаването на овощната градина е в изпълнение на Програмата за управление на Община Троян за мандата 2015-2019 г., включваща грижата за най-малките й жители. Изборът на вида на плодовете е продиктуван от това, че ябълката е плод, който съдържа най-много полезни вещества за малчуганите. Нуждата на детските заведения в общината е от около 6,5 до 7 тона ябълки. Предвижданият добив изцяло ще задоволи нуждите им при строг контрол върху тяхното отглеждане\", категорична е Михайлова.   ", "date": "2019.04.30", "title": " Децата в Троян ще ядат плодове от собствена овощна градина"}
{"url": "https://duma.bg/bankite-shte-otsenyavat-dlazhnitsite-po-reytingova-skala-n190818", "text": "От 1 януари 2021 г. всички банки ще оценяват риска при кредитиране по нова методика. Правилата предвиждат това да става по стандартизиран модел, който ще определя нивата на риск при различни категории или групи от длъжници. Трезорите трябва да засичат риска не само в момента на неплащане на заем, но поне една година преди това, предвижда наредба на БНБ с управител Димитър Радев. Всички банки ще изготвят рейтингова скала за длъжници и ще съобразят отпускането на заеми с нея. Редът за кредитиране не трябва да създава привилегировани длъжници, иска БНБ. За всеки клиент банките трябва да изготвят и негов профил. За по-рисковите клиенти те могат да изискват подробна информация за социалното положение и финансовото състояние, характера и мястото на извършване на дейностите, които са източници на неговите доходи. Според инструкциите критериите на БНБ служители от публичния сектор, пенсионери, служители към правителството, в държавни предприятия и правителствени организации са категоризирани като нискорискови. Като лица с висок риск са определени тръстове, благотворителни организации, организации, получаващи дарения, компании с номинални собственици, т.нар. PEPs (лица, заемащи или заемали длъжности с повишен корупционен риск), клиенти, които физически не са присъствали в банката при установяване на отношения с нея, както и такива със съмнителна публична репутация.", "date": "2019.04.30", "title": " Банките ще оценяват длъжниците по рейтингова скала"}
{"url": "https://duma.bg/samo-oshte-den-za-podavane-na-deklaratsii-n190819", "text": "Днес е последният ден за подаване на декларациите за физическите лица и плащането на данъка върху доходите, припомнят от НАП. Крайният срок изтича на 30 април, като от приходната агенция очакват повече от 50 000 формуляра в следващите дни. Запазва се тенденцията повече от половината данъчни декларации за доходите на физическите лица да са подадени по интернет с ПИК на НАП или електронен подпис. 5 календарни дни преди края на кампанията в приходната агенция са получени малко над 450 000 формуляра. До момента ПИК имат близо 600 000 лица, като данъчните очакват за пръв път през тази година броят на подалите документите си онлайн да е повече от този на избралите хартията. И подаването на декларацията, и плащането може да стане електронно с банкова карта и без такси чрез електронна услуга на НАП, достъпна на сайта www.nap.bg. Също до края на април се декларират авансовите данъци за първото тримесечие на 2019 г. най-често от упражняващи свободни професии, земеделци и наемодатели. Също до края на април самоосигуряващите се трябва да подадат осигурителната декларация 6, с която се определят окончателните вноски за социално и здравно осигуряване, припомнят още от НАП. И през тази година от приходното ведомство предлагат възможност за клиентите си да проверят всички изплатени им суми извън трудов договор през 2018 г. чрез електронна услуга с ПИК или е-подпис. В справката се виждат всички хонорари, възнаграждения по граждански договори и други, които могат просто да бъдат преписани в декларацията. Така според данъчните рискът от пропуски и грешки значително намалява.", "date": "2019.04.30", "title": " Само още ден за подаване на декларации"}
{"url": "https://duma.bg/shri-lanka-zabrani-burkite-n190811", "text": "Шри Ланка потвърди забраната за покривалата на лицето на публични места след серията самоубийствени нападения на католическия Великден преди осем дни, при които загинаха най-малко 250 души и бяха ранени стотици. Президентът Майтрипала Сирисена посочи, че е използвал закона за извънредното положение, за да наложи ограничението. Всяко покривало за лице, което \"пречи на идентификацията\", ще бъде забранено, за да се гарантира националната сигурност, уточняват от канцеларията на държавния глава. Никабът и бурката, носени от мюсюлмански жени, не са изрично споменати. Този ход обаче се възприема като прицелване в облеклото. Страната остава в извънредно положение 8 дни след ислямистките атаки, които удариха църкви и луксозни хотели. Десетки заподозрени бяха арестувани, но местните власти предупредиха, че още екстремисти са останали на свобода. Шри Ланка има значително мюсюлманско население - от общо 21 млн. души малко под 10% са мюсюлмани. Смята се, че само малък брой жени носят покриващия лицето никаб, известен още като бурка - було, покриващо лицето и тялото.", "date": "2019.04.30", "title": " Шри Ланка забрани бурките"}
{"url": "https://duma.bg/tsenata-na-turski-potok-doblizhava-3-mlrd-lv-n190815", "text": "До близо 3 млрд. лв. се увеличават разходите за продължението на \"Турски поток\" през България. След като в началото на април \"Булгартрансгаз\" избра саудитската \"Аркад\" за строител на 474-километрово трасе срещу 2,6 млрд. лв., сега държавният газов оператор обяви и търг за изграждането на две компресорни станции с прогнозна цена над 351 млн. лв. Съоръженията са необходими, за да може още от следващата година природният газ да бъде транспортиран по част от съществуващите сега газопроводи между Провадия и Полски Сеновец, тъй като арабската компания ще построи само 308 км в следващите 250 дни (от сръбската граница до Полски Сеновац). С тези допълнителни разходи икономическата полза от бъдещия газопровод става все по-съмнителна. Като сериозен проблем се очертава и все по-голямата възможност за продължаването на срока след 2020 г. на транзита на руски газ през Украйна. Това ще обезсмисли използването на трасето през България. Основните дейности, включени в новата обществена поръчка, предвиждат изработване на инвестиционен проект, доставка на материали, оборудване и строително-монтажни работи на две компресорни станции. Едната ще е до Провадия, а другата - при монтанското село Расово. В първата ще има 4 газотурбокомпресорни агрегата с номинална мощност 10 МВт всеки, а втората - 3 турбини, всяка с мощност 12 МВт. За да бъдат свързани новите компресорни станции с газопреносната мрежа на \"Булгартрансгаз\", ще бъдат проектирани и изградени входящи и изходящи връзки и оптична кабелна линия. ", "date": "2019.04.30", "title": "Цената на \"Турски поток\" доближава 3 млрд. лв."}
{"url": "https://duma.bg/svetat-harchi-za-orazhie-syakash-e-vav-voyna-n190814", "text": "Военните разходи в света през 2018 г. възлизат на 1,8 трилиона долара, което е с 2,6% повече от предходната година. Това се казва в ежегодния доклад на Международния институт за изследване на мира в Стокхолм (СИПРИ), цитиран от РИА \"Новости\". Според изследването световните военни разходи през 2018 г. достигат най-високото си ниво от 1988 г., когато институтът започва да събира информация по този въпрос. \"През 2018 г. световните военни разходи са със 76% по-високи, отколкото през 1998 г., когато те достигнаха най-ниското си ниво след края на Студената война\", се казва в доклада. Според СИПРИ военните разходи като цяло възлизат на 2,1% от световния БВП, което е средно еквивалентно на 239 долара на човек. Тази година Русия отпада от първите пет страни с най-големи военни разходи. През 2018 г. Москва е похарчила 61,4 млрд. долара, което е с 3,5% по-малко от миналата година. Така Русия спадна на шесто място в класацията на института с разходи за военни цели от над 61 милиарда долара. Първите пет страни с най-големи военни разходи в света включват САЩ, Китай, Саудитска Арабия, Индия и Франция, които представляват 60% от световните военни разходи. За първи път от 2010 г. американските военни разходи нарастват с 4,6% до 649 млрд. долара. Според анализатори на института, \"ръстът на американските военни разходи се дължи на изпълнението на новата програма за оръжия на администрацията на Тръмп от 2017 година\". Делът на Вашингтон възлиза на 36 процента от световните разходи през миналата година. Съединените щати са изхарчили за военни цели почти толкова, колкото следващите осем страни в класацията взети заедно. Втори е Китай с 250 милиарда долара, или 14 процента от световните разходи. Саудитска Арабия остава на трето място с над 67 милиарда долара. Следват Индия и Франция. В същото време най-високият процент на увеличение сред първите 15 страни се пада на Турция - 24 на сто. Докладът също така отбелязва, че увеличението на военните разходи се наблюдава през 2018 г. в страните от Централна и Източна Европа. \"Разходите на Полша нараснаха с 8,9% през 2018 г. до 11,6 млрд. долара, а разходите на Украйна се увеличиха с 21% до 4,8 млрд. долара. Разходите на България, Латвия, Литва и Румъния също се увеличиха между 18-24% през 2018 г.\", се казва в документа. Според Петър Веземан, старши учен от СИПРИ в Програмата за оръжие и военни разходи, това нарастване на разходите \"до голяма степен се дължи на нарастващото възприемане на заплахите от Русия\". Международният институт за изследване на мира в Стокхолм е основан през 1966 година. Той е независим мозъчен тръст, който изучава конфликти, въоръжения, контрол над въоръженията и разоръжаване.", "date": "2019.04.30", "title": "Светът харчи за оръжие, сякаш е във война"}
{"url": "https://duma.bg/tachi-bil-protiv-razmyana-na-teritorii-n190812", "text": "Президентът на Косово Хашим Тачи заяви преди срещата на Западните Балкани в Берлин, че няма да позволи какъвто и да било обмен на територии със Сърбия. Той обаче подчерта, че е \"право на албанците от долината в Прешево да се присъединят към Косово\", съобщи МИА. На пресконференция Тачи заяви, че Косово няма да допусне модел на \"двоен суверенитет\" за Косово като решение на спора за Косово. \"Подчертавам, че нашата позиция е конституционна, правна и ясна позиция на независима и суверенна държава. Не очаквам да се получи какъвто и да било диалог или споразумение между Косово и Сърбия, но продължавам да подчертавам позицията си, че е в наш интерес да подкрепим правото на албанците да присъединят Прешевската долина към Косово. Но аз винаги ще бъда против размяната на територии. Това е договаряне и ние няма да го позволим. Също така при никакви обстоятелства няма да допуснем някакъв вид двойствен суверенитет или немско-германски модел, защото той е преодолян, няма да допуснем и Република Сръбска в Косово\", каза косовският президент. Говорейки за диалога със Сърбия, Тачи поиска от домакините да се осъди геноцидът на Сърбия в Косово.", "date": "2019.04.30", "title": "Тачи бил против размяна на територии"}
{"url": "https://duma.bg/ot-rashageyt-kam-ukrayngeyt-n190806", "text": "Започна вторият сериал от сагата с външната намеса в президентските изори на САЩ през 2016 година. Първият сериал приключи наскоро с доклада на специалния прокурор Робърт Мълър, който не представи доказателства за сговор на Доналд Тръмп с Русия с цел избирането му за президент преди две години. Предстои обаче да видим втори сериал, в който пак има чужда намеса. Само че не на Русия, а на враждуващата с нея Украйна. Как обаче се е разигравала тази намеса? Какво общо има тя с ареста на Джулиан Асандж? Или с президентските избори в САЩ пред 2021 година. На 20 март Тръмп разкри в туитър, че по време на изборите през 2016 г. украинските власти са предоставяли на съперничката му Хилъри Клинтън компромат срещу него. По-конкретно това е правил ръководителят на Националното антикорупционно бюро на Украйна (НАБУ) Артьом Ситник. \"Руският сговор изчезва, появява се украински сговор, за да се помогне на Клинтън\", цитира Тръмп разследващия журналист Джон Соломон от изданието \"Хил\". Соломон е взел интервю от генералния прокурор на Украйна Юрий Луценко, който е заявил пред него, че разследва намесата на Украйна в президентските избори в САЩ - по-точно дали правоохранителните органи умишлено са извършили изтичане на финансовите отчети на Пол Манафорт, който бе шеф на предизборния щаб на Тръмп. И по този начин са се опитали да повлияят на изборите в полза на Хилъри Клинтън. – по-точно от един факт, който на първо четене няма нищо общо със САЩ и президентските избори. В Украйна върви дело за корупция при добив на кехлибар, в което главно действащо лице е независимият депутат Борислав Розенбалт (заeдно с колегата му Максим Поляков). Той е обвиняем за получаване на подкуп и злоупотреба с влияние чрез прокарване на законодателна инициатива. Розенбалт е бил разследван именно от НАБУ, ведомството на Артьом Ситник, което миналия октомври е предало делото в съда. Розенблат обаче явно решава да отмъсти и миналия месец огласява запис, на който високопоставен служител на правоохранителните органи признава, че ведомството му е извършило изтичането на финансовите отчети на Манафорт, за да се помогне на Клинтън. Според редица украински медии гласът на човека е именно на Артьом Ситник. А Луценко уточни пред \"Хил\", че именно заради този запис генералната прокуратура разследва намесата на НАБУ и шефа му Ситник в предизборната кампания на САЩ. В някои украински медии дори се уточнява, че Луценко направо обвинява Ситник за изтичане на данните срещу Манафорт. Интересно е да се проследи как се е стигнало до изчитането на информацията на НАБУ срещу Манафорт и в полза на Клинтън. Известният в Украйна криминален журналист Владимир Бойко, на когото се позовава strana.ua, твърди, че Ситник и обкръжението му плюс служители на други силови структури, плюс еврофилски депутати, както и плюс отделни служители на Държавния департамент от привържениците на Демократическата партия, са раздухали скандала с т.нар. оборна книга на управлявалата преди Майдана Партия на регионите (всъщност става дума за \"черна каса\"). Освен пропрезидентска, тази партия е била и проруска. Според Владимир Бойко конците на цялото това обкръжение са били дърпани от специалната представителка на ФБР Карен Гринуей (днес тя не е вече в тази служба). Тя пък е действала по указания на по-висшестоящи лица от лагера на Обама-Клинтън. Всички те душили за бизнес връзки на Манафорт с проруски политици в Украйна. Нито са били привлечени под отговорност лицата, които са фигурирали в книгата като получатели на пари от \"черната касата\", нито пък бе доказана автентичността на самата \"оборна книга\". Само че покрай скандала изскочи името на Манафорт като консултант на проруската Партия на регионите. И понеже навремето той бе шеф на предизборния щаб на Тръмп, това даде повод на лагера на Клинтън да скалъпят подозрението, че чрез него самият кандидат президент може да е свързан с Русия, съответно да раздуха интригата за сговора на Тръмп с Русия. Това съмнение се въртеше в оборот до публикуването на доклада на Мълър, въпреки че Манафорт напусна щаба на Тръмп още по време на самата предизборна кампания през 2016 година. Както знаем, докладът на Мълър отхвърли това съмнение. Самият Манафорт бе осъден в САЩ заради укриване на данъци от доходите за консултантските си услуги на Партията на регионите. Но това не отменя главното - украинската държава чрез свои институции и представители се е намесила в предизборната кампания на САЩ в полза на единия от кандидатите - Хилъри Клинтън. Затова и Тръмп говори за украински сговор. Самата Украйна се е поставила в доста нелицеприятно положение. През 2016 г. президентът Петро Порошенко открито подкрепи Хилъри. Сега обаче я топеше пред противника й Тръмп и съдействаше за разкриването на украинската й връзка, съответно как Украйна й е помагала срещу него. Така че не са случайни нито записът на Ситник, нито разследването на ведомството му НАБУ от генералната прокуратура на Юрий Луценко. Но Порошенко едва ли е правил това от любов към светата истина. Наистина наскоро той загуби с гръм и трясък президентските избори, но преди това, в хода на самата кампания, подкрепата на Тръпм и САЩ му е била потребна с надеждата за преизбирането му. Затова Киев е \"пропял\" за любимката си Хилъри. Новоизбраният президент Владимир Зеленски ще е заинтересован да разкрие украинската връзка. Той дава да се разбере, че Вашингтон остава Големия брат на страната му и затова ще работи за Тръмп срещу Хилъри. Така че няма да е изненада, ако в скоро време Луценко официално обяви, че НАБУ се е намесила в изборния процес на САЩ. Така ще разчита и на закрила от Тръмп, за да не изпълни Зеленски заканата си да го смени от поста. За Русия се заформя противоречив резултат. Минусът е, че Зеленски смята да остави Украйна в сферата на американските интереси. Плюсът: най-вероятно ще бъде изчистено името й, че е спечелила изборите на Тръмп. Но украинската връзка има и друга линия и тук може да очакваме още по-гръмки разкрития. И тези разкрития се свързват с ареста на Джулиан Асандж в еквадорското посолство в Лондон, което няма съмнение, че е станало по искане на САЩ.  Ето какво казва Питър Стоун от неправителствения Център за обществена почтеност във Вашингтон (Center for Public Integrity), цитиран от същия украински сайт: \"Битува мнението, че той (Асандж) разполага с компромат срещу Украйна, който може да докаже намесата на Киев в американските избори и сговора на демократите срещу Тръмп. Говори се, че за сътрудничеството му с Вашингтон са му обещали смекчаване на присъдата\". Правосъдното министерство на САЩ официално обяви, че Асандж може да бъде осъден максимум на 5 години затвор за разкритията на американските геополитически тайни в портала му \"Уикилийкс\" (преди циркулираха други присъди: от доживотна до смъртна). Известно е също, че именно \"Уикилийкс\" публикува имейли от сървъра на Демократическата партия с преписката между Клинтън и шефа на предизборния й щаб Джон Подеста. Тези разкрития компрометираха партията, че е нарушила собствените си правила в избирателната кампания за номинацията на нейния кандидат-президент, като е дала подкрепа на един от кандидатите срещу друг - на Хилъри срещу Бърни Сандърс. Скандалът несъмнено имаше пръст за загубата на Клинтън и демократите скочиха срещу Русия, че изнасянето на данните от сървъра и публикацията в \"Уикилийкс\" са нейна работа. Което, впрочем, още не е доказано. В нея е ставало дума и за Украйна, която се споменавала над сто пъти, както твърди strana.ua: \"Една от основните линии на преписката, която може да подхване Тръмп, е връзката на щаба на Клинтън с украинския олигарх Виктор Пинчук и възможните му финансови вложения в кампанията на демократите. Възможно е сега Асандж да разкаже повече за намесата на Украйна в изборите, която върви по две направления: организирането на течове срещу Манафорт и пряко спонсориране на кампанията на Хилъри от украинската върхушка\", пише сайтът. Тази теза бе потвърдена от адвоката на Тръмп и негов съветник по киберсигурността Рудолф Джулиани (бивш кмет на Ню Йорк). В интервю по Си Ен Ен от 21 април той каза: \"Хора от щаба на Клинтън са говорили с украинците. Украйна провежда разследване за връзки на кампанията на Клинтън с Украйна. Нито един американски вестник не пише за това\". В интервю за в. \"Уошингтън игземинър\" Джулиани представи по-нашироко и надълбоко своята теза: \"Следете Украйна. Ако се вземат предвид всички източници, с които той (Асандж) разполага, напълно възможно е той да знае или да разполага с информация как всичко е започнало\". Джулиани уточни, че Асандж може да разкаже как е тръгнало федералното разследване за предполагаемия сговор на Тръмп с Русия, а не че може да опровергае евентуална руска кибератака срещу сървъра на демократите. Той смята също, че Асандж може \"да покаже кой е измислил лъжливата история, че Тръмп е бил в сговор с Русия\".  Впрочем такава кибератака не е имало. През 2017 г. компютърни експерти в САЩ установиха, че високата скорост, с която файловете са били изтеглени от сървъра, показва, че това е ставало с флашка и в самата централа на демократите, а не от разстояние - тоест вътрешен човек е теглил преписката. Но и за това не се пише във вестниците на САЩ. Дали пък няма да излезе, че сговорът с Русия е изфабрикуван, за да се прикрие сговорът на Хилъри с Украйна срещу Тръмп? И че демократите се нахвърлили срещу Тръмп за прегрешение, което те самите са извършили - чужда (украинска) намеса в изборния процес, смятан във Вашингтон за светая светих на американската демокрация? Очевидно от друг ъгъл трябва да се погледне и на ареста на Асандж, предизвикал първоначално толкова възмущение. Парадоксът е, че още една тайна може да бъде разкрита от него, но благодарение на ареста му. Доналд Тръмп несъмнено има много трески за дялане. Но като несистемен президент той изпълнява предизборните си обещания (за разлика от повечето му предшественици) и твърди, че иска да нормализира отношенията с Русия. Второто не му го позволяваха, включително чрез Рашагейт. Това го вижда целият свят. Преди публикуването на доклада на Мълър той трябваше да се защитава. С доклада сагата за президентските избори от 2016-а навлиза в нова, \"обратна\" фаза. Сега, с новите данни за украинската намеса, уязвимата и защитаваща се страна става Демократическата партия и кандидатите й за президентските избори догодина, а атакуващата - Тръмп и Републиканската партия. Очертава се Украйнгейт да стане основен сюжет не само за Тръмп, но и изобщо в цялата предизборна кампания на САЩ. Която с най-новите разкрития очевидно вече е започнала, нищо че официалният й старт е още далечко. Така че ни предстои да гледаме интригуващ втори сериал от сагата за външната намеса в американските избори.  ", "date": "2019.04.30", "title": "От Рашагейт към Украйнгейт?"}
{"url": "https://duma.bg/aresti-vav-frantsiya-n190808", "text": "Трима възрастни и тийнейджър са били арестувани във Франция заради планирана атака срещу силите за сигурност през следващите дни, съобщиха френски прокурори. \"Четиримата са били задържани заради планирането на изключително насилствена терористична атака\", заяви вътрешният министър Кристоф Кастанер. Един от заподозрените е непълнолетен, който е на пробация в учебно заведение, след като е бил осъден на 3 години - две, от които прекъснати заради опит да пътува до Сирия, съобщиха парижките прокурори. Другите трима са познати на силите на реда според източник, близък до разследването.", "date": "2019.04.30", "title": "Арести във Франция"}
{"url": "https://duma.bg/yunker-ne-es-svetat-e-v-kriza-n190809", "text": "Председателят на Европейската комисия Жан-Клод Юнкер не е съгласен с мнението на френския президент Макрон, че Европейският съюз преживява най-дълбоката си криза в историята на интеграцията, предаде ТАСС. \"Днес не само ЕС, но и целият свят се намира криза. Разпада се предишният ред. Расте силата на Китай, Индия. Ние си имаме работа с миграционни кризи, с президента на САЩ Тръмп и със сложни търговски отношения със САЩ\", казва Юнкер в интервю за полското издание \"Жечпосполита\". На 4 март в програмна статия Макрон каза, че Брекзит е станал символ на \"кризата в Европа, която не е могла да намери отговор на необходимостта да осигури защита на народите\". Запитан дали има вероятност Полша да напусне ЕС, Юнкер казва в интервюто \"Не\". После допълва: \"Полша е с нас (с ЕС), защото имаме общи ценности\", предаде Ройтерс. Това негово изказване идва в момент, в който най-голямата полска опозиционна партия неколкократно предупреди, че управляващата партията Право и справедливост може да доведе Полша до напускане на ЕС. Право и справедливост е в конфликт с ЕК по въпроса за полската съдебна система, като в този спор повечето страни членки подкрепят ЕК. Юнкер изрази увереност, че нарушенията на върховенството на закона в ЕС няма да са дълготраен проблем.", "date": "2019.04.30", "title": " Юнкер: Не ЕС,  светът е в криза"}
{"url": "https://duma.bg/razgovori-sas-sasht-sa-nevazmozhni-otseche-iran-n190810", "text": "Влиятелният главнокомандващ на силите \"Кудс\" на Революционната гвардия на Иран ген. Касем Солеймани обяви, че духовното ръководство на страната никога няма да преговаря със САЩ под наложен икономически натиск. Това съобщи полуофициалната новинарска агенция \"Фарс\". \"Оказвайки икономически натиск върху Иран, Америка иска да ни принуди да влезем в преговори с тази страна... всякакви преговори при тези обстоятелства са капитулация пред Америка и това никога няма да се случи\", подчерта ген. Касем Солеймани. Изявлението на генерала идва само ден след като иранският външен министър Мохамед Джавад Зариф намекна, че страната може да излезе от Договора за неразпространение на ядрените оръжия, ако САЩ продължат да утежняват санкциите срещу Техеран.", "date": "2019.04.30", "title": "Разговори със САЩ  са невъзможни,  отсече Иран"}
{"url": "https://duma.bg/nakade-varvim-n190803", "text": "Би Би Си За първи път в историята на човечеството се случва днес в света да има повече старци, отколкото малки деца. Какво означава това за всички нас и за бъдещето на планетата ни? По данни на ООН в края на 2018 г. броят на тези, които са преодолели възрастовата граница от 65 г., надвишава броя на тези, които са на възраст под 5 години. Днес на Земята живеят близо 705 млн. души, които са над 65 години. А тези, които са под 5 г. са близо 680 милиона. Днешните тенденции показват, че към 2050 г. тази разлика ще стане още по-голяма - на всяко дете под 5 г. ще се падат повече от двама старци, които са над 65. Демографите откриха това и го проследяват вече отдавна: в повечето страни хората живеят все повече и имат все по-малко деца. Но как ще се отрази това на нас? Или вече ни влияе? Кристофър Мърей, директор на Института по оценка на здравеопазването към Вашингтонския университет, казва: \"Ще има много малко деца и много възрастни хора, които са над 65 г., което ще направи трудно поддържането на световната общност в нормално състояние\". Мърей е автор на доклада от 2018 г., в който той смята, че почти половината от всички страни в света са заплашени от \"фалит на раждаемостта\" - раждат се недостатъчно деца, за да се поддържа населението на една или друга държава. \"Помислете за всички дълбоки социални и икономически последствия, заплашващи обществото, в което бабите и дядовците са повече от внуците\", добавя той. Според данните на Световната банка през 2960 г. коефициентът на раждаемостта в света е бил близо пет деца на всяка жена. Близо 60 г. по-късно той намалява двойно - до 2,4. В същото време социално-икономическото развитие е от полза за родените в наше време. През 1960 г. хората живеят средно малко повече от 52 години. Настоящата продължителност на живота през 2017 г. е достигнала 72 години. Това означава, че на нас са ни необходими все повече ресурси, докато остаряваме. Увеличава се натискът върху пенсионната система и системата на здравеопазването. Проблемът на застаряването на населението е по-остър в развитите държави. Там, като правило, е по-ниска раждаемостта и причина за това, преди всичко, е икономиката: нивото на детската смъртност е по-ниско, средствата за контрол на раждаемостта са общодостъпни, а да се отглеждат и възпитават деца е доста скъпо. В такива страни жените често раждат по-късно и затова имат по-малко деца. По-високите стандарти на живот означават, че хората живеят по-дълго. Най-добрият пример е Япония, където очакваната продължителност на живота е близо 84 г. (най-високата в света) и където 27% от населението е по-възрастно от 65 (също най-високият показател в света). А какъв е делът в Япония на онези, които още не са навършили 5 години? Според данните на ООН, те са близо 3,85 на сто. И двете цифри вече отдавна тревожат японските власти и миналата година правителството на страната обяви плановете си да промени възрастта за пенсиониране - от 65 на 70 години. Ако това се случи, японските трудещи се ще излизат в пенсия най-късно от всички останали в света. Дисбалансът, за който говорим, обаче заплашва и развиващите се страни. В Китай делът на възрастните хора е по-малък, отколкото в Япония (10,6% от цялото население). Но заради строгите мерки за ограничаване на раждаемостта през 1970-те години, във втората по големина икономика в света има относително нисък коефициент на раждаемост - средно по 1,6 деца на жена. И днес тези, които още не са навършили 5 г., в континентален Китай са под 6% от цялото население. Сред държавите, където раждаемостта е висока, доминират африканските страни. Например Нигер е \"най-фертилната страна в света\": там през 2017 г. средно на една жена са се падали 7,2 родени деца. В същото време в тези страни е най-високо нивото на детската смъртност. В Нигер този показател е 85 деца на всеки хиляда, най-високият в света. За демографите цифрата 2,1 е магическа. Смята се, че такъв коефициент на раждаемост е достатъчен населението да се възпроизвежда. Най-пресните данни на ООН показват, че едва малко повече от половината страни в света (113) отговарят на това изискване. Изследователите също така подчертават, че на страните с по-висока детска смъртност и по-ниска очаквана продължителност на живота е необходим коефициентът 2,3, а този праг е постигнат едва от 99 държави. Заради намаляването на раждаемостта в много страни населението, най-вероятно, доста чувствително ще намалее - въпреки че общото население на света се увеличава (очаква се към 2024 г. то да достигне 8 милиарда души). Намаляващо и застаряващо население... Това преди всичко означава намаляване на броя работници, което води до по-ниска продуктивност, която на свой ред ще забави икономическия ръст. През ноември м.г. МВФ предупреди, че заради застаряващото население икономиката на Япония може да се свие с повече от 25% през следващите 40 години. \"Демографската ситуация влияе върху всички аспекти на нашия живот\", подчертава Джордж Лисън, директор на Оксфордския институт за стареене на населението. Ще помогне ли технологията да се справим с икономическите ефекти на бързо застаряващото население на планетата ни? Междувременно специалистите постигнаха консенсус: правителствата трябва да действат, за да обезвредят \"бомбата на застаряването\", която вече тиктака. През 2015 г. Китай преразгледа политиката си на \"едно дете\" и през 2018 г. даде да се разбере, че след година всички ограничения ще паднат. Според редакционна статия във в. \"Женмин жибао\", официално издание на ЦК на китайската компартия, раждането на деца е \"дело семейно и държавно\". Отмяната на ограниченията обаче едва ли ще се превърне в панацея. През 2018 г. в Китай са се родили 15,2 млн. деца - най-малкият брой за последните над 60 години. Китайските учени смятат, че причина за намалялата раждаемост е по-малкото количество на жени в репродуктивна възраст, а също така и това, че младите семейства са склонни да отлагат раждането на деца по финансови причини. Експертите предупреждават: за намаляване на ефекта на застаряващото население държавата трябва да се погрижи за здравето на възрастните хора. Здравите хора остават по-дълго трудоспособни, освен това така се намаляват разходите за медицинското обслужване. Освен това, както подчертават специалистите в Международната организация на труда, там, където жените се трудят наравно с мъжете, по-рядко се случват рецесии. Колкото по-голям е делът на жените в работната сила, толкова по-устойчива е икономиката. Могат ли тези препоръки на учените да помогнат, ще бъдат ли чути? Часовникът тиктака.     Япония 27%     Италия 23%     Евросъюз 19,7%     САЩ 15,4%     Русия 14,1%     Китай 10,6%     Бразилия 8,5%     Турция 8,15%     Индия 5,9%     Иран 5,4%     Близък изток/Северна Африка 4,9%     Африка на юг от Сахара 3%", "date": "2019.04.30", "title": "Накъде вървим?"}
{"url": "https://duma.bg/kratki-novini-n190807", "text": "Петима човека, включително пастор, загинаха при атака над църква в Буркина Фасо. Нападението се случило в неделя в малкия северен град Силгаджи, като това е първото нападение над църква в африканската държава. Командващият базата на САЩ в Гуантанамо е освободен от поста. Южното командване на Въоръжените сили на САЩ е изгубило доверие във възможностите на контраадмирал Джон Ринг да носи отговорност за базата в Куба. Три тона отпадъци са събрани до момента в района на Еверест в мащабната акция за почистване на най-високия връх на планетата, която започна в средата на април. Очаква се 5 т отпадъци да бъдат събрани само от района на базовия лагер, където всяка година се събират стотици шерпи, туристи и алпинисти. Отделно - още 5 тона от височинните лагери.  Почина създателят на ИЛ-76, съветският и руски самолетен дизайнер Хенрих Новожилов. Новожилов е издъхнал на 93-годишна възраст. Два пъти Герой на социалистическия труд, академик Новожилов е бил генерален дизайнер на конструкторското бюро \"Илюшин\" от 1970 до 2005 г.", "date": "2019.04.30", "title": "Кратки новини"}
{"url": "https://duma.bg/indiya-na-krastopat-mezhdu-zastoya-i-tlasaka-napred-n190805", "text": "Най-многолюдната демокрация в света Индия, чието население е 1,3 млрд. души, се отправи към избирателните секции на 11 април и даде началото на изборния маратон, който ще продължи 6 седмици. Право на глас имат приблизително 900 млн. - това прави повече от броя на населението на САЩ и ЕС, взети заедно. Индия е суверенна, социалистическа, светска, демократична република. Демокрацията, затвърдена и отстоявана в конституцията, приета от \"Нас, индийския народ\", предполага представителство на населението в парламента и в законодателните органи на отделните щати чрез изборен процес. Върховният съд е приел, че демокрацията е една от неотменните и основни характеристики на конституцията на Индия и е неотделима част от нейната структура. Индия има парламентарна форма на управление. Парламентът се състои от президента на страната и две камари - Раджия Сабха (Горна камара) и Лок Сабха (Долна камара). и ще приключат на 19 май, а официалните резултати ще бъдат обявени на 23 май. Избиратели от 29 щати и 7 федерално-административни области ще изберат 543 членове на Долната камара на индийския парламент. Партията или коалицията с обикновено мнозинство от 273 места има право да сформира правителство. Депутатите от спечелилата партия или коалиция избират свой лидер, който след това става министър-председател на страната. В Избирателната комисия на Индия са били регистрирани 2354 политически партии, които участват в изборната надпревара за съставяне на 18-ата Долна камара. Право на глас имат индийски граждани, навършили 18 години, които са с постоянно местожителство в избирателния район и притежават валидна карта за гласуване, издавана от Индийската избирателна комисия. Хора, обвинени в изборни или други нарушения, нямат право да участват в изборния процес. Настоящият индийски премиер Нарендра Моди ще се бори отново за победа за своята националистическа хиндуистка партия \"Бхаратия Джаната\" (\"Народна партия\"). Основен негов опонент е Рахул Ганди, лидер на партията \"Индийски национален конгрес\" (ИНК). Той е наследник на знаковата за страната политическата династията Неру-Ганди. Правнук е на Джавахарлал Неру, който през 1947 г. става първият премиер на независима Индия. Внук е на Индира Ганди, която също е била премиер и загива при атентат на сикхски сепаратисти през 1984 г. Син е на Раджив Ганди, който подобно на дядо си и майка си също е бил премиер, а като майка си загива при атентат през 1991 г., но не от сикхски, а от тамилски сепаратисти. В предизборната кампания на опозицията са заложени такива проблеми като решаване на въпроса с безработицата, разширяване на програмата за гарантиране на заетостта в селските райони, създаване на нови работни места, разширяване правата на жените. \"Основните проблеми в страната днес са безработицата и бедстващите фермери\", заяви Ганди в предизборния манифест. \"Всички са съгласни, че икономиката на Индия е в застой, така че тя трябва да бъде възстановена.\" Опозицията обеща още, че ако спечели изборите на 23 май, ще създаде безусловен базов доход на най-бедните семейства. \"Индийският национален конгрес\" ще изплаща по 72 000 рупии ($1045) годишно на тези семейства. Това обещание на опозиционния лидер Рахул Ганди На предишните избори през 2014-а Моди агитираше избирателите си с лозунга \"колективни усилия, развитие за всички\" и успя да постигне първата голяма победа за партията, мнозинство в Долната камара на парламента. Този път премиерът реши да издигне национализма като стълб на кампанията си. 68-годишният Моди стартира предизборната надпревара с обещание за изграждане на нова Индия. Ескалацията на напрежението с Пакистан през февруари даде значителен тласък на кампанията и му помогна да лансира националистически блицкриг. \"Страната е виждала правителства, които само дават обещания чрез различни лозунги, но за първи път вижда едно решително правителство, което може да докаже своята непреклонност\", заяви Нарендра Моди на предизборно събитие в щата Утар Прадеш. \"Нашата визия е за една нова Индия, която ще бъде в унисон със славното си минало. Индийските 1,3 млрд. граждани вече са взели решение. За пореден път в тази държава ще се сформира правителство на Моди\", каза още премиерът под ликуващите възгласи на своите поддръжници. Според проведените анкети за изхода на изборите резултатът ще бъде победа за Нарендра Моди. Преди изборите през 2014 г. Моди елиминира всички противници в рамките на партията и изгради кампания, фокусирана върху визията му за \"развитие и промяна\". Едно от най-пропагандираните обещания на Нарендра Моди беше да се отварят между 10 и 20 млн. работни места годишно. Вместо това неговото правителство е обвинено в генерирането на най-голямата криза на безработица в Индия за последните 45 години. А в селските райони продължаващата аграрна криза предизвиква протести на фермерите за увеличаване на субсидиите и облекчаване на дълга. Въпреки че се провали в обещанията си за икономически прогрес и подобряване стандарта на индийското общество, лидерът на \"Бхаратия Джаната\" е сигурен в победата си. Използвайки създалото се напрежение със съседен Пакистан, Моди успешно инфилтрира тежнения за родната земя, разделяйки още повече населението. За да спечели на своя страна хиндуистката част от населението, консервативният лидер Важно е да се посочи и проблемът с мюсюлманската етническа общност. В Индия живеят 172 млн. мюсюлмани, а в Долната камара на парламента на тази общност се падат едва 22 места. При управлението на Моди социалният, етническият и религиозният сблъсък между отделните групи в Индия се задълбочи, включително и на кастово равнище. Мюсюлманите в Индия не се чувстват защитени. Гражданските свободи също са засегнати. Малцинствата все повече се превръщат в обект на насилие. Речта на омразата е ежедневие, а борбата за човешки права все повече бива задушавана и понякога дори се криминализира. Друг проблем е зависимостта на Индия от вноса на суров петрол. Този внос представлява около една трета от общия обем на вноса на страната и така влияе върху външния платежен баланс на страната, както и на инфлацията. Тъй като цените на суровия петрол в света се увеличиха значително през последната година, инфлацията в страната се повишава. Високите реални лихвени проценти понижават корпоративните печалби и намаляват потребителското търсене, както и продажбите на леки и двуколесни автомобили. След идването си на власт правителството на Моди стартира няколко схеми за социално подпомагане, включително програма за предоставяне на безплатни газови бутилки за готвене на жени в бедните домакинства и откриване на банкови сметки, за да позволи прехвърлянето на държавните субсидии директно на бедните. Вече минаха половината фази от изборния процес. Големият въпрос за изхода от изборите не е дали победител ще бъде \"Бхаратия Джаната\" или \"Индийски национален конгрес\", а по-скоро какъв характер ще придобие индийското общество и в каква посока ще поеме Индия във вътрешната и външната си политика. Дали демокрацията и плурализмът ще се запазят като пътеводна светлина в една страна, дала на света личности като Джавахарлал Неру и Индира Ганди?", "date": "2019.04.30", "title": "Индия на кръстопът между застоя и тласъка напред"}
{"url": "https://duma.bg/davutoglu-se-opalchva-na-erdogan-n190804", "text": "За първи път след тригодишно мълчание и присъствие само като редови член на управляващата в Турция Партия на справедливостта и развитието (ПСР) бившият премиер проф. Давутоглу в писмена форма се обърна към турското общество със свои виждания за резултата от местните избори на 31 март, както и за бъдещето на партията и страната. \"Днес се намираме в критичен исторически момент\", споделя Давутоглу и информира, че \"оценките и страховете ми, свързани с партията и страната ни за този 3-годишен период, бяха представени устно и писмено на уважавания президент, но за да не предизвикам неоправдани спорове сред различни кръгове, предпочетох да ги споделя и с общественото мнение\".  Според него Турция преминава през период, който е наситен с поврати в историята на човечеството, в който връзките между общностите се осъществяват с изключителна бързина и в еднаква степен се откриват и възможности, и рискове. \"Страните, които успеят да преодолеят вътрешните си противоречия и имат визия, съответстваща на духа на времето, ще добият сила, която ще определя следващите десетки години, даже векове\", вещае проф. Давутоглу. Трудно е човек да не се съгласи с тази негова обща оценка. Следва мнение за периода, в който той е играл водеща роля в политиката на Турция и за случилото се в последните години. В началото на 21 век ПСР идва на власт с визия, която обхваща ценностите на нацията и духа на времето, смята експремиерът. Според него тогава е имало вяра в идеите на самата партия, имало е възходящо икономическо развитие и \"международно влияние, разпростиращо се във всеки ъгъл на света\". Разбира се, той е един от темелите на тази визия. Но след събитията в парка \"Гези\" през 2013 г., след корупционните скандали от 17-25 декември и опита за преврат от 15 юли 2017 г. са се появили вътрешни противоречия, поставили страната от позиция на визионер с активна дейност на международната сцена в позиция на \"реакционер с отбранителна дейност\". Отбелязва се, че чрез заговори, заплахи и манипулации \"ние започнахме да консумираме нашата енергия върху самите нас\". Именно затова той смята, че е дошло време за \"открита и прозрачна връзка с общественото мнение както за изборите от 31 март, така и за случващото се след тях\". Или както казва, \"да има обществено политическо табло относно бъдещето на партията и страната ни\". Започва с важните сигнали, които са подали турските граждани на 31 март и на които трябва да се направят задълбочени анализи. \"Ако не бъдат направени изводи от промените в предпочитанията на нашата нация и не се направят решителни стъпки, очаква ни труден период и за партията, и за държавата\". Призивът е \"да се изправим лице в лице с истината\", тоест да се отчете, че има спад в подкрепата за ПСР и примерът със загубата в Анкара и Истанбул е красноречив. Обръща внимание, че \"не трябва да се става жертва на нарастващо его\", което обяснява с факти, че \"нашата ПСР, която не е конюнктурна партия, се свързва с една ограничена част от общността, с една група на икономически интереси и даже със съдбата и одобрението на една личност\". И без конкретика е ясно, че бие срещу президента Ердоган. Проф. Давутоолу предлага \"ценностите, които ще доведат ПСР до успех\": поддържане вътре в партията на идейна и ценностна система, даване на съответен изказ на тази ценностна система, създаване на мрежа от социални отношения във всяка част от обществото, създаване на здрава структура, която да ръководи тази мрежа от социални отношения, както и свободна мисъл и единомислие, осигуряващи политики съответстващи на духа на времето. Посланията на проф. Давутоолу не просто се разпростират на 16 страници. В тях се говори, че \"преживяваме сериозна слабост\", минава се пред констатацията, че свещени ценности се използват за лични интереси, за да се направи изводът, че \"мястото на ценностите ни бе заето от политиката на страх\". Без да посочва имена, той подчертава, че \"заемани постове се използват за облагодетелстване на цяло семейство и обкръжение\". Според него съюзът с националистическата Партия на националистическото действие (ПНД), е притиснал ПСР \"във вътрешния Анадол\", което на практика оставя Западна Турция на опозицията. Не пропуска да коментира и думите на президента Ердоган, че \"има износване на метала\" в ПСР, смята, че за да се преодолее спадащият рейтинг на ПСР, основна роля имат организациите по места. Но те са били обезглавени след опита за преврат именно с мотива \"износване на метала\", което е \"отворило сериозна рана в тялото на партията ни\". Сурови думи има за наличие на \"паралелна структура, която се опитва да ръководи партията\", но тя \"не може да бъде оставена на кръгове, които са заложници на крадци\". Сериозни критики са отправени във връзка с коалиционната политика на управляващата партия. Според Давутоглу тази политика е довела до загуби и създаване на отделни фронтове. В основата на кризата, която преживява икономиката, лежи всъщност криза в самото управление. Вместо да се опира на хората и човешките права, на независимостта и реформаторството, на политическата увереност в себе си и в бъдещето, ПСР е поела по пътя на статуквото и етатизма - тоест на намеса на държавата в стопанския живот. По европейски звучат думи като \"противникът в изборите не е враг, а само политически противник. Спечелилият, който и да е той, е от нашата нация, от нашата демокрация\". Смайващо звучат думи, че \"борбата срещу ФЕТО води до загуби\". Защото идеята за личната вина, която е основна в правото, е загърбена във водената борба срещу тази организация на президентския враг Фетуллах Гюлен. Решенията да се забрани държавна длъжност за лица, чиито близки са били \"важни елементи в процеса на опита за преврат\", не отговаря на изискванията за правова държава.   Още по-изненадващо впечатление правят словата, че \"от гледна точка за структурата на партията притеснения има, когато едно лице е и генерален секретар, и държавен ръководител\". Президентът в едни избори е принуден да влиза в остри полемики, но като държавен ръководител е необходимо да стои на еднакво разстояние от различните части на обществото. Създават се възможности за едно психологическо откъсване на част, най-малко на 50%, от обществото. Изводът е за преоценка на въведената президентска система и съюза с ПНД. Виждането, че за да се спечели доверието на обществото, трябва да се води борба с \"3-те Y\" - yasaklar, yolsuzluk, yoksulluk (забрани, корупция и бедност), също е акцент в предложенията на Давутоглу. За него предпочитанията в обществените поръчки отварят пътя към корупцията. А разклатеното доверие в икономическите показатели е част от причините за резултата на 31 март. Обръщението завършва с \"рамо до рамо да се сплотим\", това е сигнал, че професорът остава верен на умерената политика, която смята, че е следвал като премиер. Независимо, че задкулисието в Анкара го определеше като \"американския човек до Ердоган\". Какъв е отговорът на Ердоган? Предложението 80 млн. турци да се обединят в \"турски съюз\", вместо в \"Републикански съюз\", за да се справи държавата с проблемите, звучи общо. Конкретиката е в \"засилване на националните и държавни ценности на Ататюрк и на Републиката\", както и в призивите за единство на Родина и нация. Другите точки от общо 8 са за силна демократична държава, родолюбива демокрация и ценности, борба с терора и силовата политика, за равенство в международната общност, срещу империализма  и фашизма (!) и за държавно лидерство. Явно на Турция й предстоят интересни времена и много дискусии сред политическия елит.", "date": "2019.04.30", "title": "Давутоглу се опълчва на Ердоган"}
{"url": "https://duma.bg/nasledstven-nedag-na-burzhoaznite-demokratsii-n190802", "text": "Направила ли ви е впечатление, драги читатели, структурата на англосаксонския тип демокрации, приложена за първи път във Велика Британия, а после и в другите големи държави на Стария континент? Политическа мода, \"власт на народа\" (от гръцкото \"демокрация\"), последвана в Северна Америка, а после - из целия свят. В големите западни държави тази \"народна власт\" обикновено се осъществява от две политически сили - вигите и торите в Англия, Партията на слона (консерватори) и Партията на магарето (демократи) в САЩ и т. н. Всъщност става дума за две разновидности на олигархията и родовата аристокрация, маскирани за пред тълпата като \"конкуренти\" и \"политически противници\", изповядващи едни и същи морални и политически ценности. Въпросът е на всеки 4-5 г. да се осъществява един политически цирк - шумна политическа надпревара по древната формула на римските императори \"За народа - хляб и зрелища\". (към които сега попада и нашата древна страна) партиите актьори в спектакъла са три, та и доста повече, което наистина превръща демократичните избори в пълен фарс, в евтино зрелище на състезание с колене и лакти за заветно местенце в парламента... И тук, драги читатели, ще стане дума именно за един съществен недостатък на западния тип демокрация: политическото късогледство. Изкушавам се да започна с публикация на социолога Роман Крнарич, представена наскоро от Би Би Си. Авторът цитира една мисъл на шотландския философ Дейвид Хюм, изказана още в далечната 1739 г., че \"мъжете не могат коренно да излекуват нито в себе си, нито в другите, тази ограниченост на душата, която ги кара да предпочитат настоящето пред по-далечното бъдеще\". Според Хюм \"Институциите на управление - като политическите представители (депутати) и парламентарните дебати - ще служат за потискане на нашите импулсивни и егоистични желания и за насърчаване на дългосрочните интереси и благосъстояние на обществото\"... В наши дни мнението на Хюм изглежда \"дори повече от самозалъгване\", тъй като е толкова изненадващо ясно, че \"нашите политически системи са станали по-скоро причина за разрастващата се краткосрочност, отколкото за лечението й. Много политици едва виждат отвъд следващите избори и танцуват в такт с последните проучвания на общественото мнение или обществено говорене.\" В своята студия Роман Крнарич отбелязва, че нациите се надприказват около международни \"кръгли маси\", като се фокусират върху своите близки интереси, докато богатствата на планетата ни се топят и изчезват. Тук възниква логичният въпрос. Има ли възможност за противопоставяне на този политико-изборно-демократичен подход, който окончателно изтласква интересите на бъдещите поколения отвъд хоризонта? Един от проблемите е изборният цикъл, присъщ недостатък на демократичните системи, който създава кратки политически времеви хоризонти, пише Крнарич. През 70-те години на ХХ век тази форма на късогледо разработване на политиките е наречена от автори и медии \"Политически бизнес цикъл\" - сполучлива метафора за интересите на корпорации и олигарси да използват изборната политическа система за осигуряване на бързи, краткосрочни ползи за себе си. В тази връзка Крнарич пише, че \"чрез финансиране на предизборни кампании или лобиране с голям бюджет корпоративното хакерство в политиката е глобално явление, което автоматично отклонява дългосрочната политика от дневния ред\". Обърнете внимание: понятието \"дългосрочна политика\" е пряко свързано със съдбините на нашите деца и внуци! Очевидно представителната буржоазна демокрация късогледо и системно пренебрегва коренни интереси на бъдещите поколения. е тема за редица експерти. \"Съвременното общество страда от \"времево изчерпване\", каза още преди 40 г. социоложката Елизе Боулдинг. \"Ако човек психически е останал без дъх, защото през цялото време се справя с настоящето, той няма енергия, за да си представи бъдещето\", пише тя. Ето защо изследователи, художници, технолози и философи се обединяват около идеята, че краткосрочността може да е най-голямата заплаха, пред която е изправен видът \"Хомо сапиенс\" през този век. Огромното предизвикателство, пред което сегашното поколение е изправено, е да преосмисли характера на самата демокрация, за да се преодолее присъщата й краткосрочност и светът да се справи с кражбата между поколенията.   На практика някои държави вече започват законови експерименти, за да гарантират по-добри възможности за гражданите от бъдещето. Финландия например има Парламентарен комитет за бъдещето, който разглежда законодателството по отношение въздействието му върху следващите поколения. В периода 2001-2006 г. Израел дори има омбудсман за бъдещи поколения. Интересен прецедент е създаден и в Уелс, където е оформена длъжността \"комисар за бъдещите поколения\". На този пост сега е г-жа Софи Хоу, която има за задача да следи развитието и спазването на Закона за благосъстоянието на бъдещите поколения от 2015 г. Ролята на комисаря е да гарантира, че обществените институции в страната работят в редица области, като опазване на околната среда, или над системите за трудова заетост, като политическите и държавни решения се вземат с най-малко 30-годишна перспектива. Още по-радикална алтернатива предлага   канадският еколог ветеран Дейвид Сузуки, който предлага избраните политици в страната да се заменят от произволно избрани граждански комисии, от редови канадци без партийна принадлежност, които ще прекарват 6 г. на подобна служба. Но може ли създаването на граждански комисии в наши дни да е в състояние да \"влезе в  обувките\" на бъдещи поколения и ефикасно да защищава техните интереси?  Ново движение в Япония, наречено Future Design (Бъдеща картина), се опитва да отговори на този въпрос. Ръководно място в него заема икономистът Тацуйоши Сайджо от Изследователския институт за човечеството и природата в Киото, гражданско движение, което провежда публични акции из цялата страна.  Какво представляват те? Едната група участници говори от името на настоящите жители, а другата група представя себе си за \"бъдещи обитатели\" от 2060 г. Опонентите дори са облечени в специални церемониални костюми, за да облекчат въображаемия си \"скок в бъдещето\". Многобройните изследвания сочат, че \"бъдещите жители\" изработват далеч по-радикални и прогресивни планове за бъдещето на градовете в сравнение с настоящите. Подобно конкретно мислене за утрешния ни ден  мотивира и реалния съдебен процес в САЩ, с помощта на който младежката организация \"Наш тийнейджърски тръст\" се опитва да осигури законова основа за стабилен климат - в името на настоящите, а и бъдещите поколения. Организаторите на \"тръста\" твърдят, че американското правителство съзнателно преследва политики, които са допринесли за нестабилен бъдещ климат и несигурен обществен ресурс, поради което отричат бъдещите му конституционни права. Активно в този процес се използва и фактът на излизането на САЩ от Парижкото споразумение за климата. Очевидно в света се множат движенията срещу т. нар. \"колонизиране на бъдещето\", срещу обявяването му за \"ничия земя\", където всеки може да прави всичко. Защитата на правата и интересите на идните поколения, повтарям - на нашите внуци и правнуци - вече се озвучава в световен мащаб: едно явление, което може би ще ни спаси от късогледството на сегашната буржоазна демокрация.", "date": "2019.04.30", "title": "Наследствен недъг на буржоазните демокрации"}
{"url": "https://duma.bg/parventsi-n190801", "text": "Четири-пет пъти повече са   от официално съобщените. Другите са в графа \"битови злополуки\". Иначе статистиката ни прави първенци в ЕС по най-малко трудови злополуки на 100 000 работещи - у нас са 100, а във Франция - 3500. Само че Франция обезщетява за порязан на работното място пръст. А България брои това за битова злополука. Удобство и икономия за работодателя? Компромис и примиренчество на работника? Несъвършенство на закона? А може би от всичко по малко. В добавка закони и наредби орязват малко по малко правомощията на ГИТ, а работещите в нея превръщат от инспектори в чиновници, към които няма респект. А и за съда все няма виновни за трудови злополуки - след години дела оправда всички обвиняеми за взрива в \"Миджур\" в Горни Лом например. Сякаш загиналите 15 работници сами си бяха виновни. А законодателят, който дори не е помислил за тези проблеми, пита защо са толкова много инвалидните пенсии, наистина ли са болни тези хора. Да, наистина са болни, но страхът ги е научил да мълчат.   Реални са само злополуките, завършили със смърт. И в тази статистика сме първенци в ЕС, но с обратен знак, защото, ако средно за ЕС такива злополуки са 1,8-1,9 на 100 000 работещи, у нас те са 3,5!", "date": "2019.04.30", "title": "Първенци"}
{"url": "https://duma.bg/vrata-v-poleto-n190799", "text": "Вероятно няма човек, живеещ в апартамент, който да не се е карал със съседите си. Това най-често става на общите събрания на входа, където по правило се спори за пари - кой колко трябва да даде за чистачка, за ремонт на покрива или на домофонната уредба. И всички се чувстват ощетени. Междусъседските отношения се регламентират от Закона за етажната собственост. Той обаче е един от многото нормативни документи у нас с ниска ефективност. Голяма част от разпоредбите му са с пожелателен характер, деловите отношения между съседите са оставени на саморегулация, която в много случаи прераства в саморазправа. А това са важни обществени отношения, които задължително подлежат на регулация, защото, ако всеки започне да прави нещо, което е редно според разбиранията му, конфликтите са неизбежни.  Затова инициативата на МРРБ да организира обществено обсъждане на предлаганите промени в закона е даже позакъсняла. Не трябва да се забравя обаче, че материята е чувствителна и че освен за човешки взаимоотношения, става дума и за права, и задължения. Все теми, по които всеки е много чувствителен, особено що се отнася до правата и до джоба му. Да не говорим, че санкциите в момента са пожелателни, особено за собственици, които не изпълняват решения на общото събрание и не дават пари за входа. За разлика от домоуправителите, които са задължени да изпълняват 2 години тази функция доброволно и без пари. Очаква се да бъдат сформирани работни групи, които да предложат конкретни текстове - за управление на етажната собственост, за професионалното управление и за затворените комплекси, за сградите със специално предназначение и за контролните функции на администрацията. Дано експертите направят и оценка на въздействието, чиято липса в повечето случаи при нормотворчеството на управляващите води до калпавото законодателство тип \"врата в полето\".  ", "date": "2019.04.30", "title": " Врата в полето"}
{"url": "https://duma.bg/mashinno-dezhavyu-n190800", "text": "Машинното гласуване на евровота отново е под въпрос. След дългото протакане и глуха съпротива на принципа \"а дано ни се размине\", ЦИК се оказа в небрано лозe след избора на доставчик на устройствата. Хвалбите, че е изпълнила задълженията си, се препънаха в жалба срещу избрания кандидат. Случайност ли е това, или по-скоро страх от електронното гласуване!? Или познатото дежавю - машинното гласуване, да се провали. ВАС трябва да реши спора днес, а срокът за осигуряването на машините неумолимо изтича.  Изборът на фирмата доставчик на машините за гласуване не е изненада. Именно тази компания досега е доставяла електронните устройствата на всички избори, в които те бяха използвани експериментално. Ако има изненада, тя е, че въобще има избор на доставчик. Съпротивата срещу машинното гласуване продължи близо 5 години. Време, в което ГЕРБ се бяха запънали като магаре на мост и правеха всичко възможно да бойкотират подобен вид избор. Те се тресяха от страх и ужас, че няма да могат да фалшифицират вота. То не бяха уговорки, че няма кой да сертифицира машините. То не бяха заплахи как само държави от третия свят използвали машинното гласуване. А законът - кучета го яли! Ама то на ГЕРБ им е всекидневие да погазват правилата в държавата. И да ги четат както дявола Евангелието. Ако имат полза, ги харесват, ако не - пускат в ход далаверките и шменти капелите. И сега така! Машините би трябвало да отчитат точно. Няма подправени и надраскани протоколи, подписи на \"мъртви души\", няма променени, скрити или унищожени бюлетини. И това е големият кошмар на ГЕРБ! Затова са и комичните \"трусове\", с които ЦИК се опитват да им угодят чрез различни хватки, измами и шашми. Да, уплашените гербаджии държат комисията на строг повод като домашен любимец. Докога ли!? ", "date": "2019.04.30", "title": " Машинно дежавю"}
{"url": "https://duma.bg/lud-fearpley-n190798", "text": "Един аржентински футболен треньор даде урок по феърплей в мач, който решава бъдещето на отбора му и на него самия в родината на футбола Англия. Като футболист на Марсело Биелса лепнаха прякора Лудия, но в среща от предпоследния кръг в Чемпиъншип (второто ниво на футбола на Острова) отборът му \"Лийдс\" можеше да си осигури победа, която да го доближи до промоция в елита. 20 минути преди края на мача футболист на съперника падна на терена и по правилата на феърплея играта трябваше да бъде спряна. Но не бе. Единствен играч на \"Лийдс\" не се спря и с хъс за промоция отбеляза гол, а английският рефер не видя нарушение на феърплея и зачете попадението. Но треньорът, спечелил с Аржентина олимпийска титла в Атина през 2004 г., показа, че във футбола понякога резултатите трябва да са подвластни на \"феърплея\" - \"честната игра\", която е не по-малко ценена в родината на футбола. Той нареди на отбора си да спре да играе, за да могат гостите да изравнят резултата. И да възтържествува справедливостта.      Постъпката му бе оценена не само от зрителите на стадиона в Лийдс, но и от целия футболен свят.   Дали обаче в родния футбол може да станем свидетели на подобен феърплей? Едва ли. Битките за титли и отличия се превръщат във войни. Родният \"феърплей\" в последните години се изроди до слугинаж, след като в първенствата за ветерани футболисти с над 200 мача като професионалисти спират да играят, за да може аматьорът-премиер да вкара гол за любимия си \"Витоша\" (Бистрица), понякога между две заседания на кабинета. Всички стават свидетели на нашенската пародия, в която на Борисов се подаряват дузпи, а вратари, пазили и за националния отбор, се страхуват да се поместят, за да може топката да влезе в мрежата им. При неумение пък реферът отсъжда пребиване на удара от бялата точка. Все в името на Човека и на удоволствието му да бъде неизменен победител.    ", "date": "2019.04.30", "title": " Луд феърплей"}
{"url": "https://duma.bg/pencho-milkov-sled-30-godini-razgrazhdane-na-darzhavata-na-horata-im-tryabva-tsel-n190797", "text": "Интервю на  - Работя с Елена от момента, в който обсъждахме първите разкрития в Хасково за роднинските назначения и схемите там, т. нар. \"Кумгейт\". Защото, преди да бъдат огласени документите от едно такова разследване, те трябва да бъдат четени и анализирани. И сега в случая със записа \"Ало, Банов съм\" Елена изрази желание да го представим пак заедно. Материята е сложна в правно отношение и голямото предизвикателство за мен бе от сложните казуси да подготвим на достъпен език изложението пред медиите и хората да разберат за какво става дума.  - Некомпетентността постепенно пропълзява у човека. В България, когато един човек започне да прави политическа кариера, спира да се занимава с това, което го е завело в политиката. Ако е бил юрист, след два-три мандата в парламента, ако се откъсне от живото право, загубва чувствителността си за динамиката на нормативната уредба и за обществените отношения. У нас се смята, че юристите могат да бъдат добри политици - но аз смятам обратното. Защо? Много са важни живата връзка с хората и участието в обществените отношения - първо на частно ниво, което ти позволява да изградиш с времето обобщен поглед, за да можеш да вземаш решения за общото. Затова мисля, че некомпетентността, проявявана по време на общите дебати, пречи на повечето хора да четат повече, както са чели, когато са били юристи. Какво ме е подтикнало да стана политик? Аз съм на 40 години и виждам как страната ни неотклонно потъва, моето участие в политиката не е, защото съм избрал професията политик. Напротив. Аз бях добър в професията си, но сега имам още много да уча... Само да говориш срещу ставащото у нас и да пишеш в интернет не е достатъчно. За да промениш страната си, трябва да участваш реално - всеки с това, което може и знае. А когато повече можещи и знаещи хора влязат в политиката, осъзнавайки, че го правят временно, те могат да дадат всичко от себе си в името на цялото общество, а след това да отстъпят на следващите - мисля, че това ще върне страната ни в правилния път. - Нескромно е да го кажа, но мисля, че нашите депутати в правната комисия изпълват със съдържание нейната дейност. Често пъти заседанията продължават по 8-9-10 часа, в случая с Изборния кодекс продължиха 16 часа. Това е, защото ние спорим и коментираме с часове всеки текст, всяка дума. Често пъти председателят - сега вече министър на правосъдието, водеше експерти да защитават тезите му и се налагаше да спорим с тях и с него. Без да се спирам на юридическите аргументи, ще кажа, че заседанието до един и половина през нощта в правната комисия и забавеното заседание в залата бяха заради това, че ние искахме да предотвратим тогавашните решения. Няма как да се съгласим от 48 решения на ЦИК да се обжалват 18, а другите - не. Преди промените всички решения подлежаха на обжалване. След намесата на ГЕРБ от текста на закона това отпадна - ето пример за служебна победа. Няма как да се съглася също решенията в ЦИК и РИК да се вземат с една втора от гласовете, а не с две трети, както е предвидено още преди 30 години.  - Външните наблюдатели всъщност наблюдават фактическия процес на гласуването и по-точно - дали се нарушават правата на гласоподавателите. А за това, което питате, текстовете трябва да се блокират, преди да влязат в сила, преди изборите, а не да се чака да се проведат те и след това. Не можеш да оспориш резултат от избори при действаща норма... - Имах много срещи в страната в края на миналата година с \"Визия за България\". След напускането на парламента се върнахме в областите си, в Русе се срещам всеки ден с различни групи хора. Много държа на срещи с хора, които могат след това да формират мнението на други граждани. Преките ми контакти показват, че хората не са революционно настроени. Съжалявам да го кажа, но повечето са настроени апатично и гневът ги води не до протест, а до бягство, преобладава мнение, че \"нищо не може да се направи\". Честно си казвам, налага ми се на всяка една среща да изглеждам силен, уверен, убеден в бъдещето, да показвам, че не ме е страх, да показвам сила. След последните 30 години установявам, че пред българския народ три десетилетия не е поставяна главна, стратегическа цел... Избират дадени хора за министър-председатели, за президенти, но никой не назовава каква е главната, основната цел пред българите. Мощта на една държава се крепи на материален и на духовен компонент. Част от духовния компонент е именно главната цел - било е време, когато целта е била Освобождението на България, после Съединението... Каква е сега нашата главна цел - членство в банковия съюз, влизане в Шенген, в чакалнята на еврозоната ли ни е главната цел? Това е смешно, това може да е само стъпка към нещо по-голямо. Аз дефинирам главната и основна цел като укрепване и възстановяване на силата на българската държава.  Държавата не може да е имагинерно понятие, картинка на знамето или на герба. Държавата е набор от институции, набор от функции. При нас 30 години след възприемането на неолибералния модел държавата бе легално и нормативно декомпозирана, разглобявана. Ние трябва да кажем стоп на този процес, да отречем този пагубен модел. И основната, главната ни цел трябва да бъде възстановяването на основните функции, на основната структура на държавата ни като субект. Тя има да решава много проблеми. Когато хората чакат пред Спешна помощ, те се ядосват на държавата, казват: \"Няма такава държава\". Защо? Защото приехме да бъде разглобена, приехме всяка контролна функция да се осъществява от частни субекти, всяка публична услуга да отива в частни ръце. Нотариусите - частни, ЧСИ-та частни, контролът на асансьорите - частен... Пред хората трябва да се изправят президент, премиер и да ни обяснят главната цел, към която се стреми България. Вдъхновението за постигането на ясна цел ще разкрие у хората този импулс за действие. Главната цел не е свалянето на ГЕРБ от власт. Това е само една стъпка към реализацията на нещо много по-голямо! И забележете, хората не се мотивират, ако се говори с тях само против някого и нещо. \"Визия за България\" дава една възможност за по-справедлив и социален свят. Вапцаров не е убит, защото е писал \"Царят е лош\" или \"Фашистите са в България\". Неговите стихове са за възможния красив живот, подреден по друг начин. Затова, ако искаме ние да вдъхновим хората, ако искаме да ни повярват, трябва да им говорим как ще променим живота си към по-добро, а не само да оспорваме настоящето.", "date": "2019.04.30", "title": "Пенчо Милков:  След 30 години разграждане на държавата на хората им трябва цел"}
{"url": "https://duma.bg/edin-opit-na-mm-n190795", "text": "Когато във вторник държиш своя вестник, уважаеми читателю, по всяка вероятност ще има някакви резултати от срещата в Берлин на високо равнище за Западните Балкани. Съмнявам се обаче, че континенталните лидери ще изглеждат много доволни от поредната дискусия, освен на традиционната обща снимка. Защото наред със засегнатите страни и те имат сериозна вина за затягането на политическия възел в нашия регион, за поддържането на замразените конфликти (защо ли?), пък и за все по-отчетливото налагане на европейската конструкция за \"център и периферия\". Доста логичен е въпросът защо точно сега, в преддверието на изборите за евродепутати, от Брюксел се сетиха да дадат на Берлин шанса за авторитетен форум по проблемите на по-слаборазвитите държави от западната част на Балканите? И не е ли това опит за компенсация за проспиването на мандата на европейските чиновници и на отиващия си парламент? Но и поредно усилие от страна на Германия и Франция да се превърнат в своеобразни континентални ментори при все по-отчетливото отсъствие на Великобритания, потъваща в тресавището на Брекзит. По традиция отговорите на тези въпроси са много и различни. Като една от централните теми на срещата се оформят отношенията между Сърбия и Косово и преговорният процес между тях. Лидерите на двете страни Вучич и Тачи, които поеха към германската столица с много дилеми и известни позиции, демонстрират скептицизъм. Самият сръбски президент не скри, че при поканите за форума е приложен селективен подход. Т.е., добре дошли са тези, които ще издекламират, че \"Косово е независимо\", а възприемащите по-гъвкав вариант, просто си остават у дома. Логично Александър Вучич използва мъглявината за справедливо разрешаване на конфликта с Косово, за да втвърди своята позиция. Той дори издигна традиционен, но въздействащ в стараната му, лозунг за отдаденост в борбата за интересите за Сърбия, който е насочен към опитите на опозицията в страната да експлоатира негативи в управлението на Сръбската прогресивна партия и съюзници. От своя страна очакваният му главен опонент на срещата в Берлин - президентът на Косово Хашим Тачи, също трудно артикулира заявяваните и от него възможности за промяна на границите между Сърбия и Косово. Явно, осъзнаващ преобладаващата подкрепа за новосъздадената държава, той открито заложи на тандема \"М+М\" (Меркел и Макрон). И доста директно \"изрази надежда\" двамата европейски лидери да убедят Вучич да признае независимостта на Косово.  А и отвъд Атлантика долетя анонс от един бивш помощник на държавния секретар на САЩ за Европа и Евразия (Хойт Браян Ий), който не оценява срещата като решаваща. Но, забележете, според него разделянето на етнически принцип не било правилно. Това е добре, ще кажат преизпълнените с демократични пориви световни ментори. Но дали тази схема е общоприложима, особено в случая с балканската етническа смес, която лесно става и взривоопасна. Да не говорим, че провалената европейска либерална матрица не винаги пасва на нашата си реалност. Независимо че високоплатените ни пратеници в европейските чиновнически институции твърде бързо забравят откъде са тръгнали, чии интереси защитават и граждани на коя страна са \"предимно\". Такива мисли ме налегнаха в първия ден от Светлата седмица след Великден, когато подопечните на властта медии ни убеждаваха, че едва ли не цялата държава се е юрнала по екскурзии в чужбина и по СПА дестинации. Е, сит на гладен вярва ли?        ", "date": "2019.04.30", "title": "Един опит на \"М+М\""}
{"url": "https://duma.bg/unikalna-tsarkva-se-rushi-ministerstvoto-na-kulturata-nehae-n190793", "text": "Уникалната средновековна църква \"Св. св. Петър и Павел\" до драгоманското село Беренде продължава да се руши, изоставена на произвола на времето и природните стихии. В Министерството на културата обаче нехаят и все така не отпускат необходимите средства за спешната реставрация на безценните й стенописи от XIII - XIV век, сравними само с тези в Боянската църква, заявяват от сдружение \"Православна младеж - Света Петка Търновска\". Старинната църква се намира на левия бряг на река Нишава в местността Селище, датира от периода на Второто българско царство и се смята, че е построена по времето на цар Иван Асен II, в първата половина на XIII век. Стенописите в храма - дело на изкусни майстори зографи, са обявени за паметник на културата от национално значение през 1966 г. Самата църква до с. Беренде, община Драгоман, е декларирана като художествен паметник на културата от НИПК през 1978 г. За съжаление към днешна дата държавата не прави почти нищо за възстановяването на тази светиня, а състоянието на древната църква и най-вече на стенописите в нея се влошава буквално от ден на ден. От православното младежко сдружение припомнят, че през 2007 г. злосторници демонтират и отнасят незнайно къде медния покрив на църквата \"Св. св. Петър и Павел\", в резултат от което след всеки дъжд водата започва необезпокоявано да прониква през свода, а влагата и течовете трайно рушат и съсипват безценните и изкусно изписани средновековни стенописи. Липсата на охрана в тази българска старина също си казва своето - преди време иманяри най-вандалски разкопаха пода в олтара, като при това повредиха и част от уникалните стенописи в църквата. Ако не се предприемат спешни мерки от страна на Министерство на културата и НИНКН, стенописите в този средновековен храм с евангелски сцени и с изображенията на св. архангел Гавраил, св. архангел Михаил, св. св. Константин и Елена, както и на светците воини св. Теодор Стратилат, св. Димитър и св. Георги, които никога не са били професионално реставрирани или консервирани, съвсем скоро ще бъдат съсипани и заличени напълно. Нека не забравяме също, че в член 1. (2) на Закона за културното наследство много ясно и точно е формулирано, че \"държавата осигурява закрилата на културното наследство независимо от местонахождението му\", напомнят от  \"Православна младеж - Света Петка Търновска\". И настояват още тази пролет Министерството на културата да осигури необходимото финансиране за спасяването и консервацията на безценните стенописи.", "date": "2019.04.30", "title": "Уникална църква се руши,   министерството на културата нехае "}
{"url": "https://duma.bg/upravata-na-sofiya-ne-se-grizhi-za-grada-n190796", "text": "Управлението на София претърпява пълен провал. Всеки ден ставаме свидетели на възникващи проблеми, свързани с ремонти на уличната мрежа, инфраструктурата, парковете и градинките, влошаване на транспортната организация в столицата. Всички тези проблеми се дължат на цялостното управление на София и на липсата на планиране. Кметът г-жа Фандъкова отговаря за цялостната дейност, свързана с територията, благоустрояването и предоставянето на качествени услуги и създаване на благоприятни условия за живот на столичани. Дълбоко невярно е да се говори за некачествено изпълнение на инфраструктурните проекти и ремонтите в града, защото кметът отговаря за проектирането на тези инфраструктурни проекти, за избора на изпълнител, за надзора както от страна на фирмата, така и от страна на общината. Същевременно видяхме как беше изпълнен проектът между СУ и Народното събрание - неравни фуги, неспазване на срока за изпълнение и т.н. Тук бих посочил ремонтите и на детските градини, и училищата, които също се извършват некачествено - само един пример е 70-о ОУ в район Връбница в столицата.  От една страна, се усвояват неефективно европейските средства, защото не е ясно дали се избират най-важните места в столицата, които трябва да бъдат благоустроени, а от друга, изпълнението е некачествено. С две думи - усвояват се европейски средства заради самото усвояване.  Основната задача на кмета на София е да осигури добри условия за живот, работа и възстановяване на гражданите. Това би трябвало да става чрез благоустрояване, подобряване на инфраструктурата, а оттам - и на транспортните връзки на районите и кварталите с централната част на града. А добре виждаме, че е сбъркана и организацията на транспорта. Нещо повече, г-жа Фъндъкова не може да осигури нормални условия на труд за шофьорите от градския транспорт, а какво очакваме за нормалните условия на живот на всички софиянци.  Бих дал два примера, емблематични за столичното управление. Избран съм от 25-ти МИР-София, където са разположени големи жилищни райони - Овча купел, Люлин, Надежда. В последно време се вихри стихийно застрояване, \"уплътняване\" на междублоковите пространства, унищожаване на тревните площи. В Овча купел заради изграждането на метростанция от 2017 г. е спряно движението по основна пътна артерия за квартала бул. \"Президент Линкълн\". Поради това е променена транспортната схема в района, непрекъснато има транспортни тапи и се натоварват малките улички. Не бих искал да отварям темата за чистотата на Овча купел и на улиците.  Неотдавна присъствах на обществено обсъждане на задание за Общ устройствен план на района и ми направи впечатление липсата на достатъчно паркоместа за живеещите в него. Спомнете си строежа на жилищна сграда до бл. 413, който застраши околните блокове и живеещите в тях. По същия начин в Люлин и Надежда изчезват междублоковите пространства. Ще посоча и  примера с район Нови Искър, който е един от най-големите по територия, в него се намират гр. Нови Искър и 12 села. Инвестициите там се свеждат до няколко футболни игрища - Войнеговци и Балша, и детските площадки. Същевременно тревните площи, уличната мрежа, тротоарите са в лошо състояние. За съжаление моят избирателен район е забравен от управляващите на София, просто голямата част от инвестиционната програма, както и европейското финансиране се концентрират в централната част на столицата. БСП в София винаги е настоявала да се обърне внимание и да се благоустрояват периферията и крайните квартали на София. Бих искал да поканя г-жа Фандъкова в моя избирателен район, за да ми покаже какво е направила общината за хората там. Общината се управлява мудно, бавно и доказателство за това е и построяването на Северната тангента. Тя е важна транспортна артерия, която обслужва както Нови Искър, така и цяла София. Северната тангента е от 2015 г., но до ден днешен все още не са пуснати всички проектирани отбивки. За краткия срок, в който е в експлоатация тангентата, се наложи тя да бъде ремонтирана заради пропадане на някои участъци близо до с. Требич. От друга страна, липсата на връзки създава неудобство на живеещите там, натоварва движението само в една част на тангентата. От шест отбивки са завършени само две - при с. Требич и при с. Чепинци. Тепърва трябва да бъдат завършени отбивките към бул. \"Вл. Вазов\", с. Кубратово, бул. \"Ботевградско шосе\" и бул. \"Илиянци\". На мой въпрос отговорът на Столичната община беше, че са много тежки отчуждителните процедури. Измина повече от година - и нищо. На приемна на 26.03.2019 г. жителите на Нови Искър отново ми поставиха този въпрос. Ето защо ще участвам в създаването на Инициативен комитет и гражданска подписка за бързо завършване на подходите към Северната тангента на София. И накрая бих искал да засегна въпроса за комуналните услуги от страна на общината. На практика и тук виждаме провал - не се поддържа чистотата на парковете, градинките и улиците. Не се осигуряват достатъчно паркоместа на софиянци в централната част на града и така се стимулират... частните паркинги. Защо не се направи например подземен паркинг под парка \"Заимов\". Възрастни хора са ми разказвали как преди години улиците в София са се миели всяка сутрин. Сами знаете какво е състоянието на Борисова градина, на Южния и Западния парк и как не се поддържат тревните площи там. Впрочем в някога зелена София днес се забелязва голям дефицит на паркове и градинки. В централната част на Нови Искър няма нито един парк, където младите семейства, майките с деца да се разхождат, да карат колела и ролери. Знам, че ще се обсъжда изграждането на църква в кв. Курило на Нови Искър - на място, което е било отредено за парк. Хубаво е да се направи църква, но също така хубаво е да се направи и парк за жителите на района.     1701 Снимка: Facebook", "date": "2019.04.30", "title": " Управата на София не се грижи за града"}
{"url": "https://duma.bg/shtrihi-kam-portreta-na-edin-nabozhen-narod-n190794", "text": "От това, което се пее вече години от нашенски певци и певици покрай Великден като нова естрадна манифактура, този път не в прослава на Партията, а на Божия син, не може да не се стигне до възторжения извод: Брей, колко набожен народ сме станали! Виж ни, бе Боже, и помагай! Помагай да се вмъкнем и в еврозоната, и в Шенген, да се докопаме до повече евросредства и ибо да си поживеем, Господи, и ние, обикновените българи. Няма само елитът ни от чапкъни да си живее като Симеончо... Набожен народ сме станали. И все по-набожен, ибо Господи, ставаме.  След 10 ноември, дето се казва, преживяхме нещо като второ покръстване на българите. Що членове на ЦК, целият партиен и дружествен елит изпълниха църквите. И се промъкваха, пъшкайки, олели се мъже и жени под масите в олтарите за очищение на греховете. И вече 30 години е все така - дойдат ли християнските празници, и най-големите хаирсъзи на държавата застават със смирени ликове в църквите и се надпреварват да целуват икони и ръце на попове.  А че сме станали много набожен народ - до същия извод може да се стигне и по вижданото навред изобилие от всякакъв роден и задграничен кич на тема Божия син, Божията майка, Синът Божи и всичко свързано с този празник със съответните бронзови ангели с крила и всякакъв кадрови антураж на рая.  Разбира се, големият процент от всички картички, щамповани торби, вази и прочие с такива набожни сюжети и стоки кой знае защо са все от азиатски индустриален произход, където, доколкото ми е известно, въобще не се празнува Великден, а там титулярът по обожествяването е Буда. И азиатците си имат Буда, не само ние, българите, си имаме завъден такъв, на който се кланят днешните чорбари на властта. Един след друг се занизват още в началото на годината по стара вековна традиция празниците на светиите у нас. Що кич в огромни размери се изкупува и дарява на стотиците ни хиляди ивановци, йордановци, йорданки, трифоновци и т. н. Вижте само църковния ни календар, по който вече се движат ударно дейностите и на родни занаятчии, естрадни композитори, текстописци, художници - стахановци на икони, политически и правителствени пиари и прочие. А в Пловдив, столицата на европейската култура, се появиха още през лятото даже постелки - изтривалки за крака, с надпис с християнското пожелание \"Happy Easter\" или \"Merry Christmas\"! Едно време градските отдели на търговията и културата не допускаха и санкционираха такива абсурди, ама сега, хайде да не обяснявам какво е сега... Питам се само какво би станало, ако се появят за продан в магазините постелки - изтривалки за крака, пред входните врати с някакъв надпис, посветен примерно на мюсюлмански празник? В същото време на прослава на Бог и светии по българските земи по календара продължава обаче тотално безбожие, което не е бивало въобще и през времето на уж съвсем атеистичния социализъм у нас! Да, дами и господа, от четвърт век все така продължаваме да си живеем и след толкова божии празници в държава с: безбожно ниски заплати и пенсии, с безбожно скъпи мляко, месо, яйца, сирене, кашкавал за децата ни, с безбожно скъпи лекарства и лекарски услуги и лечение, с безбожно високи данъци, с безбожно високи цени на парно, ток, вода, телефон, с безбожно високи съдебни такси и адвокатски хонорари, с безбожно високи заплати и премии на евро и нашенски депутати и всякакъв още легион чиновници на фона на сиромашията, при която живее народът ни. Най-бедният в ЕС народ, безбожно ограбен от родни и чужди вагабонти през годините на състоялия се по безбожен сценарий безбожно разрушителен преход... Пред християнски празници стана вече традиция по пазарите да се вдигат безбожно цените на чушките, доматите, тиквите, краставиците, в магазините - цените на агнешкото, козунаците, яйцата. Вдигат се безбожно и цените в игрите на късмета. Вместо да се намаляват по християнски, ама не. Въобще - Бог да ни е на помощ! Същият този Бог, който възпяват манифактурно десетките ни естрадни и чалга чучулиги и гларуси, щом се зададат празници от църковния ни календар, а политици и управници с безбожните си дела на гърба на православния ни беден народ пишат може би историята на... утрешния български атеизъм.", "date": "2019.04.30", "title": " Щрихи към портрета   на един набожен народ"}
{"url": "https://duma.bg/irina-specheli-poredno-otlichie-na-svetoven-kinofestival-n190790", "text": "Филмът \"Ирина\" се увенча с успех на 37-то издание на Международния филмов фестивал \"Fajr\" в Техеран, Иран, и получи престижната награда за женска роля. За пореден път силната актьорска игра на Мартина Апостолова бе заслужено отличена, научи ДУМА от прес офиса на \"Арт фест\". Припомняме, че младата актриса вече спечели призовете за женска роля на фестивалите във Варшава, \"Златната роза\" във Варна, Котбус, Тбилиси и Хонконг. Пълнометражният дебют на Надежда Косева се радва на огромен успех и не спира да печели награди на международни кинофестивали и да радва публиката. Отличието \"Сребърен Симург\" бе получено на церемония по връчване наградите на фестивала от продуцента Стефан Китанов. \"Ирина\" е продукция на \"Арт фест\" в копродукция с \"Фронт филм\", \"Доли медиа студио\" и \"Райт солюшънс\", с подкрепата на ИА \"Национален филмов център\", програма \"Творческа Европа\" МЕДИА на ЕС и Югоизточната европейска филмова мрежа.", "date": "2019.04.30", "title": "\"Ирина\" спечели поредно отличие на световен кинофестивал"}
{"url": "https://duma.bg/greta-gancheva-poluchi-blagodarnost-ot-putin-n190791", "text": "Българската певица и актриса Грета Ганчева е на сцената повече от 50 години, тя е дългогодишен и верен приятел на Русия. В репертоара й има немалко песни на руски език, тя е пяла на най-различни сцени в нашата страна. В годината на своята 75-а годишнина Грета Ганчева получи благодарност от президента на Руската федерация Владимир Путин \"за големия й принос в укрепването на руско-българските културни връзки\", научи ДУМА от фондацията \"Устойчиво развитие за България\". В чест на това събитие в Мраморната зала на Руския културно-информационен център се състоя среща-концерт, организирана от посолството на Руската федерация в България, фондация \"Устойчиво развитие за България\" и представителството на Россътрудничество. Наградата бе връчена от посланик Анатолий Макаров. Своите поздрави поднесе и ръководителката на представителството на Россътрудничество Ирина Живихина. Грета горещо благодари на президента, посланика и всички присъстващи и ги увери, че сърцето й отдавна принадлежи на Русия.  След края на тържествената част се състоя концерт, на който пя както Грета, така и младите таланти, дошли да поздравят певицата - като символична връзка между поколенията. Бурни аплодисменти заслужи най-малката участничка, 4-годишната Валерия Хван, която прекрасно изпя \"Раз ладошка, два ладошка\". Запомнящо се беше и изпълнението на младия певец Емин Алджонейд от вокалното студио в Националния дворец на децата на песента \"И снится нам не рокот космодрома...\" На концерта присъстваше и първият български космонавт Георги Иванов, който след изпълнението на Емин му благодари и му стисна ръката. Честването завърши с хорово изпълнение на \"Моя страна, моя България\" - първи \"солист\" стана посланик Анатолий Макаров, а след това песента подхвана цялата зала.  Да поздравят певицата бяха дошли представители на посолството и на Търговското представителство на Русия в България, на фондация \"Устойчиво развитие за България\", Федерацията за приятелство с народите на Русия и ОНД, фондация \"Славяни\", Национално движение \"Русофили\", Българския антифашистки съюз, Софийското сдружение на приятелите на Русия \"Ал. Невски\", \"Нощни вълци\", Руския клуб в София, клуб \"Приятели\", Съюза на ветераните на България, женския клуб \"Чайка\", дамския арт клуб \"Роял\" и други. Цветя изпрати Корнелия Нинова, председател на Националния съвет на БСП. Поздравителни адреси бяха получени от Съюза на Тракийските дружества в България, Синдиката на българските учители и др.", "date": "2019.04.30", "title": "Грета Ганчева получи   благодарност от Путин"}
{"url": "https://duma.bg/datata-n190792", "text": "МЕЖДУНАРОДЕН ДЕН НА ДЖАЗА. Отбелязва се от 2012 г. с решение на ЮНЕСКО, за да се отбележи приносът на джазовата музика в междукултурния диалог. Градът домакин на деня за 2019 г. е Сидни, Австралия. 311 - СЪЗДАДЕН Е ЕДИКТЪТ НА ТОЛЕРАНТНОСТТА. От Сердика съимператор Галерий издава първообраза на едикта, прогласен две години по-късно и от Константин Велики в Медиоланум (дн. Милано). Елена, майката на Константин Велики, е родена в Сердика, а самият той казва: \"Сердика е моят Рим!\". Едиктът е създаден на територията на днешна София и с него се разрешава проблемът с преследването на християнството и другите религии в Римската империя. 1973 - ПРЕЗИДЕНТЪТ РИЧАРД НИКСЪН ПОЕМА ОТГОВОРНОСТ ЗА ПОДСЛУШВАНЕТО В \"УОТЪРГЕЙТ\". Аферата е свързана с незаконни действия на Комитета на Републиканската партия по време на избирателната президентска кампания през 1972 г. в САЩ. Представители на щаба на Никсън се опитват да монтират подслушвателно устройство в щаб-квартирата на Демократическата партия в хотел \"Уотъргейт\" във Вашингтон. На 27 юли 1974 г. Конгресът открива процедура на импийчмънт на избрания за втори мандат Никсън. Той не успява да докаже убедително, че няма нищо общо с аферата, и подава оставка. 1981 - ХРИСТО ПРОДАНОВ ИЗКАЧВА ВРЪХ ЛХОТЦЕ. Така става първият българин, изкачил осемхилядник. Лхотце (на снимката) се намира на границата между Тибет и Непал, близо до Еверест. На 30 април 1981 г. в 13.55 ч. Проданов се изкачва на върха сам и без кислороден апарат по опасния и труден Кулоар на Райс. Денят е исторически за българския алпинизъм. 1989 - УМИРА СЕРДЖО ЛЕОНЕ, ИТАЛИАНСКИ РЕЖИСЬОР (Р. 1929 Г.). Известен със своите \"спагети уестърни\" - филми за Дивия запад, заснети в Европа с американски актьори в главните роли и с епичната музика на майстори като Енио Мориконе за фон. Леоне режисира самостоятелно едва седем филма, но поне пет са култови - \"За няколко долара в повече\", \"Добрият, лошият и злият\", \"Имало едно време на Запад\" и др. Последният му проект е филм за блокадата на Ленинград, който не се осъществява заради ненавременната му смърт от инфаркт. 2007 - УМИРА ГРИША ОСТРОВСКИ, БЪЛГАРСКИ АКТЬОР И РЕЖИСЬОР (Р. 1918 Г.). Роден е в Париж, но кариерата му е свързана с редица наши театри - Народния, Младежкия, Сатиричния, на Българската армия и др. Професор във ВИТИЗ, зам.-ректор. Удостоен с награди за педагогическата си дейност, носител на множество отличия и призове. Незабравими са театралните му постановки по произведения на Шекспир, Илф и Петров, Ибсен, Радичков и др., както и режисираните от него филми като \"Петимата от \"Моби Дик\", \"Мъже в командировка\", \"Отклонение\" и др.", "date": "2019.04.30", "title": "Датата"}
{"url": "https://duma.bg/sboguvane-s-fotografa-dimitar-deynov-n190787", "text": "След тежко боледуване почина известният фотожурналист Димитър Дейнов. По-голямата част от творческия му път премина в редакция \"Пресфото\" на Българската телеграфна агенция, където работата му се открояваше с рядък професионализъм, посочват от БТА. 13 години той работи и за Асошиейтед прес. Поклонението ще се състои днес, 30 април, от 14 ч. в храма \"Преображение Господне\" в столичния квартал \"Лозенец\", ул. \"Ралица\" 2.", "date": "2019.04.30", "title": "Сбогуване с фотографа Димитър Дейнов"}
{"url": "https://duma.bg/premiera-na-kniga-za-milcho-leviev-n190788", "text": "Биографичната книга за Милчо Левиев \"Артистът не е самотен остров\", подписана от Владимир Гаджев, ще бъде представена премиерно на 2 май от 19 ч. в Клуб 1 на НДК. Темата на книгата е Милчо Левиев. Всъщност не е само тема, а лайтмотив. Основен герой. В музиката лайтмотивът е централната идея, обединяваща тематично построение. В книгата на Гаджев личността и делото на Милчо Левиев обединяват цялата многоцветна и богата на информация конструкция. За конструкцията на книгата можем да направим паралел с музикалната конструкция на \"кончерто гроссо\" (concerto grosso) - шест части, които могат да се четат отделно, но винаги в рамките на цялото. Специални гости ще бъдат Владимир Гаджев, Иван Минчев и проф. Пламен Джуров. Ще изгледаме и късометражен филм с музика на Милчо Левиев, съобщават издателите от \"Колибри\".", "date": "2019.04.30", "title": "Премиера на книга за Милчо Левиев"}
{"url": "https://duma.bg/mama-mia!-otnovo-v-sofiyskata-opera-i-balet-n190789", "text": "Софийската опера и балет представя световния мюзикъл \"Мама миа!У днес, 30 април, и на 2 май от 19 ч., а на 1 май от 11 и 19 ч. Правени са стотици постановки по целия свят на \"Мама миа!\" - мюзикълът събира над 60 милиона зрители. Суперхитът имаше през юли 2017 г. премиера с огромен успех и в България, на сцената на Софийската опера и балет. Този сезон спектаклите бяха още преди откриването му - през септември и началото на октомври. Многобройните зрители ще имат щастието да се насладят на песните на \"АББА\" \"Super Trouper\", \"Dancing Queen\", \"Knowing Me, Knowing You\", \"Take a Chance on Me\", \"Thank You for the Music\", \"Money, Money, Money\", \"The Winner Takes It All\", \"Voulez-Vous\", \"SOS\", създадени от гениалните автори и бивши членове на групата Бени Андерсон и Бьорн Улвеус. Либретото на Катрин Джонсън по идея на Джуди Креймър ни пренася на гръцки остров, където любовта, страстите и изненадващите ситуации ни въвличат в завладяваща романтична комедия. Режисьор е Пламен Карталов, диригент Светослав Лазаров, Жорж Димитров, диригент на хора Виолета Димитрова, сценография Нела Стоянова, костюми Християна Михалева, хореография Риолина Топалова. Участват Весела Делчева, Люси Козарева, Деница Шопова, Яница Маслинкова, Влади Михайлов, Орлин Горанов, Ники Сотиров, Симеон Владов, Александър Георгиев, Николай Павлов, Денко Проданов, Радослав Владимиров, Кирил Иванов, Боян Арсов, Живко Симеонов и др.", "date": "2019.04.30", "title": " \"Мама миа!\" отново в Софийската опера и балет"}
{"url": "https://duma.bg/otide-si-aktrisata-elina-bistritska-n190786", "text": "Народната артистка на СССР, театралната и филмова звезда Елина Бистрицка, прочула се с ролята на Аксиния от \"Тихият Дон\", бе изпратена вчера в последния си земен път. Родена е на 4 април 1928 г. в Киев. По време на войната, 13-годишна, е медицинска сестра в болница, след което завършва медицинско училище. През 1953 г. завършва Киевския театрален институт. Работила е във Вилнюс, след това се мести в Москва. От 1950 г. се снима в киното. Била е част от трупата на Малий театър (1958-2012), от 1978 г. преподава в театрални училища.", "date": "2019.04.30", "title": "Отиде си актрисата Елина Бистрицка"}
{"url": "https://duma.bg/tazhnata-muzika-pravi-depresiranite-shtastlivi-n190783", "text": "Депресираните хора, които слушат тъжна музика, не се опитват да се гмурнат в тъга и отрицателни чувства, а меланхоличната мелодия, изглежда, ги успокоява и в някои случаи дори ги прави щастливи, съобщи \"Спутник\", като цитира ново проучване, публикувано в сп. \"Емоушън\". Изследването е направено сред 38 студентки с депресия и 38 студенти, които не страдат от тази диагноза. В първата част на проучването участници и в двете групи са били помолени да слушат това, което обикновено се смята за тъжна музика - Adagio for Strings на Самюел Барбър и Rakavot от Ави Балили. След това на всички са пуснали щастливи, оптимистични мелодии, както и неутрални. Помолени да изберат какво биха предпочели да слушат отново, депресираните са били по-склонни да избират тъжната музика. Въпреки това, попитани от изследователите защо предпочитат тъжна музика, повечето са споделили, че тези мелодии са отпускащи и успокояващи за тях. Въпреки че проучването не очертава точните причини, поради които депресираните хора предпочитат нискоенергийна музика, резултатите не са изненадващи за изследователите, защото сериозната музика може да бъде утешителна и подходяща, когато сме тъжни, сочи изследването. Според психолозите предпочитанието към тъжна музика сред депресираните хора \"може да отразява желанието за успокояване на емоционалното преживяване, а не на желанието да се увеличат тъжните чувства\".", "date": "2019.04.30", "title": "Тъжната музика прави депресираните щастливи"}
{"url": "https://duma.bg/tri-faltseta-s-nova-grupa-n190784", "text": "Трите фалцета на българската пънк и рок сцена - Ерол Ибрахимов (\"Уикеда\"), Кольо Гилъна (от \"Контрол\") и Светльо Витков (бивш фронтмен на \"Хиподил), се впускат в ново музикално, колосално-драматично и уникално приключение, озаглавено кратко и ясно - ЕКС. Името на групата е съставено от първите букви на имената на тримата герои, а първият им (и единствен засега, а и за пролетта) концерт ще бъде на 10 май (петък) в City Stage. Събитието е с начален час 22 ч., като вратите ще бъдат отворени 120 минути по-рано. Оригиналните вокалисти ще изпълнят заедно най-най-най-яките хитове на ЕКС бандите си като \"Обичам\", \"Бий хлапето\", \"Let me да те лов ю\", \"Боби\", \"Леле Како\", \"Скакауец\", \"Най-щастливият ден\", \"Бате Гойко\", \"Мариана\" и какво ли още не. И докато тримата баритони си пеят и дивеят, ще им акомпанират добре познатите на феновете музиканти от Svetlio & The Legends, участвали в култовите формации \"Хиподил\" и \"Холера\". Важно е да се отбележи, че всички тези вокалисти и артисти, които публиката ще види накуп на 10 май, са дали сериозен тласък и имат важна роля във формирането на ъндърграунд сцената в България. Новата ЕКС формация има блестящата идея да бъде с ЕКС-клузивни участия (около 2 пъти в година), на които хората да се ЕКС-кефят максимално. Още преди първия си официален концерт другия петък бандата вече може да се похвали с предстоящо есенно турне в Европа.", "date": "2019.04.30", "title": "Три фалцета с нова група"}
{"url": "https://duma.bg/knigi-za-smet-davat-v-5-grada-n190785", "text": "По време на седмото издание на кампанията \"Книги за смет\" в пет града ще се раздават подаръци на всеки, който донесе един килограм (или повече) годна за преработка пластмаса. Инициативата, организирана от фондация Credo Bonum и издателство Smart Books, е в подкрепа на рециклирането и интереса към четенето. Освен че хората получават избрани книги, вниманието се акцентира върху ограничаването на пластмасата за еднократна употреба, предотвратяването на нейното използване - за повече рециклиране и по-устойчиви опаковки. Желаещите да се включат трябва дойдат на 11 и 12 май (събота и неделя) от 10 до 13 ч. на следните локации: * София: паркинг на Kaufland Младост (ул. \"Филип Аврамов\" 3) и паркинг на Kaufland Крива река (бул. \"Ген. Тотлебен\" 36); * Пловдив: пред Общината и на паркинга на Kaufland в Тракия (бул. \"Освобождение\" 47); * Бургас: пред Пантеона и на паркинга на Kaufland (ул. \"Янко Комитов\" 8); * Велико Търново: паркинг на Kaufland (ул. \"Краков\" 2Б) и Mall Велико Търново; * Стара Загора: паркинг на Kaufland (ул. \"Стамо Пулев\" 2). Участващите в \"Книги за смет\" трябва да носят пластмасовите отпадъци почистени от съдържание и смачкани, за да заемат по-малко място. Няма да бъдат приемани блистери от лекарства, пластмасови туби от масла, домакински електроуреди и авточасти. Всеки, който предаде 1 кг пластмаса, може по избор да получи талон за една хартиена или две електронни книги, които може да бъдат изтеглени от сайта www.knigizasmet.com, както и отстъпка за покупка на други устойчиви продукти и препарати, щадящи природата. За да имат възможност повече хора да се включат в кампанията, ще се дават максимум два талона за книги и един талон за отстъпка на продукти независимо от предаденото количество пластмаса. От първото издание на \"Книги за смет\" през 2013 г. досега в резултат на кампанията у нас са рециклирани над 55 тона пластмасови отпадъци и са раздадени десетки хиляди книги. Миналата година участниците в събитието в Пловдив отчетоха най-добър резултат, което отреди на града първото място в символичната надпревара с кауза.", "date": "2019.04.30", "title": "Книги за смет дават в 5 града"}
{"url": "https://duma.bg/levski-smeni-treti-trenor-n190779", "text": "Левски постави антирекорд, като освободи трети треньор през сезона. \"Сините\" започнаха с италианеца Делио Роси, който беше уволнен след провала с аматьорския Вадуц в I кръг от квалификациите за Лига Европа. Смени го словенецът със сръбско потекло Славиша Стоянович, а през зимата \"сините\" пое Георги Дерменджиев.  Той обаче бе освободен вчера след домакинската загуба от Берое с 1:2 на Разпети петък, съобщи \"Дарик радио\". До края на сезона начело на 26-кратните шампиони ще бъде за пореден път Георги Тодоров. Сегашните асистенти на Дерменджиев ще останат в щаба и ще имат значима роля. Георги Тодоров вече води \"сините\" в началото на сезона за 2 кръга с помощник Тодор Симов, докато бъдат уредени документите на Славиша Стоянович да замести уволнения Делио Роси. Футболни спецове твърдят, че търпението на новите шефове на \"сините\" се е изчерпало не толкова след слабите резултати на отбора, който няма победа на \"Герена\" при Дерменджиев, а повече от думите му след загубата от заралии, че клуб като Левски не трябва да допуска слухове за треньорска смяна. В последния месец на 2 пъти медии тръбяха, че пловдивчанинът ще бъде сменен от националния селекционер Петър Хубчев.  При представянето на Дерменджиев преди 2,5 месеца той подчертаваше, че на \"Герена\" трябва \"търпение\". Такова към него обаче нямаше.", "date": "2019.04.30", "title": "Левски смени трети треньор"}
{"url": "https://duma.bg/horata-useshtat-mirizma-s-ezika-n190780", "text": "Хората могат да усещат миризма и с езика, защото върху него има сензори за обоняние, характерни за носа, съобщи \"Мирър\". Откритието показва, че взаимодействието между аромат и вкус - основни компоненти на храната, може да започва върху езика, а не в мозъка, както мислеха специалистите досега. Учени от центъра \"Монел\" във Филаделфия изследваха живи човешки вкусови клетки с генетични и биохимични методи. Така установиха, че те съдържат много ключови молекули, характерни за рецепторите на обонянието. След това с друг метод - калциево изображение, доказаха, че вкусовите клетки реагират на молекулите на миризмата по същия начин, както клетките на рецепторите на обонянието. Други експерименти показаха, че една вкусова клетка може да съдържа рецептори и за вкус, и за миризма. Характерният вкус на повечето храни и напитки се дължи предимно на аромата. Вкусът като сетиво, което разграничава молекулите за солено, сладко, кисело, горчиво и умами, служи за оценка на хранителната стойност и евентуалната токсичност на това, което слагаме в устата си. Миризмата обаче дава подробна информация за качеството - например колко силно миришат шоколадът, кафето или бананите. Мозъкът комбинира информацията от вкуса, миризмата и от други сетива. Досега вкусът и обонянието се смятаха за отделни системи, които не взаимодействат, докато събраната информация не достигне мозъка. Ръководителят на изследването д-р Мехмет Хакан Озденер е решил да провери това схващане, когато 12-годишният му син го попитал дали змиите плезят езика си, за да помиришат нещо.", "date": "2019.04.30", "title": "Хората усещат миризма с езика"}
{"url": "https://duma.bg/filmite-za-spaydarmen-pomagat-pri-arahnofobiya-n190781", "text": "Израелски учени откриха изненадващ лек срещу страха от паяци - филмите за Спайдърмен, съобщи \"Мирър\". Достатъчно е човек да гледа супергероя само 7 секунди, за да намалеят симптомите на арахнофобия с 20 на сто. Подобен е ефектът и на Антмен за боящите се от мравки. Експертите от Ариелския университет и университета \"Бар-Илан\" са работили с 424 доброволци, като са им прожектирали откъси от \"Спайдърмен 2\" или \"Антмен\" в зависимост от фобията им. Резултатите показват, че макар страхът им от конкретното насекомо да е намалял, това не се отразило на симптомите от общия им страх от насекоми. Обяснението на специалистите е, че облекчението не се дължи на развлечението, а на излагането на паяци или мравки във филмите. Откритието може да помогне за по-ефективно лечение на арахнофобия.", "date": "2019.04.30", "title": "Филмите за Спайдърмен помагат при арахнофобия "}
{"url": "https://duma.bg/kostyum-na-dart-veydar-se-prodava-za-2-mln-n190782", "text": "Човекът, който се появява като Дарт Вейдър по време на филмови премиери и събития за феновете на сагата, на 14 май ще продаде на търг костюм, създаден през 1979 г. от дизайнерския екип на \"Междузвездни войни\", съобщиха от аукционната къща \"Бонхамс\". Дрехата е от 17 части и включва черната маска на злодея, чифт ботуши, пелерина и шнур. Очаква се цената на костюма да достигне 2 млн. долара. Продавачът е Брайс \"Кермит\" Елър, чийто дълбок глас му помогна да си намери работа, явявайки се като Вейдър на премиери, подписване на книги и събития като връчването на награди на Американската филмова академия от 1978 г. насам. Костюмът е една от малкото дрехи на Вейдър, произведени през 1979 г. от екипа на \"Междузвездни войни\" на Джон Молло в Лондон за филма \"Империята отвръща на удара\". Не е ясно дали някои части от продавания дизайнерски ансамбъл са били използвани при снимките, преди да са дадени на Елър. Компонентите на костюма са изработени от кожа, вълна, коприна, фибростъкло и други материали. \"Има няколко слоя и отнема около 25 минути, за да го сложиш, при това ти трябва помощ\", уточни продавачът. Елър призна, че веднъж е загубил съзнание, след като е носел костюма с часове и е бил дехидратиран. Парамедиците са му помогнали, но са искали да го разрежат. \"Казах им: абсолютно не!\", сподели Елър. Облеклото на Вейдър ще бъде част от публична изложба, организирана с \"Търнър класик мувис\", която ще започне на 4 май. През 2017 г. дроидът R2-D2, използван в първия филм от поредицата, заснет през 1977 г., се продаде за $2,76 млн. Лазерният меч, използван от героя Люк Скайуокър в сагата, достигна цена от 450 хил. долара.", "date": "2019.04.30", "title": "Костюм на Дарт Вейдър се продава за $2 млн."}
{"url": "https://duma.bg/grisho-se-svleche-49-i-n190773", "text": "Най-добрият български тенисист Григор Димитров се смъкна с шест места до 49-а позиция в обновената световна ранглиста на АТР. Миналата седмица Димитров достигна III кръг на силния турнир АТП 500 в Барселона, но загуби от \"щастливия губещ\" Николас Джари и не можа да защити точките си от 2018 г. С актив от 985 т. хасковлията отбелязва най-слабото си класиране от 6 години и 7 месеца, когато на 29 октомври 2012 г. беше 55-и в ранглистата. Димитър Кузманов е 442-ри с 47 т. Александър Донски е 446-и с 45, а също с 45 Александър Лазаров е 453-и. Води Новак Джокович (Сърб) с 11 160, пред Рафаел Надал, Александър Зверев, Роджър Федерер и Доминик Тийм, който спечели турнира в Барселона след успех над Данийл Медведев (Рус). ", "date": "2019.04.30", "title": "Гришо се свлече 49-и"}
{"url": "https://duma.bg/mertsedes-s-4-ot-4-n190775", "text": "Пилотът на Мерцедес Валтери Ботас триумфира в Гран при на Азербайджан по улиците на Баку. Финландецът изпревари с 1,524 секунди съотборника си Люис Хамилтън и с 11,739 пилота на Ферари Себастиан Фетел (Гер). По този начин екипът на Мерцедес записа четвърти пореден двоен успех от началото на сезона.  Ботас и Хамилтън имат по 2 триумфа, но  Ботас с втората си победа излезе начело в генералното класиране с 87 т., с 1 пред 5-кратния световен шампион. Четирикратният първенец Фетел е трети с 53 т., пред Макс Верстапен (Хол, Ред Бул) 51 и Шарл Льоклер (Мон, Ферари) 47.  В Баку завършиха само 16 пилоти, като последен пресече финала Роберт Кубица (Пол, Уилямс). При конструкторите Мерцедес води със 173 т., пред Ферари 99, Ред Бул 64.  V кръг е за Гран при на Испания на 12 май.", "date": "2019.04.30", "title": "Мерцедес с 4 от 4"}
{"url": "https://duma.bg/grozdeva-e-%E2%84%961-na-sk-v-pekin-shte-uchastva-na-7-a-olimpiada-n190776", "text": "Изключителната ни състезателка по спортна стрелба и президент на Българския стрелкови съюз Мария Гроздева постигна още един голям успех в богатата си спортна кариера. Мария победи в турнира за Световната купа в дисциплината 25 метра спортен пистолет в Пекин. Състезанието бе изключително силно заради участието на всички звезди на световната спортна стрелба. Мария влезе с 6-и резултат на финала (587 т.), а първа бе Моника Карш (Гер) с 593 т. - само на 1 т. под световния рекорд на друга българка - Диана Йоргова. На финала обаче Гроздева бе безапелационна и победи с 36 т., с 1 пред Вероника Майор (Унг). С бронза се окичи Анна Коракаки (Гър) - 30 т. С успеха Мария си осигури рекордно 7-о участие на Олимпийски игри. Освен това знаменателно българско постижение Гроздева е и най-успешната родна олимпийка - с 5 медала (2 златни и 3 бронзови). В Пекин Антоанета Бонева остана 18-а с 582 т., а Мирослава Минчева - 44-та с 574.", "date": "2019.04.30", "title": "Гроздева е №1 на СК в Пекин,  ще участва на 7-а олимпиада"}
{"url": "https://duma.bg/gruzinka-shte-strelya-na-9-a-olimpiada-n190774", "text": "Грузинската състезателка по спортна стрелба Нино Салуквадзе записа името си в олимпийската история, като спечели квота за Токио 2020 и ще участва на девета поредна олимпиада. 50-годишната Салуквадзе си гарантира участието в Токио с пето място на 10 м пистолет на Световната купа в Пекин. Салуквадзе дебютира на игри през 1988 г. в Сеул, където печели за СССР златен и сребърен медал. Оттогава тя не е пропускала олимпиада. Салуквадзе е първата жена с участия на 9 олимпиади и втора във вечната класация за спортисти с най-много участия на игри. Пред нея е Йън Милър (Кан) с 10 участия в олимпийските турнири по конен спорт. По 9 олимпиади са записали Хюбърт Раудашл (Авл, ветроходство) и Афанасийс Кузминс (СССР и Латвия, спортна стрелба). Салуквадзе освен олимпийската титла от Сеул (88) има и 6 световни титли.", "date": "2019.04.30", "title": "Грузинка ще стреля на 9-а Олимпиада"}
{"url": "https://duma.bg/fide-promeni-formata-za-svetovnata-korona-n190772", "text": "Международната федерация по шахмат (ФИДЕ) промени формата на мача за световната титла. Вместо досегашните 12 партии вече ще се играят 14. Почивните дни са намалени от 6 на 5, а участниците ще могат да се съгласяват след 40-ия ход на черните фигури, а не на 30-ия. Променено е и контролното време. Гросмайсторите ще имат 120 минути за първите 40 хода, 60 минути за следващите 20 и 15 минути за останалата част с добавени 30 секунди след 61-ия ход. Досега времето беше 100 минути за 40 хода, 50 минути за следващите 20 хода и 15 минути до края на партията с добавени 30 секунди на всеки ход. Минималната сума на наградния фонд е повишена на 2 млн. евро. Шампионът ще получи 60%, ако в мача са изиграни 14-те партии, и 55%, ако е спечелил титлата след тайбрек.", "date": "2019.04.30", "title": "ФИДЕ промени формата за световната корона"}
{"url": "https://duma.bg/na-65-godini-pochina-dimitar-balabanov-n190777", "text": "Колоездачът от прочутата габровска школа не можа да надбяга коварно заболяване и финишира месец, преди да навърши 66 години. Дългогодишен шосеен състезател на ЦСКА, Чардафон Орловец (Габрово) и Левски (Елин Пелин), участник в редица Обиколки на България и много международни състезания. Опелото му ще бъде в черквата на габровското село Поповци утре, от 13.00 ч. Поклон пред паметта му!", "date": "2019.04.30", "title": "На 65 години почина   Димитър Балабанов"}
{"url": "https://duma.bg/pokana-n190834", "text": "На 01.05.2019 г. (сряда) в 11:00 часа на пл. “Св. Александър Невски” в София Българската социалистическа партия ще даде началото на своя митинг-шествие по случай Деня на труда и международната работническа солидарност, с който “БСП за България” ще открие и предизборната си кампания за предстоящите евроизбори.  Шествието ще премине по ул. “Г. С. Раковски”, бул. “Княз Ал. Дондуков” и ще завърши на пл. “Независимост”. След обръщенията по случай Международния ден на труда на пл. “Атанас Буров”, между БНБ и фонтана пред Археологическия музей,  ще се отбележи и празникът на в. “Дума”, левия печат и свободните медии. Присъстващите ще могат да чуят изпълненията на Николина Чакърдъкова и група “Тоника СВ”.", "date": "2019.04.30", "title": "ПОКАНА"}
