{"url": "http://www.duma.bg/node/171705", "text": "С нови, неподозирани места, още по-атрактивна и наситена програма, интересни пространства и артисти, цял куп вълнуващи изненади, се задава третото издание на \"квАРТал фестивал\" - алтернативният празник на София. Той ще преобрази карето между бул. \"Мария Луиза\", бул. \"Раковски\", бул. \"Сливница\" и бул. \"Левски\" на 14, 15 и 16 септември. \n\"квАРТал фестивал\", който през 2016 г. се утвърди като едно от значимите културни фестивални събития на столицата, обещава да се завърне още по-голям и разнообразен, с ново мото и разширена концепция. 2018-а е Европейската година на културното наследство и именно невъобразимо богатата култура, архитектура и история на творческата зона квАРТал ще залегне в основата на тазгодишното издание, чието мото е \"РЕстарт: квАРТал отвръща на времето\". \nОрганизаторите от \"Квартал колектив\" отправят покана към всички артисти, архитекти, урбанисти и изобщо хората, имащи отношение към изкуството, историята и архитектурата, да се присъединят към тазгодишното издание. За целта е необходимо да подадат проектно предложение за артистична или друга тематично свързана изява в рамките на фестивала, което интерпретира и осмисля градската среда на квартала. Описание на проекта, както и кратко CV може да се изпращат на имейл   до 30 юли. Всички изпратени кандидатури ще минат селекция и избраните ще бъдат включени в програмата. \nГлавната цел на проявата и тази година е представяне на огромния потенциал и богатото културно наследство на стария еврейски квартал - един от най-колоритните и интересни райони от близкото минало на София. Благодарение на всеобщите усилия на опериращите в района места, организации и артисти, той претърпя видима и положителна промяна - насищането му с нови творчески пространства доказва неговия културен разцвет и способства за създаване на нов имидж. \nОрганизатор е творческият колектив \"квАРТал\", опериращ на територията и/или с лично отношение към региона и на всичко, случващо се в него, участниците в който търсят решения на проблемите чрез средствата на изкуството.   \n \t\n", "date": "2018.07.24", "title": "КвАРТал фестивал отвръща на времето   "}
{"url": "http://www.duma.bg/node/171702", "text": "В Мексиканския залив, недалеч от брега на Флорида, бе открит нов вид дълбоководни акули. Сред характерните им особености са големите очи, заради които тези акули напомнят персонажи от анимационен филм. Дължината на екземплярите от вида не превишава 70 см. \nУчени кръстиха новия вид Squalus clarkae, в чест на морската биоложка Юджийни Кларк, смятана за пионер в биоложките изследвания на акули. \n\"Съществуват около 20 вида акули, които принадлежат към бодливите акули Squalus и се нуждаят от подробни изследвания\", заявиха учени от Технологичния институт на Флорида пред \"Лайв сайънс\". Същевременно, освен изследването им, е необходимо да се гарантира и защитата им. Крайбрежието на Флорида е сред най-популярните туристически места на планетата.   \n \t\n", "date": "2018.07.24", "title": "Откриха нов вид акули в Мексиканския залив"}
{"url": "http://www.duma.bg/node/171701", "text": "Американските учени са установили защо на хората им е толкова трудно да се откажат от излишната консумация на още една порция пържени картофки или от поредния шоколадов бонбон, пише БГНЕС. Учените са установили, че определени части от мозъка на някои деца реагират на храната много по-силно, отколкото на парични стимули. Именно те имат склонност към преяждане, дори в случаите, когато изобщо не са гладни. \nДанните от изследването, публикувани в научното списание \"Appetite\", обясняват защо някои хора са склонни към прекомерна консумация на храна, а други не са. По този начин става възможно да се предотврати затлъстяването още в ранна детска възраст. \"Ако можем да разберем още повече за реакцията на мозъка към храната, ще бъдем в състояние дори да променим тази реакция и съответно хранителните навици\", пише още в научната публикация. \n    \n \t\n", "date": "2018.07.24", "title": "Склонността към преяждане е заложена в мозъка"}
{"url": "http://www.duma.bg/node/171703", "text": "Приключенска фотоакадемия се провежда в Камен бряг до 26 юли. Инициативата се организира от Юри Чарийски - българин, живеещ във Виена (на снимката). Сред организаторите са още община Каварна и сдружението \"Еко Норд - Камен бряг\". По време на летния лагер децата получават уроци по фотография и дори ще правят фоторепортажи. Сред заниманията са приключения на открито и много забавления с игри, разказа Юри Чарийски. \n\"Техниката се усвоява лесно и сравнително бързо. Малко или много, всеки сам може да се научи. Опитвам се да дам нещо повече - да се научат да виждат това, което снимат, коя светлина е по-добра.\" \nСлед закриването на приключенската фотоакадемия в село Камен бряг ще започнат концертите от инициативата \"Джаз на село\". В края на следващата седмица ще свирят и пеят Веселин Веселинов-Еко, Милен Кукошаров с гост Стоян Янкулов-Стунджи, Теодосий Спасов.   \n \t\n", "date": "2018.07.24", "title": "Приключенска фотоакадемия в Камен бряг"}
{"url": "http://www.duma.bg/node/171704", "text": "Грандиозния финал на вечерта и фестивала \"Балканска магия\" във Велинград (19-22 юли) поставиха ветераните от група \"Сигнал\". Виртуозните музиканти предизвикаха екзалтираните викове на хилядите хора, дошли да видят и чуят на живо любимия си състав. Стадионът се оказа тесен да побере желаещите да гледат уникалното им представяне и всички околни пространства бяха изпълнени до краен предел. Данчо Караджов и компания изпълниха най-големите си хитове през годините, като публиката не спираше да пее с пълно гърло през цялото време. За финал на изключителното музикално шоу, продължило повече от час, групата изпълни на бис отново своята емблематична песен \"Да те жадувам\". Музикантите не скриха огромното си вълнение от срещата с публиката във Велинград. Те поздравиха организаторите Фен ТВ и община Велинград за първото издание на \"Балканска магия\" и им пожелаха много успехи в бъдеще, информира Лилиан Георгиева от DNK media group.         \n \t\n", "date": "2018.07.24", "title": "\"Сигнал\" постави финалните акорди на \"Балканска магия\" във Велинград"}
{"url": "http://www.duma.bg/node/171739", "text": "Със средната си заплата българинът може да купи 430,5 л от масовия бензин А-95, в съседна Гърция тамошното средно месечно възнаграждение стига за 789 л, а в Люксембург - за цели 2755 л, пише в анализ на \"РИА Новости\". \nСпоред  него България е на опашката по покупателна способност заедно с Румъния и Украйна. Северните ни съседи със средната си заплата могат да си позволят да 433,6 л, а украинците, които са последни след нас - 243,8 л. От другите балкански държави, за които в публикацията са цитирани данни, в Словения могат да налеят 776,3 л, в Хърватия - 558 л. \nОт бившите соцстрани с най-добра покупателна способност е Русия, където се купуват 853,3 л бензин, но не бива да забравяме, че страната е износител на петрол и нефтени деривати. От същата група държави, които вече са в ЕС, освен Словения, и в Естония също могат да се похвалят, че могат да налеят доста голямо количество бензин със средната си заплата - 733,8 л. \nОт страните извън бившия соцблок най-зле е Португалия, където със средното си месечно възнаграждение могат да купят почти 691 л бензин. По този показател обаче малката иберийска държава е много по-добре от почти всички бивши соцстрани. \nВ челото освен Люксембург са още Норвегия и Австрия, където с една средната месечна заплата може да се налеят над 2000 л бензин А-95. На Острова това количество е 1948,3 л, в Швеция - 1854,3 л, в Дания - 1808 л, в Холандия - 1771,3 л, в Германия - 1694,6 л, в Ирландия - 1685,8 л, във Финландия - 1660,6 л, Белгия - 1575,3 л, Франция - 1484 л, Испания - 1323,4 л, Кипър - 1280 л и Италия 1083,6 л. Общо 12 са страните, където със средната заплата може да се налее между 1000 и почти 2000 л от масовия бензин. В други 14 държави, включени в статистиката може да се купи между 521 и 854 л. За под 500 л парите стигат в 4 европейски държави, сред които е и България.     \n \t\n", "date": "2018.07.24", "title": "Купуваме 430 л бензин с една заплата, в Люксембург - 2755 л"}
{"url": "http://www.duma.bg/node/171740", "text": "Има опасност финансовите проблеми на \"Топлофикация София\" да се задълбочат. За това предупреди пред БНР общинският съветник от БСП Калоян Паргов. Наскоро стана ясно, че столичното дружество през последния отоплителен сезон е удвоило текущите си задължения към \"Булгаргаз\" и те вече са в размер на 100 милиона лева. Това не са единствените пари, които дължи, или ще трябва да изплати \"Топлофикация София\", посочи Калоян Паргов. \n\"На фона на тези нараснали текущи задължения, на фона на липсата на преструктуриране на паричния поток ние ще наблюдаваме все по-голямо затъване. Това ще бъде добавено от една нова тежест - заемът, който гласува Общинският съвет да натовари с още 135 милиона лева към Европейската инвестиционна банка за изграждане на RDF инсталация, която ще води и до спестяване на газ, но ще натовари дългово \"Топлофикация\". След 2020 г. се опасявам, че ще останат само пари за заплати, но не и за инвестиционна програма. Това ще постави под риск \"Топлофикация\" и ако в момента твърдим, че е в технически фалит, може да отидем във фактически фалит\".  \nПаргов посочи, че столичната топлофикация е най-големият потребител на газ, но най-неизрядният. Социалистите настояват за изслушване на \"Топлофикация\" заради политиката на съкращение на персонала.  \"Ние твърдим, че е безпринципно, от гледна точка на това, че нямаме много кадри в топлоенергетиката, което пък ще постави на риск компетентността при вземане на определени решения или реакции при определени кризисни ситуации, които не липсват в \"Топлофикация София\".  \nОбщинските съветници от БСП са предложили след разговор с БЕХ част от дългосрочния дълг на дружеството да бъде заменена от дълга за изграждане на  RDF инсталация, чиито лихви са по-ниски. Предложението обаче не беше прието. \nДиректорът на Икономическата програма на Центъра за изследване на демокрацията Руслан Стефанов коментира, че проблемът е в качеството на управление. \"В случая с \"Топлофикация София\" виждаме точно това - има адски много хора, които отговарят за \"Топлофикация София\", и виждаме, че всъщност никой не поема отговорност за това какво трябва да се случи реално. Дълговете си стоят, не се изчистват, а някои казват, че продължават и да се трупат. Поради липсата на редовна информация нямаме представа реално какво се случва\", каза той. Проблемът се дължи на липсата на добро експертно мнение и на ясна отговорност, коментира той.     \n \t\n", "date": "2018.07.24", "title": " Финансовите проблеми на \"Топлофикация\" може да се задълбочат"}
{"url": "http://www.duma.bg/node/171737", "text": "Необслужваните кредити в еврозоната достигат до почти 1 трилион евро, а около 10% от тях, или 100 млрд. евро, се падат на банките в Гърция, пише в анализ гръцкият вестник \"Катимерини\". Изданието посочва, че в Германия, която също има трудности със своята банкова система, лошите кредити са наполовина - около 58 млрд. евро, а и германците имат начини да направят това, което е необходимо, за да може банковият сектор да посреща заложените цели. Нещо повече - за разлика от Гърция, банките в еврозоната не работят в условията на капиталов контрол, което означава, че те могат да инвестират, имат доверието на своите депозанти и имат възможността да управляват капитала с международни позиции. По тази причина и лошите кредити намаляват в цялата еврозона, но без гръцките банки. \n\"Катимерини\" коментира, че няма политика дори и за насърчаване на вложителите да върнат парите си в банките. Големи суми започнаха да изтичат от системата и страната още през 2010-2011 година. Пикът обаче беше през 2015 година. Така нивото на лошите кредити в Гърция достига 40%, докато средното в еврозоната е около 5%. Изданието предупреждава, че при това положение единственият начин Гърция да избегне нова финансова криза след 2020 г. е икономически растеж, но с два пъти по-голяма от предвижданата днес скорост.   \n \t\n", "date": "2018.07.24", "title": "Лошите кредити в Гърция достигат близо 100 млрд. евро"}
{"url": "http://www.duma.bg/node/171738", "text": "Наливната бира в кенове над 5 литра няма да бъде облепяна с бандерол, както предвиждаха промени в Закона за акциза и данъчните складове. Предложенията бяха внесени от председателя на бюджетната комисия в парламента Менда Стоянова от ГЕРБ преди месец с мотива да има по-голям контрол върху производителите. През миналата седмица обаче самата тя е внесла проект в парламента, с което оттегля предложението си. \nДругото предложение на Стоянова в същия закон - за облагането на бездимните цигари, остава пред промяна. Акцизът за тях ще е 40% от този на обикновените цигари.   \n \t\n", "date": "2018.07.24", "title": " ГЕРБ изтегли предложението си наливната бира да има бандерол"}
{"url": "http://www.duma.bg/node/171709", "text": "Фондация \"МОСТ\" организира паметна вечер, посветена на Владимир Висоцки, по повод 38-ата годишнина от смъртта му. Събитието ще се състои днес, 24 юли, от 18 ч. в залата на първия етаж на Градския съвет на БСП - София (ул. \"Леге\" 10).   \n \t\n", "date": "2018.07.24", "title": "Паметна вечер за Висоцки на \"Леге\" 10"}
{"url": "http://www.duma.bg/node/171710", "text": "Лятна читалня на открито организира в Южния парк Столичната библиотека, разказа директорката Юлия Цинзова. Поети и писатели ще четат откъси от свои произведения, а децата ще рисуват и оцветяват занимателни книжки. \n\"Каним софиянци да дойдат в нашите летни читални и да получат безплатна читателска едногодишна карта за Столичната библиотека. При нас ще бъде библиобусът, който е малък подвижен филиал на библиотеката. Там имаме система, така че читателите могат спокойно да вземат читателска карта, която след това могат да активират в самата библиотека, когато пожелаят. Няма срок, в който те трябва да дойдат и да се регистрират\", обясни директорката. \nЛетни читални на открито ще има всяка събота до края на август в различни паркове и градинки на столицата, информира БНР.      \n \t\n", "date": "2018.07.24", "title": " Читални на открито в паркове на София организира Столичната библиотека"}
{"url": "http://www.duma.bg/node/171711", "text": "Коледарската група към НЧ \"Напредък 1903\" в село Петокладенци се включи в XI Национален  събор \"Празник на народния обичай и автентичната носия 2018\", който се проведе в Рибарица, местността Костина - лобното място на Георги Бенковски. Традиционното събитие събра участници от цялата страна, информира Дарик.нюз. \nСамодейците от Петокладенци се представиха с песните \"Ние идем да честитим Коледа\", \"Дойна снаха\", \"Овчар стадо мами\", както и традиционната блаженка (наричане за здраве и берекет). На сцената отново излязоха три поколения участници, защото традициите трябва да се пазят и да се предават от баща на син, споделиха от читалище \"Напредък 1903\" в с. Петокладенци. \nПътуването на самодейците за участие в Националния събор беше подкрепено от община Белене. Целта на празника е не само да се възстановят народните традиции, да се пресъздаде местният бит и фолклор, но и да се представят народните носии от всички области, отбелязват организаторите.     \n \t\n", "date": "2018.07.24", "title": "Коледари от Петокладенци участваха в ХІ Национален събор в Рибарица"}
{"url": "http://www.duma.bg/node/171712", "text": "Дни на украинската култура започнаха в Бургас, научи ДУМА от \"Имидж едвъртайзинг\". Те бяха открити с впечатляващ концерт и изложба на художничката Юлия Красовска, която е позната на бургазлии от няколко изложби и най-вече от желанието й да рисува стария Бургас. \nНачало на празниците на украинската култура, които се провеждат за пети път, даде почетният консул на Украйна в Бургас Димитър Караненов. Той благодари за радушния прием, който украинци получават в Бургас, и за възможността двете култури да се опознават и да бъдат основа за взаимно опознаване и разбирателство. Задълбочаването на българо-украинските контакти и тяхната трайност във времето изтъкна в словото си и зам.-кметът на община Бургас Йорданка Ананиева. \nВ концерта участваха даровити украински творци и изпълнители. На разбирателството между Украйна и България бяха посветени няколко от стихотворенията на поетесата Галина Онацка, която живее в Поморие. Концертът започна със стихотворение на емблематичната за Украйна поетеса Леся Украинка, рецитирано от Марина Липко. Много аплодисменти получиха изпълненията на Павло Скрялов - лауреат на национални и международни конкурси, Анастасия Моделска, Анжелина Ломакина и фолклорния ансамбъл \"Перлина Петропавливки\". \nПредседателят на украинската диаспора в Бургас Марян Горбан оповести събитията, следващи в програмата и благодари на множеството украинци и българи, почели с присъствието си откриването на Дните на украинската култура в Бургас. Те са организирани от украинската диаспора в Бургас и почетното консулство на Украйна и ще продължат до 26 юли. \nГалаконцерт ще се състои тази вечер от 18 ч. на сцена \"Охлюв\", а утре на същата сцена от същия час започва спектакъл с акробатично и цирково изпълнение. Дните на украинската култура ще бъдат закрити на 26 юли от 17.30 ч. в зала \"Петя Дубарова\" в Морското казино в Бургас.   \n \t\n", "date": "2018.07.24", "title": "Дни на украинската култура в Бургас  "}
{"url": "http://www.duma.bg/node/171706", "text": "Австрийското посолство в София и Националната галерия \"Квадрат 500\" представят \"Commuting 2018\" - изложба на Олаф Остен. Куратор е Борис Костадинов. Откриването е на 26 юли от 18 ч. в зала 19, пл. \"Св. Александър Невски\". Експозицията може да се разгледа до 26 август.   \n \t\n", "date": "2018.07.24", "title": "\"Квадрат 500\" представя Олаф Остен"}
{"url": "http://www.duma.bg/node/171707", "text": "Изложбата \"Златните страници на българската илюстрация. Илия Бешков и учениците му\" е подредена в Художествената галерия в Добрич. Експозицията е от фонда на ХГ \"Илия Бешков\" в Плевен и представя 96 творби на значими и обичани български графици и илюстратори от средата на 70-те и 80-те години на XX в. Колекцията включва произведения на Илия Бешков, Иван Кожухаров, Иван Кьосев, Наум Наумов, Никола Хаджитанев, Симеон Венов, Дарина Пенкова, Стоимен Стоилов и Тодор Цонев, работили над оформлението на български и преводни детски книги, историческа и възрожденска българска литература, световен епос, поезия и български фолклор.   \n \t\n", "date": "2018.07.24", "title": "Експозиция на илюстрации в Добричката галерия"}
{"url": "http://www.duma.bg/node/171708", "text": "Обогатяването и обновяването на фонда на една галерия е процес, който я превръща от музей в жив действащ организъм, отразяващ новото и актуалното в художествения живот. Това е кредото, което Художествената галерия \"Владимир Димитров - Майстора\" следва през изминалите години и превърна в приоритет. През последните шест години този процес бе изключително интензивен. Колекцията бе обогатена с творби на класици, съвременни автори, които са обект на интерес от големите колекции в България и чужбина, активно работещи творци от цялата страна и представители на Кюстендилската изобразителна школа. Представителна извадка от тези творби ще бъде показана в изложбата \"Нови постъпления\", която се открива в ХГ \"Владимир Димитров - Майстора\" на 26 юли от 18 ч.   \n \t\n", "date": "2018.07.24", "title": "Нови постъпления във фонда на ХГ в Кюстендил"}
{"url": "http://www.duma.bg/node/171741", "text": "Румънските ветеринарни власти потвърдиха два нови случая на Африканска чума по свинете в югоизточната част на страната. Новото огнище е в село Гюргени, община Яломица, на левия бряг на река Дунав и на около 70 км от границата с България. Диагнозата е потвърдена на 20 юли за животни в две общи домакинства в село Гюргени, съобщава agrointel.ro, цитирана от fermer.bg. Селото с около 1700 души население се намира на запад-северозапад от Констанца, където по-рано този месец беше открито друго огнище. Засега то остава най-близкото регистрирано до нашата страна. Според експерти инфекцията се разпространява от дивите прасета със скорост около 30 км на седмица. \nФермите в Гюргени, където са двата нови случая, са поставени под санитарен и ветеринарен контрол от румънските власти. Въведени са ограничения за движение на хора, животни, хранителни продукти и странични животински продукти, както и за транспорт на потенциално опасни стоки. Заразените животни са унищожени и загробени, а собствениците ще получат обезщетения. Вече се изплащат компенсациите на 40 собственици на свине от окръг Тулча, където инфекцията беше открита по-рано този месец. Сред засегнатите от заразата е и големият холдинг \"Карнипрод\". Обезщетението, което компанията ще получи идната седмица, ще бъде около 1 млн. евро. Само в една от фермите в Румъния се е наложила евтаназия на 45 000 прасета. До момента в Румъния са открити над 200 огнища. \n Хранителни отпадъци, изхвърлени от румънски кораби по р. Дунав, може да разпространят опасната инфекция. Затова концесионерът на пристанище Свищов e забранил на акостиращите кораби и на превозните средства, влизащи от Румъния, да изхвърлят битовите и хранителните си отпадъци в района на порта, съобщи БНР. За превантивната мярка се инструктират всички екипажи и пътниците, ползващи ферибота Свищов-Зимнич. \"Когато се правят входни контроли, се предупреждават екипажите, че не могат да изхвърлят сметта си в нашите контейнери за смет\", каза изпълнителният директор на пристанище Свищов Румян Йорданов. \nНа ГКПП в Силистра работи дезинфекционна площадка и се прави подготовка на друга - при ГКПП в село Кайнарджа, където обаче на ден минават по десетина автомобила. Това ще се случи до средата на тази седмица, съобщиха от областната администрация в Силистра. Започва разчистване на сухоземната граница с Румъния край Кайнарджа, между Добрич и Силистра. Ще се изгради ограда за ограничаване на преминаването на животни от Румъния. \nПредседателят на Националното ловно-рибарско сдружение Съюз на ловците и риболовците в България Васил Василев заяви вчера пред БНР, че според него при навлизане на заразата в България, ще наблюдаваме десетки случаи на умъртвяване на животни, както се случва с чумата по дребните преживни животни. \"Още няма официален анализ за очаквания размер на щетите, но те могат да достигнат 1,5-2 млрд. лева\". Друг проблем, според него, е, че в страната ни има само една лаборатория, която е акредитирана да прави изследване на африканска чума, което е напълно недостатъчно. \n    \n \t\n", "date": "2018.07.24", "title": " Свинската чума е на 70 км от границата ни "}
{"url": "http://www.duma.bg/node/171736", "text": "Операторът на \"Турски поток\" започна работа по съединяването на морския със сухопътния участък. Това се казва в изявление на проектната компания \"Турски поток\" (TurkStream). \nРаботата е започнала на 22 юли и ще продължи от 4 до 8 седмици. Предстои да бъдат положени 2,4 км тръби, които ще минат по морското дъно на турското крайбрежие до сухопътната магистрала в европейската част на Турция. \nОператорът напомня, че по-рано независими експерти са подготвили доклад за оценката на въздействието на околната среда и са дали свои заключения относно най-благоприятния маршрут за изграждането на този участък с оглед на риболовната активност в региона. \n\"В съответствие с приетия график, транспортирането на газа ще започне в края на 2019 г. Удовлетворени сме, че работата върви по този график. Докато трае работата, ще положим усилия, за да бъде сведено до минимум неудобството за местните жители\", заяви говорителят на TurkStream Сандър Ван Рутселар. \n\"Газпром\" започна строителството на морския участък от газопровода \"Турски поток\" през май 2017 г. Морският участък на \"Турски поток\" ще мине по дъното на Черно море до крайбрежието на Турция. Неговата дължина е 930 км. По-нататък ще бъде продължена сухопътна транзитна отсечка до границата на Турция със съседните държави. Тя ще бъде дълга 180 км. \nПрез април 2018 г. приключи строителството на първата тръба от газопровода, а в края на юни \"Газпром\" възобнови изграждането на втората тръба. Първата ще снабдява с газ турския пазар, а втората - страните от Южна Европа и Балканите. Капацитетът на всяка от тръбите е по 15,75 млрд. куб.м. газ. /ТАСС   \n \t\n", "date": "2018.07.24", "title": "Свързват частите на \"Турски поток\"  "}
{"url": "http://www.duma.bg/node/171730", "text": "Всеки четвърти жител на баварския град гласува \"против\" построяването на нова джамия в пределите на Кауфбойрен в референдум, организиран от местните власти. Предложението за строежа бе отхвърлено с мнозинство от почти 60%, поясняват от редакцията. По данни на местните власти в гласуването са участвали 45% от около 36 хил., имащи право на глас. \n\"Разбирам, че турците се чувстват засегнати, но решението вече не е в нашите ръце. Ще трябва наново да търсим пътя си едни към други\", заяви кметът на града Щефан Бос след обявяване на резултатите. \nИнициатор на гражданската инициатива срещу новата джамия в Кауфбеурен бе пенсионираният полицейски служител Вернер Гьопел. На дискусионно събитие през юни той обоснова инициативата със страха от \"ислямизацията\". Ислямът предлага \"лиценз за убиване\", твърди Гьопел. \nВластите в Кауфбойрен се съгласиха да предоставят имот за строежа на нова джамия през ноември миналата година. Предложеният парцел е в новоразработен индустриален парк в северните покрайнини на града. Той трябваше да бъде отдаден под наем на турска асоциацията за период до 99 години, но да остане общинска собственост. \nПротивниците на новата джамия събраха около 3250 валидни подписа срещу проекта, с около 900 повече от необходимите за организирането на местен референдум. Поради тази причина градският съвет насрочи провеждането му. \nПроектът е критикуван най-вече заради това, че е под шапката на спорната организация Турско-ислямски съюз по религиозни въпроси (ДИТИБ), спонсорирана директно от Анкара.     \n \t\n", "date": "2018.07.24", "title": "Германци не допуснаха изграждането на джамия"}
{"url": "http://www.duma.bg/node/171729", "text": "Лидерите на четирите най-големи политически партии в Република Македония постигнаха съгласие относно финансирането на политическите партии, състава на ЦИК и съставянето на служебно правителство преди всички следващи избори. \nПодадохме си ръка, подчерта премиерът Заев. \"Приех и искането на ВМРО-ДПМНЕ за съставяне на служебно правителство, което да подготвя парламентарни избори в страната. Всичко това правим като управляващо мнозинство, за да демонстрираме доблест, държавническо поведение, заради значението на целия процес. Македония ще бъде член на НАТО и на ЕС\", каза още Зоран Заев.   \n \t\n", "date": "2018.07.24", "title": "В Скопие стигнаха до компромис"}
{"url": "http://www.duma.bg/node/171731", "text": "Сърдечносъдовите и онкологичните заболявания, както и СПИН, ще бъдат главните причини за смъртността на населението през XXI век, съобщи РИА \"Новости\". \nЕксперти са на мнение, че в рамките на столетието ракът няма да бъде окончателно победен, а лек за СПИН е възможно да бъде открит едва към края на века. \nПо данни на Световната здравна организация (СЗО), ежегодно от неинфекциозни заболявания в света умират 41 млн. души, което представлява 71% от общата смъртност. Най-голям е делът на сърдечносъдовите заболявания - 17,9 млн. смъртни случая. \n\"Хората умират основно от неинфекциозните заболявания, като на първо място са сърдечносъдовите заболявания, основно инфаркти и инсулти\", твърди Екатерина Иванова, главен специалист по медицинска профилактика за Московската област към здравното министерство на Руската федерация. Според Иванова профилактиката и лечението на сърдечносъдовите заболявания в редица държави са достатъчно напреднали и позволяват на множество пациенти да преживяват инфаркт или инсулт. В по-голямата част от света обаче медицината не е на толкова високо ниво и смъртността при този тип заболявания остава твърде висока. \nСпоред СЗО ракът е втората причина за смъртността в света. През 2015 година от онкологични заболявания са починали 8,8 млн. души - това е всеки шести смъртен случай. Следва да се отбележи, че случаите на рак се увеличават предимно заради нарастване на продължителността на живота в световен мащаб. Промените в хранителния режим на жителите на развитите държави, както и замърсяването на околната среда също оказват своето влияние. \n\"Храненето може да бъде един от рисковите фактори за развитие на злокачествени тумори. Ядем все по-малко храна с растителен произход и повече храна, която е много богата на белтъчини, мазнини и въглехидрати. В развитите страни и някои от развиващите се като Китай затлъстяването е вече същинска епидемия. Това е и един от рисковете за развитие на злокачествени тумори\", твърди професор Сергей Тюляндин, председател на Руското общество за клинична онкология (RUSSCO). \"Днес ние можем да се справим с даден тумор, да го излекуваме. Още обаче не сме се научили как да лекуваме нашето ДНК. Тоест ние можем да излекуваме човек от един конкретен тумор, но утре той ще развие друг тумор, вдругиден трети\", поясни професор Тюляндин. \nСПИН остава един от главните причини за смъртността в световен мащаб според СЗО. Към края на 2016 година 36,7 млн. души са били заразени с този вирус. \n\"Много вероятно е към края на века да се справим със СПИН и да създадем ефективна ваксина. Сега съществуват кандидат-ваксини, които предпазват, но едва около 30% от население. Това далеч не е достатъчно. Една ваксина трябва да предпазва минимум 70-80% от хората, за да бъде приета като ефективна\", твърди професор Едуард Карамов от руския Институт по вирусология. Според него не е изключено вече да съществуват подобни препарати, но все още да не е проведен пълният цикъл изпитания, доказващ тяхната ефективност.      \n \t\n", "date": "2018.07.24", "title": " Съдовите заболявания и ракът са най-смъртоносните заплахи "}
{"url": "http://www.duma.bg/node/171732", "text": "Тръмп се скара на Техеран \nПрезидентът на САЩ Доналд Тръмп предупреди Иран, че ще понесе сериозни последици, ако заплашват САЩ. \"Ние вече не сме страната, която само ще наблюдава вашите побъркани думи за смърт и насилие. Внимавайте!\", добави американският президент в туитър. Необичайно за него цялото съобщение беше изписано с главни букви. Германия приема част от \"Белите каски\" \nГермания ще приеме близо 50 членове от сирийската неправителствена организация \"Бели каски\". Външният министър Хайко Маас потвърди готовността на правителството да предостави убежище на неправителствената организация. Близо 800 нейни членове бяха успешно евакуирани през уикенда от Сирия в Йордания с помощта на Израел. Президентът Асад обвинява нейните активисти, че работят активно за терористите. В Берлин подпалиха клошари \nНеизвестни лица подпалиха двама бездомни във федералната германска столица Берлин. След нападението пострадалите са настанени за лечение в болница, но са с опасност за живота. Жертвите са на 47 и 62 г. И двамата са с германско гражданство. \nСкандал с ваксини сее паника в Китай \nКитайският премиер Ли Къцян призова за \"тежки санкции\" след нов скандал с ваксини, който създава паника за употребата им и доведе до срив при акциите на фармацевтичните компании в страната. Китайската служба за храните и лекарствата обяви, че е спряла производството на ваксини срещу бяс на голяма компания - Чанчун Чаншън, след като при инспекция са открити фалшифицирани данни и други проблеми. \nНов трус удари Иран \nЗеметресение с магнитуд 5,8 беше регистрирано вчера в югоизточната част на Иран, след като в неделя в страната имаше три труса, при един от които пострадаха почти 340 души. Според службата за справяне с кризи в провинция Керман засега има информация за 25 ранени. \n \n \n    \n \t\n", "date": "2018.07.24", "title": "Кратки новини"}
{"url": "http://www.duma.bg/node/171728", "text": "Делът на руснаците, чиито доходи са под нивото на бедността, е намалял от 19,5 млн. души през 2016 г., на 19,3 млн. през 2017-а, което съставлява 13,2% от населението на страната.  \"Това е първото намаляване на живеещите под прага на бедността от пет години\", пише в. \"Известия\".   \n \t\n", "date": "2018.07.24", "title": "Бедните в Русия намаляват"}
{"url": "http://www.duma.bg/node/171727", "text": "Двама души бяха убити при стрелба в гръцкия квартал на Торонто, единият от тях е стрелецът. Ранени са 13 души, съобщи началникът на местната полиция Марк Сондърс. Загинала е млада жена, съобщи той на пресконференция. Пострадалите са откарани в болница. Сред тях има деветгодишно момиче, което е в критично състояние. \nИзвършителят, който е стрелял с пистолет, е застрелян в престрелка с полицията, добави Сондърс и обясни, че още е твърде рано за предположения какви може да са били мотивите му. \nСтрелецът е атакувал жертвите си в \"Грийктаун\", гръцкия квартал на града, около десет часа вечерта в неделя местно време. Свидетели съобщават, че са чули между 10 и 30 изстрела. В района има много популярни ресторанти, кафенета и магазини. \nНапоследък в Торонто зачестиха случаите на сблъсъци с използване на огнестрелно оръжие, главно между престъпни групировки. През уикенда в града дори бяха разположени допълнителни полицейски сили. \nДо момента няма данни за пострадали или загинали български граждани при стрелбата в гръцкия квартал. Наши сънародници, които желаят на получат актуална информация или да подадат сигнал за техни близки, могат да го направят на дежурния телефон на генералното ни консулство в Торонто: +1 416 892 1738.     \n \t\n", "date": "2018.07.24", "title": " Стрелба в Торонто"}
{"url": "http://www.duma.bg/node/171766", "text": "Голямо количество незаконно загробени патици бяха открити край старозагорското село Калояновец. Предполага се, че пернатите са били болни от птичи грип и е трябвало да бъдат изгорени в подвижен инсинератор, но вместо това са закопани. Кметът на селото Добри Добрев над 20 дни заснемал как от камиони на екарисажа разтоварват черни чували. \nВчера в Калояновец пристигна шефът на Областната агенция по безопасност на храните Дамян Миков, пред когото багер изрови мъртви птици. Той призна, че е трябвало те да бъдат изгорени, за да не се разпространи заразата. През юни в Добричко бяха унищожени болни от птичи грип птици, а депутатът от БСП Георги Гьоков алармира, че подвижният екарисаж, настанен на север от Калояновец, тормози жителите със зловоние. \n    \n \t\n", "date": "2018.07.24", "title": " Незаконно заравят мъртви птици в Калояновец "}
{"url": "http://www.duma.bg/node/171759", "text": "Лошо управление и умишлено лишаване на пациентите от възможността да се лекуват прозират зад решението на директора на МОБАЛ \"Д-р Стефан Черкезов\" за спиране на дейността на ревматологичното отделение в болницата. То съзнателно е водено към закриване, каза народният представител от БСП Валентин Ламбев. Той подкрепи думите си с отговор на здравния министър Кирил Ананиев на питане от четирима депутати от БСП. \nПо информация от НЗОК ръководството на МОБАЛ уведомило писмено РЗОК, че от 1 май няма да работи по 3 клинични пътеки по ревматология. Причината е, че един от двамата специалисти е напуснал, а съгласно изискванията на Националния рамков договор са необходими минимум двама ревматолози на основен трудов договор в болницата. Затова директорът на РЗОК е постановил отказ за договор по три клинични пътеки. Отказът не е обжалван от директора на болницата. \n\"За мен е налице лошо мениджърско планиране от страна на д-р Стефан Филев, да не кажа нехайство и незаинтересованост. Директорът е бил длъжен достатъчно рано да положи усилия да привлече и назначи втори лекар с необходимата специалност, в краен случай да започне да готви специализант по ревматология. Вторият ревматолог е напуснал по собствена молба и поради напреднала възраст - обстоятелство, което се знаело отдавна\", коментира Ламбев. Той подчерта, че няма данни директорът да е опитал да привлече и назначи втори специалист. \nПациентите от Великотърновска област вече трябва или да платят от джоба си за лечението, или да пътуват до най-близкото отделение в Плевен. Посочената от министъра 34% заетост на леглата във великотърновската ревматология е съмнително ниска, смята депутатът от БСП.   \n \t\n", "date": "2018.07.24", "title": "Съзнателно водят към закриване ревматологията във Велико Търново"}
{"url": "http://www.duma.bg/node/171758", "text": "Предложение за поставяне на паметник на индийския политик и борец за мир Махатма Ганди разбуни духовете в Столичната община вчера. Общинските съветници в комисията по образование към СОС трябваше да дадат одобрението си в Южния парк да се постави фигура на Ганди. Предложението е на клуба \"Приятели на Индия\" и е по повод 150 години от рождението на политика. Скулптурната композиция е вече готова, тя е от бронз и камък и е на известния наш скулптор Иван Русев. Тя обаче предизвика разнопосочни мнения и леко недоумение сред общинските съветници. Някои от тях оприличиха композицията на овчар с коза, определиха я като твърде авангардна и предупредиха за възможност паметникът да не бъде приет от обществото. Освен това се оказа, че не е предложен надпис, който да обясни композицията, кой представя тя и по какъв повод. Според вносителите скулпурата е одобрена от индийското посолство, а през септември се очаквала делегация от Индия и тогава паметникът трябвало да бъде открит. Съветниците обаче решиха да отложат решението си за първата сесия през новия сезон есента.   \n \t\n", "date": "2018.07.24", "title": " Спорен паметник на Махатма Ганди разбуни духовете в Столичната община"}
{"url": "http://www.duma.bg/node/171761", "text": "И последните три стада в село Шарково вече са умъртвени, след като в неделя жандармерия изведе от района всички, които нямат адресна регистрация в селото. Земеделският министър Румен Порожанов се впусна да обяснява как това се е случило по хуманен начин, а от вчера бе обявено, че започват да се изплащат обезщетения за избитите заради чумата животни. Стопаните от Шарково ще получат обезщетение от не по-малко от 190 лв., заяви министърът. \nОчакваше се вчера да бъдат взети и втори проби за чума в Болярово от стопанството на Анна Петрова. Собствениците продължават да се съмняват в мерките заради разминаване в резултатите. В стопанството пристигна нов ветеринарен лекар, защото в петък животновъди отказаха да пуснат колегата му до стадото. \nНа всеки 20 дни ще се взимат проби от животните. Зоната за това е 10 км около огнищата, но по предложение на мисията от ЕК, зоната ще бъде разширена до 20 км, с оглед възможно разпространение на зараза. \n\"Имаме под възбрана седем общини, които да търгуват своите продукти. Това са само част от сериозните икономически загуби, които може да предизвика разпространението на болестта. Предложих на баба Дора освен обезщетението, което ще получи, да й бъде доставено стадо от нови 100 кози от животновъди в Карловско, но тя категорично отказа\", заяви Порожанов. Той допълни, че предстои дезинфекция на всички стопанства, в които е имало заразени животни. Първо трябва да установим, че нямаме положителни проби, след това има един 21-дневен срок, в който може да падне карантината, коментира той. По думите му в Турция имало над 700 огнища на болестта, но все още не е ясно как тя е стигнала в България. \n\"Призовавам главния прокурор Сотир Цацаров да дойде на място и да види как стоят нещата. Искам доказателство и документи, че мои животни са болни, а не на Гошо и Пешо\", коментира пред медиите собственик на стадо в Болярово. \n\"Действията на правителството са правилни, но имаше слаба информираност за потенциалната заплаха и за това, че единственият възможен вариант да излезем от тази ситуация, е евтаназията на животните, където има огнище на чума\", изложи познатата теза в тв интервю зам.-председателят на ГЕРБ Цветан Цветанов. \n   \n \t\n", "date": "2018.07.24", "title": "Убиха и козите на баба Дора"}
{"url": "http://www.duma.bg/node/171760", "text": "Недостиг от около 40 млн. лв. за лекарства да края на годината се очакват в бюджета на НЗОК. Това коментира пред журналисти зам. здравният министър и член на Надзорния съвет на НЗОК д-р Бойко Пенков пред журналисти. Той се включи в дебата: \"Прозрачност и здравеопазване\" по повод на създаването на първия \"Индекс на болниците\". Пенков смята, че с електронните търгове за лекарства болниците ще намалят разходите си за медикаменти с около 15%, но този ефект щял да се прояви през втората година. Очаква се системата да заработи до края на годината.  \nОт думите на Пенков стана ясно, че той подкрепя идеята на управителя на НЗОК д-р Дечо Дечев за прилагане на най-евтината и ефикасна терапия по отношение на скъпите лекарства, когато се плащат от касата. Ако пациентът предпочита по-скъпо лечение, ще си доплаща. Новият начин на изписване на лекарствата щял да съкрати пътя им до пациента, а и така ще бъде прекъснат и натискът от страна на фармаиндустрията. Той смята, че трябва да бъде променен и алгоритъмът на клиничните пътеки, т.е. \"какво се полага на пациента, какво задължително трябва да се извърши, контролът да проверява именно това\". Дечев припомни, че в момента касата проверява за извършена дейност постфактум и само по документи. Не стана ясно каква е позицията на Дечев по отношение на надлимитната дейност на болниците, но той обясни, че и болница \"Св. Иван Рилски\", на която бе директор допреди дни, е завела дело срещу касата.  \nГоляма част от парите, които се дават за лечение в чужбина, не отиват в лекарите и медицинските екипи, а за логистика, печалба на болницата, посредници и пр., коментира Дечев. Според него средно годишно се дават 150 млн. лв. за лечение на българи в чужбина. ДУМА припомня, че една от идеите на управителя на касата е в България да бъдат канени чуждестранни водещи специалисти за лечение на по-сложните случаи, а дейността на фонда за лечение на деца и на комисията за лечение в чужбина да се обединят под шапката на НЗОК.  \nТрябва ли изобщо да се плаща медицинската дейност чрез клинични пътеки, трябва ли лечебните заведения да са търговски дружества, попита при дебата депутатът от БСП проф. Георги Михайлов. В никоя държава разходът на обществени средства за лекарства не е толкова висок като в България - около 35%, отбеляза той. Според него узаконяването на доплащането е стъпка към увеличаване на здравната осигуровка.    \nОмбудсманът Мая Манолова заяви, че в момента във фактически фалит са над 15 болници. Според нея е необходима премислена и ясна държавна подкрепа за общинското здравеопазване и болници. \n В момента никой не знае колко точно са здравнонеосигурените в България, каза проф. Петко Салчев от НЦОЗА. Когато се увеличава брутният вътрешен продукт, продължителността на живота се увеличава леко, а когато намалява, продължителността на живота рязко спада за 2-3 години. Докато леглата в държавните и общинските болници намаляват, в частните се увеличават. Липсват индикатори на качеството, статистиката отчита колко процедури на колко пациенти са направени, но никой не отчита колко души са оздравели, какъв е ефектът от лечението, коментира председателят на Националната пациентска организация д-р Станимир Хасърджиев. \n Проблемът в НЗОК идва от \"едни хорица, които се въртят на места, които не са видими за обществото, но дърпат конците на касата\". Това заяви вчера управителят на НЗОК д-р Дечо Дечев. Той поясни, че имало много интереси в системата - лобита били вкарали хора, които влияят. Дечев заяви, че се надява на политическа подкрепа, за да направи кадрови промени в НЗОК. \"Хора, които не искат да има рокади, вече са направили едни предварителни действия, с които са бетонирали кадровата ситуация в момента\", коментира Дечев. Не каза имена, но уточни, че те са част от системата на Здравната каса. Дечев уточни, че приел да оглави НЗОК, защото смята, че ситуацията по-тежка не може да стане. \nАко се приеме планът ми за действие, убеден съм, че 2019 г. НЗОК ще приключи без дефицит, категоричен е Дечев. \n   \n \t\n", "date": "2018.07.24", "title": "В НЗОК очакват около 40 млн. лв. дефицит за лекарства  "}
{"url": "http://www.duma.bg/node/171762", "text": "На специална пресконференция организатори на протестите срещу избиването на стада в Шарково отхвърлиха обвиненията на ГЕРБ, че социалистите са провокирали недоволството. БСП и Корнелия Нинова нямат нищо общо с организирането на протестните дейности срещу мерките за евтанизиране на животни в Странджа, увериха  Владимир Павлов и ветеринарният лекар Пламен Пасков. По думите им Нинова е дошла в селото три дни след началото на напрежението и няма как да го е организирала. Припомняме, че в събота гербаджиите Тома Биков и Антон Тодоров обвиниха лидера на БСП в \"провокация срещу националната сигурност\". Те обявиха, че Нинова е инструктирала бунтуващите се хора и затова я дават на прокурор. Гербаджиите хвърлиха обвиненията си на базата на любителско видео във фейсбук. \nПавлов и д-р Пасков категорично отхвърлиха всички твърдения на властите за епидемия от чума по дребните преживни животни. Пасков изтъкна, че в Странджа няма характерните клинични признаци за тропическото заболяване чума по дребните преживни животни. Той припомни, че в региона не са били извършени превантивни дейности от държавните органи като създаване на дезинфекционни площадки в стопанствата, ограничаване на движението на хора и превозни средства. \nВетеринарят подчерта, че според данните за заболяването при козите смъртността е до 90%. Той уточни, че ако болестта съществува в района, за 34 дни без мерки като дезинфекция и ограничаване на придвижване на хора, животни и превозни средства, не само България, а и Румъния и Сърбия са щели вече \"да пламнат\". Пасков беше категоричен, че евтаназията има смисъл само като част от мерките за преодоляване на дадено заболяване и само когато целият пакет е изпълнен, в противен случай избиването няма смисъл. \nОт взетите над 1300 проби едва 22 са дали положителен резултат, посочи ветеринарят. \"Положителната проба не винаги означава болно или излъчващо заболяването животно. Подобен резултат могат да дадат и животни, които са били подложени на ваксинация. Регионът, в който има констатирани положителни проби, е много близко до границата с Турция, в която ваксинацията срещу чумата по дребните преживни животни е масово явление\", поясни Пасков. \"Предполагам, че става дума не за навлизане на болестта, защото тя е регистрирана предимно в азиатската част на южната ни съседка, а за замърсяване на пасищата. Това може да стане от изпражненията на хищници, които са били на територията на Турция и там са се хранили с части от ваксинирани животни. Овцете и козите поглъщат белтъчни частици от тях и имунната им система реагира при срещата с ваксинален продукт\", обясни той. \nПасков и Павлов поискаха оставката на земеделския министър Румен Порожанов, на шефа на БАБХ Дамян Илиев и на вътрешния министър Валентин Радев заради нахлуването на полицаите и жандармерия във фермите на хората без заповеди. Пасков смята, че няма никакви ветеринарно-медицински основания за избиването на животните, и е готов да отстоява тезата си и в съда. Двамата очакват прокуратурата да се самосезира по изнесената информация.   \n \t\n", "date": "2018.07.24", "title": " Протестиращи отхвърлиха лъжите на ГЕРБ, че БСП стои зад бунтовете в Шарково  "}
{"url": "http://www.duma.bg/node/171763", "text": "Трайна тенденция на намаляване с 30% на населението в дългосрочна перспектива. Това показва демографската прогноза на Евростат за България за периода 2016-2070 г. По данните на Евростат от 7,1 млн. души през 2016 г. може да се стопим до 4,9 млн. до 2070 г. Още по-голям е сривът на населението в трудоспособна възраст, което до 2060 г. се очаква да намалее с близо 40%. \nТези данни са отчетени в приетия от правителството Доклад за националната ни сигурност през 2017 г. \nОсновните фактори за демографската картина са ниските нива на раждаемост, миграцията и смъртността. По данни на статистиката към края на миналата година населението у нас е малко над 7 млн. души и намалява с близо 52 000 спрямо 2016 г. На 1000 мъже се падат 1060 жени. \nПрез 2017 г. намалява и броят на живородените деца, които са почти 64 хил., но са с над 1000 по-малко спрямо 2016 г. \nВ 19 области раждаемостта е по-ниска от средната за страната, а с най-ниските стойности са Габрово и Видин. \nНарастват регистрираните бракове, които вече са 28 600.   \n \t\n", "date": "2018.07.24", "title": " Трайна тенденция към намаляване на населението в България прогнозира Евростат"}
{"url": "http://www.duma.bg/node/171764", "text": "Жителите на осем села в община Добричка излизат на пореден протест с искане за спешен ремонт на третокласния път Лясково-Добрич. Участъкът е в плачевно състояние и вероятно е най-лошият в региона, твърдят местните. Очаква се в протеста да се включат жители от селата Козлодуйци, Лясково, Житница, Тянево, Камен, Черна, Пчелник и Крагулево. Те ще застанат утре в 11 часа на пътя Добрич-Силистра, на разклона за Смолница. Намерението им е да предизвикат отклоняване на автомобилите по трасето за Лясково, за да покажат на шофьорите през какви дупки се налага да се движат живеещите в района. \nТова не е първият протест с искане за ремонт на 17-километровия път Добрич-Лясково. От четири години хората настояват за внимание, но досега не са предприети никакви мерки от общината в Добрич. Преди парламентарните избори жителите на населените места получили обещание за цялостна рехабилитация, то тя все още не е реализирана. През 2016 г. те излезли на митинг пред областна администрация, тъй като пътят е част от републиканската мрежа, отново без резултат. \nХората обявиха, че са готови да предприемат и по-крайни действия, ако скоро не започне ремонт на трасето.   \n \t\n", "date": "2018.07.24", "title": " Жители на осем села излизат на протест заради лош път"}
{"url": "http://www.duma.bg/node/171713", "text": "1974 - ПУСНАТ Е ПЪРВИЯТ ЕЛЕКТРИЧЕСКИ ТОК ОТ АЕЦ \"КОЗЛОДУЙ\". Строежът на атомната централа започва на 6 април 1970 г., а официалното й откриване е на 4 септември 1974 г. На днешната дата преди 43 години в енергийната мрежа на страната потича първият ток, произведен от \"Козлодуй\". 1901 - РАЖДА СЕ ИЛИЯ БЕШКОВ, ХУДОЖНИК, ПИСАТЕЛ И ПЕДАГОГ (УМИРА 1958 Г.). Един от най-забележителните български творци в ХХ в. Като студент печата карикатури в сп. \"Маскарад\", \"Българан\", \"Див дядо\", \"Стършел\", \"Вик\", илюстрира книги. Арестуван през 1923 и 1925 г. От 1945 г. преподава в Художествената академия рисуване, илюстрация и оформление на книгата, редовен професор е от 1953 г. 1919 - РАЖДА СЕ ТОДОР ДИНОВ, ХУДОЖНИК-АНИМАТОР (УМИРА 2004 Г.). Доайен на родното анимационно кино. Създател на първия български професионален рисуван филм - \"Юнак Марко\" (1954). През 1964 г. създава емблематичния филм \"Маргаритката\", събрал овациите на фестивалите на анимационното кино в Лайпциг, Буенос Айрес, Анкара, Виена, Чикаго и Кан. Други известни негови анимационни филми са \"Гръмоотвод\", \"Ревност\", \"Епиграма\" и др. Един от основоположниците на първата студия за анимационни филми в България. Основава специалността \"Анимационна режисура\" в НАТФИЗ, където негови ученици са Доньо Донев, Стоян Дуков, Иван Андонов. Режисьор и сценарист на игралните филми \"Иконостасът\", \"Грехът на Малтица\". Удостоен с орден \"Стара планина\" I степен за изключителен принос за развитието на българската култура. 1945 - ХАРИ ТРУМАН ОБЯВЯВА, ЧЕ САЩ СА СЪЗДАЛИ АТОМНА БОМБА. Американският президент прави това по време на Потсдамската конференция (17 юли 1945-2 август 1945 г.) с участието на държавните ръководители на трите най-големи държави от антихитлеристката коалиция във Втората световна война - Йосиф Сталин (СССР), Хари Труман и министър-председателя на Великобритания Уинстън Чърчил. 2007 - БЪЛГАРСКИТЕ МЕДИЦИ СА ОСВОБОДЕНИ ОТ ЗАТВОРА В ЛИБИЯ. От \"Джудейда\" излизат медицинските сестри Кристияна Вълчева, Нася Ненова, Валентина Сиропуло, Валя Червеняшка, Снежана Димитрова и палестинският лекар Ашраф ал-Хаджудж, на които либийският Наказателен съд присъжда смъртни присъди (издадени на 6 май 2004 г., потвърдени на 19 декември 2006 г. от Наказателния съд и окончателно потвърдени на 11 юли 2007 г. от Върховния касационен съд на Либия) за умишлено причиняване на епидемия от СПИН в Бенгази. Те отпътуват за София с френски правителствен самолет заедно с д-р Здравко Георгиев. Придружават ги тогавашната съпруга на френския президент Никола Саркози - Сесилия, и европейският комисар за външните отношения Бенита Фереро-Валднер. След пристигането им президентът Георги Първанов издава указ за помилването им.   \n \t\n", "date": "2018.07.24", "title": "Датата"}
{"url": "http://www.duma.bg/node/171765", "text": "За пореден път управляващите Столичната община разпределиха 60 млн. лева от бюджета на тъмно. Това стана с промяна на бюджета за второто тримесечие на 2018 г., която бе приета вчера от съветниците от комисията по образование към СОС.  \nПредложението как точно да бъдат използвани тези 60 млн. лева е на вносителя - зам.-кмета Дончо Барбалов, но предварително не е било съгласувано с представителите на другите политически сили. Средствата са от застрахователни обезщетения и нереализирани проекти.  \n50 млн. лева от сумата ще бъде разпределена за метрото. 3 млн. лева ще отидат за ремонт на улици, а 7 млн. лева за улично осветление. Въпросът е къде ще бъде това осветление - отново само в централната градска част или по кварталите, две трети от които тънат в мрак, а в тях има по-висока престъпност, попита Калоян Паргов, член на комисията и лидер на столичните социалисти. Той обясни, че с колегите си няма да подкрепят предложението на Барбалов, така както са отказали да гласуват и бюджета в началото на годината. Никой не е обсъдил с нас как да бъдат преразпределени средствата и отказваме да ставаме гумения печат на кмета Йорданка Фандъкова, категоричен бе Паргов.  \nДУМА припомня, че подобен начин на предлагане на доклади от ГЕРБ се налагат като практика в общината. В края на миналата година отново бяха предложени промени в бюджета, които отидоха за  външни изпълнители за изграждане на уличното осветление и за текущи ремонти. Тогава от БСП възразиха срещу практиката на занижаване на приходите при приемането на бюджета в началото на годината и тайно раздадени впоследствие на допълнителните постъпления. В началото на 2017 г. 100 000 млн. лева от преходен остатък също бяха разпределени на тъмно въпреки възраженията на БСП.  \n Столичните общински съветници от БСП внесоха доклад в СОС да се постави паметна плоча пред дома на известния български политик Гиньо Ганев. Идеята е на инициативен комитет и е одобрена от Експертно-художествения съвет към общината. Плочата ще бъде поставена пред дома му на бул. \"Евлоги и Христо Георгиеви\" 53, тя е с размери 100 на 65 см и е изработена от врачански камък. На плочата няма да присъства надписа \"Човекът парламент\", както е било първоначалната идея на Инициативния комитет.    \n \t\n", "date": "2018.07.24", "title": " ГЕРБ разпредели 60 млн. лева за София на тъмно  "}
{"url": "http://www.duma.bg/node/171714", "text": "Цялата енциклопедия и всички речници да преровиш, няма да намериш думи, с които най-точно да назовеш красотите и природните дадености на Етрополе. Поетът го е казал най-добре: \"Небесно кътче на земята\". А и няма да намериш думи, с които да опишеш достойнството и гордостта на етрополци, че живеят в такъв живописен кът.  \nВ района, пък и в цялата страна, е известен празникът на етрополските зетьове, проведен за първи път на 1 април 1971 г. Инициативата е на група зетьове, които си пийвали заедно в една кръчма и се оплаквали от орисията си. Главен инициатор и оттогава - ръководител на празника - е Николай Коев. Той е известен в региона, пък и в страната, хуморист с множество смешни прояви и издания. Външният му вид наподобява този на актьора Георги Парцалев, пък и приказките му са такива, че всяка негова дума предизвиква смях. С огромен труд от негова страна, с помощта на местните власти и ентусиасти-зетьове, празникът набира сили през годините. Чрез него и провежданата на него манифестация етрополските зетьове изразяват \"протеста\" си срещу репресиите от страна на тъщите и жените. \n Етрополе е било войнишко селище по време на робството. Силно развити са били рударството и занаятчийството. Това създава условия за контакти със света и заселване в града на чужденци. Оттук идва особеното самочувствие на местните хора. Те ревниво пазят независимостта си. Външни хора мъчно пробиваха тук, а зетьовете, много или малко, ги смятаха за хора от по-ниско качество. За високото самочувствие на жените и тъщите пък има и нещо друго - през 20-те години на миналия век  \n\"Мис Европа\" е била етрополка Има поверие, че етрополката може да живее само в Етрополе, София или Париж. Трудно се разделят етрополките с река Малки Искър. Това са причините за настанилите се тук множество приведени зетьове. По онова време те бяха над 700 човека. Сега едва ли са по-малко.  \nЗетьовете, съгласно правилника, се делят на три категории -\"А\",\"Б\"и \"В\". \"А\" категория са тези, които са дошли от друго населено място в Етрополе и живеят в дома на жена си. Това е най-незавидната категория. \"Б\" са тези, които са си от Етрополе, но живеят в дома на жена си. \"В\" категория са зетьовете, които са от друго място, живеят в Етрополе, но в собствена къща или под наем. В тази категория попадам и аз.  \nИ така, на 1 април 1971 г. по сценарий на Николай Коев започна празненството. Незабравим ден! Целият град живееше под мотото на празника! То гласеше: \"Светът е оцелял, защото се е смял\". Манифестацията започна от известния площад \"Зольовец\". Там има чешма. Поверието е, че който ерген пие вода от тази чешма, става зет на Етрополе. Тук се произнесоха традиционните хумористични речи. От \"Зольовец\" до площада в центъра бяха се събрали толкова хора, колкото не бяха виждани при никое друго тържество. Беше излязъл целият град, както се казва - и кьораво, и кьопаво. Шпалирът от хора се заливаше от смях, защото епизодите от манифестацията бяха автентични. Хората познаваха изнесените случки. Начело на манифестацията вървеше товарен \"Пикап\". На него се возеше най-старият зет на Етрополе. Отпред имаше надпис: \"Най-старият зет на Етрополе\". Отзад пишеше:  Как издържах толкова години Следваше платформа, на която отпред пишеше \"Мечти\". Върху нея се возеше зет, на който баба му правеше кафе, а дядото с ветрило го разхлаждаше. Отпред на следващата платформа пишеше: \"Действителност\". Върху нея бяха разположени всички битови уреди в един дом. Зетьовете пък перяха, готвеха, люлееха деца и вършеха цялата домакинска работа.  \nСледваха зетьовете в блоковете по категории. Присъствието беше масово. Повечето носеха подходящи плакати в хумористичен стил, свързани с действителността. Аз носех плакат с надпис: \"Ако искаш да ядеш, научи се да готвиш!\". Жената ми се сърди дни наред: \"Кога не съм ти готвила, та си повлякъл това...?\" Манифестацията продължи до централния площад. Там пред общината се състоя митинг. Площадът беше препълнен. На митинга се поднесоха много приветствия от външни зетьовски организации и от местната общественост. Приветствието от кореняк-етрополците започваше така: \"Сбрааме ви да ви видим акъла!\" Тук, на площада, беше приет с гласуване и консенсус Правилник, който трябва да спазват зетьовете. Ще цитирам извадки от него: \nІ. Задължения на зетя \n1.Да забрави откъде е дошъл;  \n2.Да дава ежемесечен отчет за личните си разходи, ако такива въобще са му разрешени; \n3.Редовно да тупа килимите, и то само нощем, за да не излага фамилията пред комшиите; \n4.Да спи при жена си, когато му разреши; \n5.Да твърди, че по-хубава жена от неговата няма; \n6.По отношение на баба си и дядо си е длъжен: \nа/ Да им вика мамо и татко; \nб/ Да твърди, че внуците им приличат само на тях; \nв/ Да кръщава децата си само на тяхно име; \nг/ Да се скара с всички роднини и близки; \nд/ Да им благодари цял живот, че са избрали за зет именно него, а не някой друг; \nе/ Да твърди, че не е могъл да направи по-сполучлив избор в брака си от тяхната дъщеря; \n7.Никога да не забравя, че завреният зет не може да бъде нищо повече от счупен телевизор, който има образ, но е изгубил говора си; \n8.Да държи обувките си винаги с върха навън; \n9.Ако реши да бяга, да си спомни с какво е дошъл при жена си преди години; \n10.Изобщо - да слуша, да търпи, да мълчи и да си трае, докато му дойде края. \nІІ. Права: Няма такива!  \nТака с веселия, шеги и весели автоголове премина първият Национален събор на етрополските зетьове \"Зетрополе 1971\". \nПървоначално беше решено празникът да се провежда всяка година. За следващата - 1972 година, беше извършена още по-голяма подготовка. Насловът беше \"Зетрополе 1972, втори национален празник на зетьовете\". Пак под прякото ръководство на Коев  празникът доби световна известност Разшири се участието на делегации от цялата страна и от света. Беше определен пожизнен комендант. С консенсус бе приета формата на знамето и отличителните значки. Знамето е изработено от качествен син плат. От едната страна пише: \"Ние сме за мирно съвместно съществуване\". От другата страна има нарисувано сърце, прободено от стрела, а под него са изобразени метла и лопатка. На манифестацията знамето е начело. Носи се от знаменосец, придружен от двама асистенти с ленти и бели ръкавици.  \nНа площада през следващата година пак имаше зетьов митинг. Там Коев изнесе доклад за дейността на зетьовете между двата празника. Оказа се, че само един е на превъзпитание в Софийския затвор. Болшинството от зетьовете бяха първенци в производството, удостоени с награди. Етрополе се утвърждаваше като зетьова столица.    \nСледващите празници се провеждаха през няколко години. Те добиваха все по-голяма популярност и масово се посещаваха. На всеки празник се организираше \"зетьова митница\". Там зетьове-митничари спираха всеки, който влиза в града. Така бе установено, че един от празниците в Етрополе бе посетен от над 40 000 души! Вече заприиждаха кукери, мажоретни състави, и какви ли не хумористични формирования. На третия празник аз вече бях смирен и носех плакат:  Пътят е труден, но славен На следващия празник заедно с друг зет носехме картинка с тъжен сюжет и надпис: \"Къде сте вие, усмивки?\". Стана така, че напуснах Етрополе и се озовах в Родопите. Там приоритет в работата ми беше отглеждането на мечки. На следващия празник пак дойдох с плакат, на който пишеше: \"Ние сме на всеки километър!\" Стана така, че застанах на редицата след Григор Вачков. Тогава вървеше този сериал и един журналист - Петър Незнакомов - ни беше издокарал в списание \"Отечество\". На централния площад пък имаше отчети и приветствия от всички краища на света. Спомням си, една телеграма гласеше: \"От острова на човекоядците: Тук е попаднал гърчав зет, връщаме ви го - пратете тъщата!\" \nСлед настъпването на \"демокрацията\" знаем, че всичко се промени с минусов знак. Не беше пощаден и зетьовият празник. В продължение на 12 години той беше забравен. Градските първенци го смятаха за социалистическа отживелица, без да оценят какво губи градът. Без да оценят, че това е перлата на града. Без да оценят, че при новите условия това е една атракция, едно шоу. Той носи реклама и известност на града в туристическия бизнес и в световен мащаб.  \nПрез 2000 година кметът социалист Глогов осъзнава загубата. Пак с неуморимия Коев и зетьове активисти го организират. Свързват го вече с празника на града. С много усилия възстановяват унищожените атрибути - митница, плакати и други. Големият интерес на хората и медиите говори, че празникът трябва да живее.  \nЧовек без чувство за хумор е половин човек. До нови срещи на зетьовия празник!   \n \t\n", "date": "2018.07.24", "title": "\"Протест\" срещу репресията на жената и тъщата   "}
{"url": "http://www.duma.bg/node/171716", "text": "Домът за стари хора в Гурково е готов да посрещне своите обитатели още преди години. Той е завършен изцяло през 2014 г., разполага с 66 места в пет единични стаи, останалите са двойни. Обзаведен е напълно и има кухня и всичко необходимо за функционирането на един наистина уютен и удобен покрив за стари хора без увреждания. За работа в него са необходими 26 човека. Както се казва - стига човек само да се събуе и да влезе в сградата, която обаче вече се амортизира от това, че стои празна толкова години. Защо?  \nОтговорът се крие  в безкрайните преписки  между министерства, разни служби и общината. Крие се и в онази незаинтересованост на управляващите днес, които дойдоха с обещанието, че тяхна грижа ще са децата, възрастните и доходите на българина. Дренки! Нищо от това не стана, няма и да стане. ГЕРБ управлението позволява и до ден днешен да стои празен един социален дом, за който дори не те са давали пари. А сега, вместо да пълни касата на общината, домът ще пълни нечии чужди джобове. Апропо - сегашният кмет на Гурково е от ГЕРБ.         \nСправка за изразходваните средства по преустройството от стара детска ясла в дом за стари хора в Гурково сочи, че от Социално \nинвестиционния фонд през 2007 г. са финансирани 389 837 лева, от тях 78 000 са съфинансиране. През 2009 г. финансирането е за 391 124 лева, 78 300 са съфинансиране. През същата година финансирането е 85 150 лева, или общо от СИФ парите са 709 811 лева, от община Гурково - 165 300 лева. През 2013-а преустройството е изцяло със собствени средства, а по публичната инвестиционна програма \"Растеж и устойчиво развитие на регионатие\" през 2014 г. идват 302 798 лева. Така общо  \n  изразходваните средства за дома стигат 1 215 251 лв.  по програми и проекти и съфинансиране от общината.  \nПоследните пари идват по времето на кабинета \"Орешарски\" през 2010 г. После настъпва финансово безвремие - опитват среща със социалния министър Калфин, за да говорят за делегирана държавна дейност, каквато е издръжката на дома, която по стандарт за легло е 300 000 лв. При положение, че 70 на сто от размера на пенсията на настанените ще се внасят в дома. Калфин отказва да ги приеме. През 2009 г. с писмо на МТСП обектът е спрян. И след премиерството на Орешарски следват само ядове. Защото тогава започна ерата Борисов. На исканията на общината се отговаря, че старите хора не са приоритет, те не трябва да  се изолират, да живеят в естествената си среда и т.н.  \nЕстествената им среда най-често са две-три кокошки, двор с избуели ластари, необрани ябълки, стая с миндерче, страх да не умрат сами и дълго-дълго очакване на децата и внуците през почивните дни. Обикалят с една-две патерици или с бастун. Докато не склопят очи някой ден недочакали...  \nОбщината, в интерес на истината, търси някакво решение за съдбата на дома, но по думите на запознати сегашният кмет не успява да влияе на  \nОбщинския съвет, за да се ръководи общинската собственост от общината и  \nда се управлява от кмета  дом като този за стари хора в Гурково. Водени са разговори за отдаване под наем, но или офертата е била за малко пари, или пък е имало искане домът да е за хора с увреждания, като за целта се дадат още пари за приспособяването му. Пари общината няма, не е в състояние със своя бюджет да издържа дома. В същото време държавата абдикира от тази социална грижа. И кръгът се затваря.  \nДобре беше държавата да си го финансира, смятат гурковчани, които виждат празния дом всеки ден. Сега в общината се осигурява топъл обяд за 300 човека, 60 души имат личен асистент, други се нуждаят от домашен помощник. И въпреки това хората виждат, че малките населени места не са оставени на произвола на съдбата. В тях повечето хора са  възрастни, а младите продължават да напускат Гурково, както е и по много други места днес в България.  \nИдва моментът, когато община Гурково отново търси възможност за дома с \"процедура за провеждане на публично оповестен конкурс за отдаване под наем за срок от 10 години на недвижим имот - частна общинска собственост\". На основание заповед на кмета на общината от 14 юни 2018 г. на 19 юли конкурсът бе проведен в общината.  ДУМА присъства на откриването му Беше отворена необходимата конкурсна документация по закон за подобни процедура със съответното присъствие на специалистите, таксите, депозитът и т.н. документи по реда за придобиване, управление и разпореждане с общинско имущество. Условието е за извършване в наетия имот само на дейности по предоставяне на социална услуга \"Дом за стари хора\" в специализирана институция по спазване и прилагане на всички изисквания, стандарти и критерии по законите. Минималната конкурсна цена бе 3700 лв. без ДДС за месечен наем. Добър \"наем\", нали, на фона на вложените средства за дома и прилежащите му сгради, чиято застроена площ никак не и малка.  \nНа конкурса се яви само една фирма - ЕООД \"Ронет 2017\" от гр. Българево, Бургаско, чрез пълномощника си Ристислав Гайдаров, който ни увери, че ще бъде запазено предназначението на сградата, тъй като и досега дружеството се занимава със стопанисването на старчески домове. Сред документацията бе споменат и договор, който общината предоставя на кандидата.  \nТакъв договор не сме виждали, казва Иванка Димитрова, общинска съветничка от БСП и шеф на общинската организация на левицата в Гурково. Общинските съветници ще научат и финансовите параметри на договора пост фактум. Нещо, което за пореден път показва как се управлява днес общинска собственост, когато общината е притисната от безпаричие и невъзможност да разполага държавнически със своята собственост, когато самата държава отсъства И се отваря място за съмнения и догадки: как, защо, кому? Или пък всичко, както в нашия случай, напомня приказката как Господ представил Ева на Адама и рекъл: избери си жена.  \nВъпросите могат да бъдат и повече - защо не се намират нужните за дома пари за издръжка, при положение, че ГЕРБ непрекъснато хвали своята социална политика, пръска пари за щяла и нещяло, опрощава на близки на сърцето на премиера бизнесмени милиони народна пара и къта излишъци от залъка на народа. Докога старите хора ще бъдат прескачани и с пенсии, и с грижи за достоен живот в залеза на дните си. Днес тази одисея не отминава и децата ни, но е далеч по-тъжна за самотните старци, изоставени на доизживяване. А иначе Гурково е привлекателно място и сигурно домът, за който фирмата поема ангажимент да отделя 10 на сто от местата за местни хора, ще се насели с желаещи при това бързо остаряващо българско население.  Какви такси обаче ще плащат желаещите?  Дали гоненето на печалба няма да стане първи стимул на наемателите, които може и да забравят ангажиментите си по договора или да потърсят нещо за своя изгода? Въпросите остават, защото контролът излиза от кръга на общината и отива при... кого всъщност? Пък и доброволно съобразяване с етични норми в частни предприятия е рядкост. \nМалко география - община Гурково се намира в североизточната част на област Стара Загора. С площта си от 292,261 km2 е 9-та по големина сред 11-те общини на областта. В екологично отношение районът е чист. Няма крупни замърсители на околната среда. Поради близостта до Стара планина и прекрасните си природни дадености, множеството хижи и почивни станции, общината е привлекателно място за отдих, туризъм, лов и риболов. \nОтвън на площада, на стената на читалището, има надпис: Гурково - ти си един кръстопът на съдби, на борби, на легенди.  \nНа кръстопът човек трябва да си отваря очите на четири...            \n \t\n", "date": "2018.07.24", "title": " Една одисея в Гурково  "}
{"url": "http://www.duma.bg/node/171717", "text": "Правоимащи лица без право на глас Кмет на община Царево е Георги Лапчев от ГЕРБ. Завършил е ЛТУ в София, специалност горско стопанство. През 2001-2002 г. Лапчев е старши лесничей в ДГС - село Кости, след което е заместник-директор на лесничейството (2002-2010), а през 2010 г. е директор на ДГС - Царево. От 2011 г. е кмет на община Царево. \nКмет на с. Кости е Антон Димов Ангелов от ГЕРБ. \nИнженер Десислава Консулова е директор на Басейнова дирекция-Варна \nОсем години преди успешното европредседателство \n  \nАвгуст, 2010 г., \"Десант\": \"Частна фирма е превърнала поречието на река Велека в кариера, а добивът на инертни материали е маскиран като изгребване на баластра от коритото й. Незаконната дейност се вихри в сърцето на Странджа, а най-големите поражения са нанесени край село Кости. За това сигнализира директорът на Държавен природен парк \"Странджа\" Стефан Златаров. \"Обърнах се към журналистите като последна възможност някой изобщо да ни чуе и с надежда, че заедно можем да предотвратим съсипването на една от най-красивите речни долини в България. Реакция обаче не последва\", казва огорчен Златаров. \nВече няколко години той се опитва да привлече вниманието на РИОСВ, на Басейнова дирекция \"Черноморски район - Варна\", на Министерството на околната среда и водите, но безуспешно. В непосредствена близост до Кости се намира промивна пресевна инсталация, собственост на едноличния търговец от Бургас Димитър Киров. Съоръжението не е спирало работа през последните десет години, а тежката техника, която изгребва пясъка от реката, е променила безвъзвратно ландшафта. \nПод претекст, че ще прочистват руслото от наноси в началото на тази година в селото се появили представители на фирма \"Технометалстрой-комплект\" ЕООД. (Настоящи собственици на фирмата са АНГЕЛ ДИМИТРОВ АНГЕЛОВ, МАРИЯН ДИМИТРОВ ПЪЗДЕРКОВ, ДИМИТЪР АНГЕЛОВ ДИМИТРОВ, ДИМИТЪР КИРОВ ПЪЗДЕРКОВ - б.р). \nСнабдени с нужното разрешително от Басейнова дирекция, от дружеството сключили договор за ползване на пресевната инсталация на ЕТ \"Димитър Киров\" и безконтролно започнали да дълбаят във Велека за добив на инертни материали. За няколко месеца багерите и самосвалите не само изместили коритото на реката, но нанесли трайни щети на земеделските земи в района. Бреговете от двете страни на Велека са тотално унищожени, на места са придобили вид на канали и блата, пълни със застояла вода\". \n16 юли 2010 г., \"Медиапул\": \"Фирмата добива инертните материали, като засипва средата на реката и прави път по протежение на течението й, багер издълбава баластрата, товари я на камиони, които вече са увредили ливади и ниви край реката, превръщайки ги в черни пътища и площадки. Имотите са частна собственост на местното население, което е безпомощно да ги спаси... От Басейнова дирекция посочили, че няма повод за притеснение и изкопните работи по никакъв начин не вредят на околната среда и нейните обитатели\" Четири години преди успешното европредседателство 1 март, 2014 г. Агенция \"КРОСС\": В пореден сигнал до Екоминистерството от Дирекцията на парк \"Странджа\" алармират, че животът в река Велека и крайбрежието й са заплашени. Причината е добив на пясък и чакъл от нея. Затова парковата администрация настоява да се спре незабавно превръщането на Велека в кариера за инертни материали и да бъдат ревизирани разрешителните издадени от Басейнова дирекция-Варна. Повече от 10 години продължава изгребването на инертни материали от река Велека, коритото и поречието на реката са абсолютно обезобразени. Местните хора разказват, че пътищата са унищожени от камионите, които постоянно изнасят ценния строителен материал. Кой знае защо от Басейнова дирекиця-Варна не са отчели, че според Закона за защитените територии опазването на природата в парковете има предимство пред другите дейности. И не е почистване на коритото, а добив на полезни изкопаеми по открит способ, което е абсолютно забранено в защитени територии. Така се уврежда цялата екосистема - убежищата на рибите, редки растителни и животински видове. \nЕдна година преди успешното европредседателство 27.09.2017 г., медиите съобщават: Заради проливния дъжд река Велека е наводнила около 15 къщи в ниската част на село Кости, а водата вече е стигнала площада. \nДекември, 2017 г., БТВ: Прокуратурата в Царево е образувала проверка законно ли работи инсталация за инертни материали в Странджа. От години жителите на село Кости се оплакват, че машини унищожават коритото на река Велека. Разрешителното за добив на фирмата е изтекло през 2015 г. Оттогава пет пъти е проверявана. В единия случай е установено незаконно водовземане от река Велека и незаконно заустване в същата. Въпреки че от две години няма право да изземва наноси от реката, материалът, с който инсталацията не спира да работи, не се изчерпва. \n\"Лично аз с проверяващите установихме, че има фалшиви декларации за изземване на материал. При положение, че 2015 г. са му останали 800 кубика и след две години забрана той има налични 6000 кубика\", заяви кметът на село Кости Антон Ангелов. Експерти от Басейновата дирекция облитат с дрон реката, но местността е силно пресечена и е трудно да бъде засечена незаконна дейност. Въпреки това се отчита, че нарушения не са открити. \nВ последните дни на приключилото с голям успех европредседателств о 29.06.2018 г. Младият фермер Венко Георгиев от с. Кости: \"В моето стадо от 236 животни нямаше нито едно болно. Но заради открито такова в стадото на колегата, избиха всички. Нямам думи просто, едва ли някога ще мога да забравя ужасяващата картина от вчера - държах ги едно по едно, за да им слагат инжекциите и после да ги хвърлят в трапа. Хора, страшно е!!!\", разказва през сълзи Георгиев. \nАгенцията по безопасност на храните  (БАБХ) дава нареждане за евтаназия на близо 400 животни. 15 дни след успешното европредседателств о ВЪПРОСИ \nЩе има ли някога евтаназия и за фирмата, която продължава да унищожава река Велека и застрашава с дейността си здравето на домашните животни и нормалния живот на хората в с. Кости? \nКой ГОЛЕМЕЦ стои зад нея, че държавните институции не смеят да издадат разпореждания за преустановяване дейността й? \n                        \n \t\n", "date": "2018.07.24", "title": " Кошмари в с. Кости  "}
{"url": "http://www.duma.bg/node/171718", "text": "\n\"Културата е онзи особено важен фактор в обществения живот на страната ни, благодарение на който се създават критерии и вкус, определящи не само националната ни идентичност и самочувствие, но и качеството на живот и приноса на всеки един гражданин във всички останали сфери на обществото. Тя е историческа инвестиция за бъдещето на България. Опазването на културното многообразие на нацията прави по-реалистични и постижими националните ни цели. Ето защо първа наша цел е развитие на културните индустрии с явната подкрепа на държавата за намиране на нов модел за търсене и предлагане на културните факти, промяна в личното и общественото пространства и утвърждаване ценностна система на нацията. Като продължение на това е наложително обогатяване формите за ранно откриване и обучение на таланти за училищата по изкуствата и културата и утвърждаване на тяхната роля като атрактивно място за подготовка и реализация на талантите на България. Подпомагане и улесняване инициативите за разширяване на националния културен календар и приближаване на културните продукти до жителите и в най-отдалечените райони на страната. Амбицията ни е да превърнем сценичните пространства на България в част от съвременната общоевропейска културна инфраструктура. \nВ изпълнение на тези цели ще бъдат създадени ясни правила за реинвестиране на собствените приходи на културните институти в тяхното бъдеще развитие, като се осъвремени законодателната рамка в областта на културата, на основата на добрите европейски практики. За целта ще се създадат шест творчески фонда в различни сфери, които ще работят на проектен принцип. Те са: \n- Фонд \"Сценични изкуства\" - за нова българска драматургия; за младежки и детски драматичен и куклен театър; за нови креативни форми на съвременен театър; \n- Фонд \"За съвременно изобразително изкуство\" - за изкупуване на творби на съвременни автори - художници, скулптори, графици, с цел обогатяване на художествените фондове на галериите; \n- Фонд \"За дебютни проекти в съвременното българско художествено, документално и анимационно кино\"; \n- Фонд \"Млади български музиканти и композитори\" в сферата на класическото, популярното, фолклорното и синтетичното музикално изкуство; \n- Фонд \"Развитие и защита на българското културно наследство\" - за обогатяване чрез откупки за фондовите колекции с нови исторически артефакти за всички музеи в страната; \n- Фонд \"Финансиране проекти за нови литературни произведения\" - за утвърдени и млади автори и чуждестранни преводачи на съвременна българска литература.\"     \n \t\n", "date": "2018.07.24", "title": "Шест фонда за култура предвиждат социалистите  "}
{"url": "http://www.duma.bg/node/171733", "text": "САЩ не подкрепят разделянето на Косово, но не го и изключват като възможност, коментират в редакцията на електронното издание на сръбския в. \"Политика\". Воденият под егидата на ЕС диалог за нормализиране на двустранните отношения между Белград и Прищина навлезе в заключителната си фаза. В търсене на компромисно решение бяха представени предложения, които до този момент бяха категорично отхвърляни. Сред вариантите за постигането на решение бе предложението на посланика на САЩ в Косово Грег Делави, който загатна за възможното разделяне на най-младата държава на Балканите. Независимо, че американският дипломат побърза да се отрече от собствените си думи, изявлението му предизвика широки дискусии. \n\"Изявлението на Делави... ни казва най-малко две важни неща. Първо, опцията за разделяне на Косово (в източника - Косово и Метохия) най-сетне бе спомената не от кого да е, а от представител на САЩ. И второ, изпратено е послание, че този вариант няма да бъде предложен на двете страни. С други думи, страните в преговорите сами трябва да намерят решение, което да ги удовлетворява\", коментира проф. Драган Сименович, международен експерт по конфликти.   \n \t\n", "date": "2018.07.24", "title": " Вашингтон увърта за разделяне на Косово"}
{"url": "http://www.duma.bg/node/171734", "text": "Виктор Кудрявцев, служител в Централния научноизследователски институт за машиностроене (ЦНИИмаш) към Федералната космическа агенция на Руската федерация (\"Роскосмос\"), е обвинен в държавна измяна. Кудрявцев е обвинен, че е предал на държава, член на НАТО, секретна информация относно разработки на хиперзвукови летателни апарати. 74-годишният Кудрявцев е арестуван.   \n \t\n", "date": "2018.07.24", "title": "Арестуваха за измяна служител на \"Роскосмос\""}
{"url": "http://www.duma.bg/node/171715", "text": "Няма по-подходящо място да се върнем към корените си и да усетим магията на българската фолклорна традиция от природното богатство на село Градище - лесопарк \"Тараклъка\". С тези думи кметът на селото Стефан Стефанов, облечен в народна носия, лично посреща участниците и гостите на петия събор на българското фолклорно богатство \"Тараклъка пее и танцува\". Два дни сърцето на община Левски бие тук, под вековните дъбове, два дни душата на община Левски пее и танцува в Тараклъка, с тези думи кметът на община Левски Любка Александрова откри проявата. \nНачалото е дадено с развети байраци, под гърма на пушки и пищови. \"Четниците\" лично носят подготвените за хайдушките чевермета агнета. Последните кротко полягат над жаравата на хайдушкото сборище. Сирумашкото чеверме се върти бавно и мераклийската, а е сирумашко, защото... е предназначено за сиромаси - за всички участници и гости на събора. *** Ще кажете - събор като събор. Събрали се хората да хапнат, да пийнат, да потанцуват, да се повеселят и да разпуснат иначе угнетени души. И е така, и не е така. Мястото е уникално - вековната гора от летен дъб се е ширнала на площ от 340 дка. Някои от дърветата са на възраст над 150 години и с диаметър от 3,5 до 5,5 м. Местните хора пазят богатството, което имат, а и по-голямата част от местността е защитена. В частта, която е общинска собственост, вече пета година поред жителите на Градище, вдъхновени от своя кмет, организират фолклорен събор. \nВ дните на проявата иначе тихата и смълчана гора оживява. Изпълва се с хиляди почитатели на народната музика, песни и танци от близо и далече. Едни идват, защото коренът им е от Градище. Други са свързали съдбата си с булки от този край, а откъдето е жената, оттам е и родата. Трети са чули от близки и познати за събора и идват т.г. за първи път. Но не и за последен. \nПод сянката на вековните дървета се разполагат маси, пейки и столове, а хората - познати и непознати, сядат един до друг и се наслаждават. На музиката, на хубавата храна и на пивката ракия. И на сладката приказка, без която не може. Това е уникалното на нашия събор - тук хората идват, не за да парадират с модата да се обличат в народна носия, а за да запълнят онези празноти в душите и сърцата, които копнеят за звука на гайдата, гъдулката, кларинета, акордеона и тъпана, споделят любезните домакини. И наистина - който има народна носия, облякъл я е. Който има модерна тениска с бродерия - сложил я е. Който има цървули - обул ги е. Който има пищов и пушка - запасал ги е. \nВ двудневната конкурсна надпревара, оценявана от компетентно жури с председател доц. Митко Димитров, преподавател във ВТУ \"Св.св. Кирил и Методий\", участват малки и големи, професионалисти и самодейци, индивидуални изпълнители и колективи. Организаторите раздадоха грамоти на всички участници, най-добрите бяха отличени с награди. В края на всеки от двата дни на надпревара имаше концерти - на сестри Диневи, оркестър \"Плам\", оркестър \"Канарите\" и Танцова формация \"Сборенка\" от гр. Левски. *** Освен песни и танци, на Тараклъка всички заедно споделят и трапезата. А на нея, освен традиционните за събор ястия, най-очаквани са местните специалитети, тайната за които се предава от поколение на поколение. Подготовката за селския чорбаджийски боб започва още предната вечер. Белият боб се накисва, за да се свари по-лесно. В 6 ч. сутринта 300-литровият казан вече е на огъня. Освен лук, чушки, домати и боб, на по-късен етап в него попадат и тайните съставки - мащерка, девесил, джоджен и... Майсторката на боба с усмивка не довършва изречението. Няма никаква запръжка, добавя тя и не спира да бърка. Огромна отговорност поемам с този боб - всички за него идват, а аз трябва да нахраня цял събор, допълва тя, съсредоточена в действията си. Няколко жени чевръсто й помагат с подправките. В 10,30-11 ч. чорбаджийският боб вече е готов, а най-нетърпеливите вече се подреждат на опашка. \nСладкият селски булгур също има своите тайни. Натрошена бяла царевица, вода, олио и сол поставят началото. После идва ред на млякото, захарта и ванилията. И на майсторлъка - да се улови моментът, да се бърка с желание, да се вложи душа и сърце, за да може с настървение да работят лъжиците.  *** Два дни под вековните дървета на Тараклъка малки и големи споделят радостта от фолклорното ни богатство. Не липсва и чужда реч сред гостите - руска, английска и немска. И докато на сцената професионалисти и самодейци се надпреварват за наградите, под дърветата хората пеят и играят без конкурс, от душа. \nЩе направим всичко по силите си, за да предадем на поколенията силата, духа, красотата, хармонията и удивителното многообразие на българското фолклорно богатство, заричат се в Градище. След толкова дни с дъжд и вятър, съботата и неделята ни зарадваха със слънце - и небето е с нас, а вековната гора ни приютява от пек и жега, допълват те. И си дават дума догодина, с нови сили пак да организират събор. Проявата вече е традиция, сега ще надграждаме, за да може деца и внуци да помнят и да се гордеят със своя роден край, категорични са домакините. И без повече да говорят, се хващат на поредното хоро. Защото тук, на Тараклъка, душата на истинския българин пее и танцува.   \n \t\n", "date": "2018.07.24", "title": "Богатството на Тараклъка  "}
{"url": "http://www.duma.bg/node/171719", "text": "\"Не сме се отказали от културния чек и темата за доброволчеството \" - Г-н Бериевски, БСП представи своята концепция на \"Визия за България. Не е ли твърде амбициозен този проект и доколко е реализируемо всичко, което е разписано в него? \n- Това е проект, който цели да запознае гражданите на България с това как биха могли да се случат нещата. В този документ има доста конкретика. Целта не е да посочим само няколко конкретни решения, а по-скоро за започне дискусията по проблемите, по всички важни за обществото теми. С тази визия не целим просто да предложим алтернатива на ГЕРБ, искаме да започне общонационален дебат по всички наболели въпроси. Ние сме най-бедната държава в ЕС, първи сме по смъртност, на първо място сме по най-ниска раждаемост, демографският срив е в изключително големи мащаби... Ако не започнем отсега да мислим за 10, за 20, за 30, за 50 години напред, нашата нация просто ще изчезне. \n- Като председател на Младежкото обединение на БСП кои от секторите смятате, че трябва да получат приоритетен акцент в тези дискусии? \n- Приоритетен акцент трябва да получат абсолютно всички сектори. Това, че сме млади хора, не означава, че трябва да се концентрираме само и единствено в т.нар. младежки политики. За нас всичко е важно. Става въпрос за бъдещето на България. Ние ще останем да живеем в тази страна, но трябва да има какво да задържа младите хора да живеят и да се развиват тук. А за да има какво да ни задържи, трябва да работим във всички сектори, всички са от ключово значение и са взаимосвързани. \n- На пръв поглед в концепцията отсъстват предложения като културния чек, отсъства думата \"доброволчество\"... Това са неща, които БСП е застъпвала, има ли отстъпление по темата? Какво бихте искали да добавите в тази визия като младежка организация? \n- Това, че във визията отсъстват тези неща, не означава, че сме забравили за тях. Продължаваме да настояваме за културните чекове, доброволчеството също е важно. Дискусията по тези теми върви на много други нива. Не се отказваме от тях. В документа има друга идея, защитавана от нас - за подоходното семейно облагане, което пак засяга младите хора. \nКакво бихме искали да включим още ли? Би било добре да започнем дискусия за повишаване на доходите на младите хора в страната. Мисля, че половината от връстниците ми са в чужбина, ако не и повече. Всички ние трябва да започнем да работим за повишаване на доходите, тъй като ниските доходи са една от основните причини те да заминават в чужбина. Качеството на образованието също е мотив, аз обаче бих искал да се фокусираме около доходите. Тяхното повишаване е от изключително значение и това, разбира се, няма да стане с икономически ръст от 3% на година. За младите хора и техните доходи по-конкретно може да се помисли под формата на данъчни облекчения например - по този начин фактически би могло пряко да се увеличат доходите. \n- Ден след като визията бе представена официално, икономическата и социална комисия към МО на БСП се събра за първи път. Разгледахте ли документа, какво точно обсъждахте и какво беше новото в тази първа комисия? \n- Това е едно от поредните спазени обещания на новото ръководство на МО. Както бяхме казали, започнахме изготвянето на политики, в случая от икономическия и социалния спектър. В неделя разгледахме внимателно визията, обсъдихме я и започнахме да говорим за проблемите на младите хора. Като основен проблем отново бяха посочени ниските доходи. Първото заседание на комисията имаше за цел да изведе на преден план проблемите на младите. Оттук нататък ще започнем да изготвяме конкретни предложения, които да подобрят жизнения стандарт на всички млади хора в страната. \n- Обещахте да отворите вратите си и за хора извън БСП. Не се ли опасявате, че може да се загуби част от идентичността на организацията? \n- Не, не смятам, че ще се загуби. Освен това ситуацията в момента е такава, че трябва да мислим прагматично. Когато една идея е добра, независимо дали я предлага член на БСП, или някой извън партията, трябва да направим всичко възможно тя да се реализира. Точно това целим с тази комисия - да бъдем крайно обективни и да вкарваме в нашия дневен ред добрите идеи, да ги обсъждаме и съответно да ги реализираме. \nЗа първи път повече от половината от присъстващите на заседанието на Комисията по икономика и социални въпроси в МО бяха непартийни. Направи ми впечатление, че те бяха изключително откровени. Мнозина от тях споделиха, че винаги са били от хората, които поставят проблемите, но не са търсили тяхното решение. Беше им изключително интересно. Казаха, че не са си представяли, че биха могли да получат шанс да изготвят конкретни политики, било то в БСП или друга партия. Бяха много активни в дискусионната част. Надявам се това да продължи и занапред, да дойдат още повече хора, за да предложат своите идеи. \n- Кои от текстовете във \"Визия за България\" кореспондират най-много на младежката организация? \n- Това, което ми хареса най-много и което естествено засяга младите хора, е обвързването на висшето образование с финансиране от страна на държавата. Дебатът предстои да се развие, но нашата идея е да се поемат семестриалните такси на студентите по приоритетни специалности, като това да бъде обвързано със задължението да останат на работа в България. Тоест - държавата ти плаща образованието, след това ти оставаш и работиш в България. \n- А може ли държавата да \"покрие\" подобен ангажимент? \n- Пак ви казвам, това е въпрос на дебат. Трябва да уточним за колко специалности говорим, колко пари ще струва. Като идея е прекрасно и мисля, че по този начин ще преустановим т.нар. \"изтичане на мозъци\". \n- Смятате ли да потърсите работещи варианти и от други страни? \n- Да, определено. \n- Този петък в Казанлък, преди традиционния митинг-събор на Бузлуджа, предстои среща на млади партийни лидери от балканските страни. Смятате ли да обсъдите визията и евентуални допълнения към нея? \n- Целта на срещата е не само да очертаем проблемите на младите хора на Балканите, а да се да обменим добрите практики и работещите модели, които да поощряват младите хора да останат в родината си. Например по темата за образованието в Сърбия вече има установена практика държавата да поема образованието в конкретни специалности и след това задължава завършилите ги да си работят в Сърбия. \nСред нашите гости ще бъдат и представители на управляващи партии, те със сигурност биха могли да ни посъветват или да ни дадат добри практики от техните държави. Искаме да чуем добрите политики, които са успели да прокарат в подкрепа на младите хора. \n- Какъв е форматът, какви хора ще дойдат и колко човека очаквате? \n- Ще дойдат младежките лидери на левите партии на Балканския полуостров и част от Европа. Очакваме гости от Сърбия, Черна гора, Албания, Румъния, дори Словения. Ще има по няколко представители на всяка организация. Очакваме евродепутати, народни представители, ръководството на БСП и лидера на нашата партия Корнелия Нинова. Форматът е изключително разширен, искаме да чуем повече мнения, за да можем да изготвим нещо конкретно, което да помогне на младите, а и на страната като цяло. \n- Какво ще се обсъжда на тази среща? \n- Политологът Борис Попиванов ще представи проучване на фондация \"Фридрих Еберт\". То е проведено в 10 балкански държави, показва социалните нагласи на младите хора в района: какви са техните проблеми, интересуват ли се от политика, леви или десни са по самосъзнание. Ще има и дискусия по проблемите на младите, в която надявам се повече хора ще вземат отношение. \n- А кои са проблемите на младите хора? \n- За ниските доходи вече казах. Фундаментален според мен проблем, не само в България, са апатията и аполитичността, които царят сред младите хора. Твърде голям процент от тях не се интересуват от политика, защото смятат, че нищо не зависи от тях и не са тези, които взимат решенията. Иска ми се да променим това, да \"вкараме\" младите в процесите на вземане на решения, за да може те да се убедят, че съдбата им е в техните ръце, а ако имат добри идеи, могат да ги реализират. \n- Смятате ли, че ще срещнете подкрепа от по-големите си другари? \n- Разбира се, срещаме такава и в момента. Дори на въпросната среща те ще участват в дискусията, ще чуят идеите ни, а предполагам и ще опитат да реализират добрите предложения.   \n \t\n", "date": "2018.07.24", "title": " Трябва да започнем дискусията за повишаване на доходите на младите"}
{"url": "http://www.duma.bg/node/171735", "text": "Сръбският президент Александър Вучич заяви, че страната му вече е изпреварила по средна заплата България. В момента в Сърбия тя е 424 евро. Изпреварихме България и Босна и Херцеговина.  \n\"Зад нас са Албания и Македония. Ще достигнем и останалите. Следващите държави са Унгария и Румъния\", каза още Вучич. \n\"В момента се намираме в много добра ситуация. Икономиката ни напредва със сериозни темпове. Намаляваме безработицата. Заплатите и пенсиите се увеличават\", каза сръбският лидер. \nПо данни на НСИ средната работна заплата в България към края на първото тримесечие е 1077 лв. (551 евро), а според НОИ средномесечният осигурителен доход е 880 лв. (450 евро). И двете стойности обаче са по-високи от оповестеното от Вучич средно възнаграждение на труда в Сърбия. Сериозната разлика в данните на НОИ и НСИ се дължи на различната методология на изчисление.   \n \t\n", "date": "2018.07.24", "title": "Сърбите се хвалят, че са по-добре от нас"}
