{"url": "https://duma.bg/nay-skapiyat-med-v-sveta-se-pravi-v-turska-peshtera-n184558", "text": "Най-скъпият мед в света се добива в пещера с дълбочина 1800 метра край град Артвин, в долината Сарикаир, разположена в североизточна Турция. Продуктът, известен с името \"Елвиш\", се продава на цена от 5000 евро (6800 долара) за килограм. Медът е толкова скъп, защото се произвежда по възможно най-натурален начин. Богатата на минерали пещера го обогатява допълнително. Преди години местните жители забелязали, че в пещерата влизат пчели, което ги довело на мисълта, че вътре може да има мед. С помощта на професионални катерачи те слизат долу и откриват 18 кг пчелен продукт, разположен по сферичните стени на недрата на пещерата. Медът веднага е изпратен за анализ във френска лаборатория, който показва, че е на 7 години и е изключително богат на минерали. Първият килограм е продаден на търг във Франция за 45 000 евро. Година по-късно фармацевти от Китай си купуват още един килограм за 28 000 евро. В момента цената на килограм е 5000 евро, а медът се продава в разфасовки от 170 и 250 грама. Високото му качество го прави особено подходящ за медицинско приложение.", "date": "2019.02.05", "title": " Най-скъпият мед в света се прави в турска пещера"}
{"url": "https://duma.bg/martviyat-ne-mi-e-vrag-n184580", "text": "За по-малко от 70 години България преживява 5 войни, три въстания, 4 преврата и три национални катастрофи. За първите две виновниците остават ненаказани, въпреки че според първия референдум у нас, проведен през 1922 г., над 67 процента от българите искат възмездие. За третата обаче присъдите са хиляди. Образувани са 132 процеса с 10 875 подсъдими. Издадени са над 2800 смъртни присъди (половината изпълнени), 1233 доживотни и близо 5000 други. Оправдателните са 1485. На 1 февруари, деня в който през 1945 година са разстреляни  трима регенти, три министерски съвета и половината  министри от кабинета на Иван Багрянов, 8 от съветниците на царя и 67 депутати, част от българите отдават почит на жертвите на комунистическия терор. Друга част от българите на девети септември отдават почит на жертвите на фашизма. Вече 70 години България живее в мир и в някои отношения съзидателно. През това време тя тушира дрязгите със съседите. Отвори границите си. Прегърна непознати й до тогава ценности. Напоследък почти се примири с опитите да бъде  присвоена историята ни. Призна за чужд родния ни език, само мир да е. Извини се на всеки, който го пожела. Загърби стари дружби в името на нови. Наложи се като най-сговорчив  съюзник и партньор. Пое непосилното бреме да помирява Балканите. Но вътре остана непримирима. Раните й стоят отворени.  вменен на България от Съюзническата комисия и внимателно следен от нея, от днешна гледна точка е трибунал. Но в 45-та година той е национална гордост. Така го вижда главният обвинител Георги Петров в своя отчет пред ЦК на БРП-комунисти: \"Никоя страна няма да достигне  тези постижения, които безспорно зарегистрира българският Народен съд. Още отсега той се сочи като образец за другите демократични народи. Народният съд в Румъния, в сравнение с това, което даде нашият съд, ще бъде нещо като  просено зрънце. В Унгария Народният съд издава такива меки присъди, че може смело да се нарече един чисто  противонароден съд. Народният съд във Франция е една гавра над революционния френски народ. Международният съд в Германия е по-скоро един възмутителен фарс. В Италия съюзниците отдавна са покрили чудовищните престъпления на фашистките престъпници. И в братска Югославия резултатите от работата на техния Народен съд са почти незабележими. Докато ние имаме едно почти пълно кастриране на върховете на кървавия фашистки апарат в нашата страна. Българският Народен съд ще остане да блести като една скъпоценна корона  в историята на нашия героичен народ.\"  Тогава тия трепетни възторзи се споделят от повечето българи. Тлее болката от краха на националните идеали. Живи са мъжете, проливали кръвта си по фронтовете, докато други са богатеели за тяхна сметка. Селячеството не може да забрави  Помнят се и кошмарните бели нощи на 1925 г. Повсеместно е недоволството от масовата цивилна мобилизация, която лишава селяните от впрегатен добитък. Най-безцеремонно се ограбват националните богатства. България изнася за Третия райх суровини, внася детски играчки, стъклария, радиоапарати, докато стопанството иска стоки за промишлеността. За 21 години са извършени 1 600 000 ареста. За капак започват варварски бомбардировки. В горите бродят шумци. Освен полицията и армията е на крак. Всеки ден в Дирекция на полицията се задържат между двайсет и тридесет човека.  Върховният касационен съд признава изтръгнатите с насилие показания, с което поощрява инквизициите. Разказ на свидетел пред Пети състав на Народния съд: \"На 24 март 1944 г. бех арестуван. В Дирекция на полицията ме инквизираха. Биха ме с гума по ходилата, скубаха ми косата, подложиха ме на електрически ток. Разпитваха ме 22 часа без прекъсване. Изпаднах в нервна криза. Прерязах си вените. Държаха ме без вода и храна цяла седмица. Лежах 33 дни в килия номер 13 с белезници на ръцете върху голия под. Дадоха ми дюшек от друг арестант. Мажеха го с някаква тъмножълта течност, ужасно миризлива, от която се замайвах и заспивах въпреки болките. От побоя имах кръвоизлияние.\"  На 2 март 1944 г. се създава Жандармерия. С министерско постановление от 28 април същата година й се дава право  свободно и неограничено, без съд и присъда да избива всички заловени партизани, а също и всички заподозрени, че са техни ятаци, както и да разполага безконтролно и без всекакви формалности с имуществото на хората, като опожарява къщи и кошари, изземва едър и дребен добитък. Раздадени са 6 500 000 лева за убийства на партизани. Само в с. Литаково са убити в един ден 12 партизани. Ето какво признава пред Пети състав на Народния съд за изстъпленията в Ботевградския край един от участниците в тях: \"Именувам се Димитър Тошев Кьосев от село Литаково, Ботевградско, на 33 години, българин, грамотен, неосъждан, показвам: През 1943 година бях училищен слуга. Бидох мобилизиран като полицай в Ботевградското околийско управление. В началото на месец февруари 44-а година по заповед на началника Тодор Богданов заминах за село Рашково. Там задържахме десет души. Доведохме ги в село Литаково. На другата сутрин срещнах войската на поход и между войниците по един от арестантите. Богдан Тодоров нареди да се върна с тех. Отидохме в местността Брезовица. След като навлезохме в една мъртвина, агент Петър Динков заповеда на един от арестантите да си свали балтона, на трима да си свалят обувките и на един палтото. След това агентът Методи извика: \"За България\" и започна да стреля с шмайзера в тех. След това всички агенти и полицаи започнаха да стрелят. Преди разстрелите Захари Стаменов повлече един старец, който не можеше да се движи, и когато се върнах, видех, старецът убит. После Гигов, Ботев и Тодоров заповедаха да запалим кошарите. Петър Динков зема балтона, едни обувки, Гено Лилов взема палтото и едни обувки. Никола Петков  взема третия чифт обувки. Петър и Гено дори се караха кой кои дрехи да вземе. На 2 май 1944 година подначалникът  Георги Петков Цеков заповеда да отведа с камиона 9 души  арестанти в Етрополе. На сутринта към 3 часа натоварихме арестантите на един камион, в друг се качиха войници. Като стигнахме Сухата река, войниците продължиха, а ние свалихме арестантите и ги поведохме из една падина. Арестантите молеха подначалника да ги освободи. По едно време той подаде команда огън и всички започнахме да стреляме. След като ги избихме, Георги Пенков Илчов ни даде на участващите в убийството по 3000 лева, които бе взел от убитите, за да ги предаде на домашните им. От убитите взехме само два чифта обуща и едни ботуши. Шофьорът ми даде един часовник, който продадох на Христо Шопов за 3000 лева. След пет, шест дена инспекторът Гигов, подначалникът Славчо Рангелов, агентът Софрониев и школникът Янински изкараха от училището Илия Шопов, Вацо Петков и още едно момче. Наредиха ми да ги изведа от града и да ги убия. Тръгнахме, но спряхме, защото се здрачаваше, а в балкана се виждаше огън. Уплашихме се и се върнахме. На сутринта аз и Софрониев поведохме арестантите, към нас се присъедини по собствено желание подофицерът Вързовски, който пожела да дойде и ги избие. Тримата отведохме арестантите в местността Сухата река, където беха убити първите арестанти. Офицерът заповеда да си изкопаят гроб. След като го изкопаха, заповеда им да си саблекат дрехите и след това да легнат. Илия и Вацо легнаха отдолу, момчето върху тях. След това той стреля с збрьовката и уби и тримата. Взехме дрехите и аз ги продадах на един циганин за 1000 лева.  От Етрополе ме откомандироваха в Ботевград. В ареста лежеше една партизанка на име Сашка. Началникът Богдан Тодоров ми заповеда да изведем заедно с доброволния полицай Кольо Славов Тачев партизанката над Литаково и да я убием. Изведохме Сашка в местността Калето. Аз останах малко  по-назад. Кольо Тачев изгърме с шмайзера. Сашка падна в агония и да не се мъчи, аз стрелях в нея с карабината. Всичко това продиктувах, за което се подписвам.\"  Една трета от съдените от 5-ти състав на Народния съд не присъстват на делата. Срещу името им пише - отсъствуващ. Някои са се укрили, но повечето са избити без съд и присъда. Други нации, преживели не по-малко кървави междуособици,  Нашите антикомунистите и антифашисти едва ли някога ще се помирят. Ако са само тези, чиито спомени все още са живи, нека ги оставим да си идат с омразата. Техните заклинания рано или късно щяха да заглъхнат, ако една колона, загрижена за истината, не поддържа огъня на омразата. Не може да не си дава сметка обаче, че когато разказваш на децата само за злините, сторени от комунистите, те все някога ще се запитат защо са го правили и какво е било преди това. Почти всяка фамилия има своите мъченици. И избитите в Литаково, и изтезаваните и избивани в Белене имат наследници. Укротете се, вие тръбачи на полуистини, ако милеете за род и родина, както твърдите, защото вашето старание става подозрително; защото резделяте нацията на прага на нова национална катастрофа. За тия мирни седемдесет години се докарахме дотам да няма какво повече да губим. Има, ще кажат някои. Ако загубиш душата си, какво ти остава?", "date": "2019.02.05", "title": " Мъртвият не ми е враг"}
{"url": "https://duma.bg/koi-profesii-sa-podhodyashti-za-vseki-ot-nas-savetva-vayalet-dey-n184561", "text": "Както вече знаем, 2019 г. ще премине под знака на кафявото земно прасе. Според Китайския календар тя започва от днес и ще завърши на 24 януари 2020 г. Преди дни издателство \"Милениум\" публикува \"Китайска астрология. Вечен хороскоп за всички зодии и години\", съставен от известната астроложка Вайълет Дей. В него ще открием детайлно описание на всяка от 12-те зодии, представени символично от същия брой животински знаци - Плъх, Вол, Тигър, Заек, Дракон, Змия, Кон, Коза, Маймуна, Петел, Куче, Прасе. Всеки от знаците се променя или придобива определени качества чрез петте основни елемента в китайската доктрина - дърво, огън, земя, метал, вода. Цикълът на повторяемост е през период от 12 години, но специфичната комбинация от зодиакален знак и елемент се появява веднъж на 60 г. От книгата ще научим кое животно управлява съдбата ни, как се справяме в различни сфери благодарение на патрона си, кои професии са подходящи за нас, с кои знаци имаме най-добра съвместимост, кои са нашите сродни души, какво да очакваме от различните години в цикъла на Китайския календар.", "date": "2019.02.05", "title": "Кои професии са подходящи за всеки от нас съветва Вайълет Дей"}
{"url": "https://duma.bg/tom-spayt-e-spetsialen-gost-na-kontserta-na-tom-odel-n184562", "text": "Том Спайт ще се качи на сцената преди британската сензация Том Одел на първия му концерт в България на 15 февруари в зала 1 на НДК. Спайт е английски певец и композитор, който изключително умело съчетава фолк и поп елементи в музиката си. Той прави своя дебют в средата на 2016-а, като много скоро добива голяма популярност. Имал е съвместни проекти с големите съвременни британски рок групи \"Mumford and Sons\" и \"Travis\". Поради впечатляващите си изпълнения на живо, той има хиляди фенове в цяла Европа и музиката му е слушана над 50 милиона пъти в Spotify. Първият студиен албум на Том Спайт \"Collide\" ще излезе на 12 април т.г. Той ще съдържа 13 песни, сред които популярните сингли \"Waiting\", \"Want You\" и \"Little Love\", както и нови парчета. Билетите за концерта на Том Одел са на цена от 40 до 80 лева и все ощe може да бъдат купени в мрежата на Ивентим, както и онлайн на www.eventim.bg. ", "date": "2019.02.05", "title": "Том Спайт е специален гост на концерта на Том Одел"}
{"url": "https://duma.bg/kzk-globi-metro-s-blizo-15-mln-lv-n184607", "text": "Комисията за защита на конкуренцията (КЗК) санкционира „Метро Кеш eнд Кери България“ ЕООД с 14 972 320 лв. (2% от общия оборот за 2017 г.) за неразрешена сравнителна реклама, която, според антимонополната комисия, на практика представлява удар по търговската верига \"Лидл\".  Сигналът до КЗК е подаден от \"Лидл\" и в него се твърди, че рекламната кампания на \"Метро\" с водещ слоган „Не сменяй вкуса, смени магазина. При нас италианската седмица е през цялата година. \"Метро\". Имаме го.“ е атака по \"Лидл\", чиято практика от години е да рекламира продуктите си чрез тематични седмици. При това клипове на \"Метро\" се разрастват до „Заповядай от 1 януари до 31 декември на италианска, азиатска, испанска, мексиканска, вегетарианска и каквато още седмица се сетиш. МЕТРО. Имаме го.“ КЗК приема, че това е неразрешена сравнителна реклама и по този начин се дискредитират и опетняват репутацията и доброто име, положението и дейностите на „Лидл България ЕООД енд КО“ КД и се създават предпоставки за извличане на нелоялно предимство от известността на конкурента и неговата практика да провежда „тематичните седмици“, свързани с предлагане на продукти, характерни за определени традиционни кухни. Създава се и възможност за пренасочване по недобросъвестен начин на потребителите от „Лидл България ЕООД енд КО“ КД към магазините на „Метро Кеш eнд Кери България“ ЕООД. Комисията постановява нарушението да бъде прекратено и в едноседмичен срок от влизането в сила на решението, а „Метро Кеш енд Кери България“ ЕООД трябва да го огласи за своя сметка в два национални ежедневника. Решението на КЗК обаче подлежи на обжалване пред Административния съд в София.", "date": "2019.02.05", "title": " КЗК глоби \"Метро\" с близо 15 млн. лв."}
{"url": "https://duma.bg/el-maestro-shokiran-ot-dalgiya-lager-n184574", "text": "Сръбският треньор на ЦСКА-Сф Нестор Ел Маестро е шокиран от дългия лагер на тима, продължил 3 седмици в Марбея. Сърбинът призна, че за първи път му се случва подобна продължителна подготовка. Той не пожела да прави изводи дали тя е била полезна и това щяло да стане ясно в първия пролетен мач - с Черно море на 16 февруари във Варна.  \"Първото нещо, което ще направим след лагера, е да прекараме два дни със семействата си. Това е напълно нормално. Повечето от тези момчета са женени или са нечии деца, или партньори. Не е лесно да бъдеш на едно и също място с едни и същи хора в продължение на три седмици. Разбирам, че е нормално за България, но на мен ми беше за пръв път, така че беше предизвикателство. Този път беше по-различно от начина, по който работих през лятото. Тогава всъщност не познавах отбора. Основните футболисти бяха на терена заедно и то по-често, защото имах нужда да придобия идея за отбора. За тази цел те трябваше да са заедно, за да може да анализираме и подобряваме след мачовете. Не беше толкова голям проблем сега, защото познавам отбора и нямаме нови играчи. Футболистите също ме познават\", обяви пред сайта на клуба Ел Маестро. Той призна и за най-големия проблем, който има в момента - Жеферсон Телес. Бразилецът започна подготовката контузен и все още не е възстановен. \"Единственият голям и катастрофален проблем, който имаме, е с левия ни защитник, но това е извън моя контрол. Той беше контузен, дойде контузен и все още е така. Това е нещо притеснително и нещо, за което мисля всеки ден, тъй като Жеферсон е важен играч. Ще разберем колко добре сме се подготвяли и колко добре сме подготвени, чак когато сезонът започне. Достатъчно време съм в този занаят, за да знам, че ако спечелим на 16 февруари, то предсезонната подготовка е била страхотна, а ако не, то тя е била катастрофална. Така че предстои да видим. Подготвяме се за първия ни официален мач още от самото начало. Не бих казал, че вече сме готови да играем срещу Черно море утре, но не сме далеч от целта. Бих желал да мисля, че сме точно дотам, където трябва да бъдем\", обобщи 36-годишният сърбин. В Марбея тимът му завърши 1:1 с Бохум (Гер), падна от Академия Пушкаш (Унг) с 1:3, от Спарта Прага с 2:3 и от Динамо Киев с 0:3, и победи Шанхай Шенхуа (Кит) с 1:0 и Виктория Пилзен (Чех) с 2:1. В събота ЦСКА-Сф ще представи отбора преди контролата с Етър.", "date": "2019.02.05", "title": "Ел Маестро шокиран от дългия лагер"}
{"url": "https://duma.bg/pop-pevitsata-tsveti-radoycheva-praznuva-s-avtorska-pesen-n184555", "text": "Чаровната поп дива Цвети Радойчева преди броени дни отпразнува 31-вия си рожден ден заедно със своето семейство и малката си дъщеря Ванеса, под звуците на най-новата си авторска песен. Парчето вече е готово и скоро ще завладее сърцата на почитателите на красивата изпълнителка. Композицията е по музика на самата певица, текстът е на Петър Москов, а аранжиментът е дело на Алекс Нушев. Харизматичната Цвети Радойчева е сред известните лица, които красят благотворителния календар на кампанията \"Успели българи дават личен пример\". Инициативата е подкрепена от МОН и Столичната община, а неин организатор е креативната Диана Николова-Миланова. Цвети не само блести на страницата за септември, но и дава своя принос в кампанията, като се среща с много подрастващи и ги вдъхновява да учат и вървят по пътя на духовността.", "date": "2019.02.05", "title": "Поп певицата Цвети Радойчева  празнува с авторска песен"}
{"url": "https://duma.bg/16-ot-horata-otbelyazvat-kitayskata-nova-godina-n184556", "text": "Една шеста от хората по света отбелязват Китайската нова година, която настъпва днес, 5 февруари. Празникът се чества не само в Поднебесната империя, но и във Виетнам, Сингапур и в други азиатски страни, както и в китайските квартали в Ню Йорк, Ванкувър, Лондон, Сидни. Новогодишната китайска вечеря е най-съществената част от празненството. След нея семействата стоят заедно, наблюдават Галата (най-гледаната ТВ програма в КНР) по случай Китайската нова година и разговарят. Фойерверките са неизменна част от тържеството и се превръщат в най-мащабното шоу на планетата, защото всеки се е запасил с пиротехника и участва в илюминациите. Пролетният фестивал и официалните почивни дни продължават до 10 февруари, а празненствата са общо около 15 дни - до Фестивала на фенерите. Новогодишните декорации са в наситено червено, защото в китайската култура този цвят е символ на щастие, богатство и просперитет и отблъсква злите духове, носейки късмет. Guo Nian Nao е най-използваният новогодишен поздрав и означава честита Нова година. Ниан е свирепото чудовище в историята на китайската нова година, което се бои от червения цвят и пукотевиците.", "date": "2019.02.05", "title": "1/6 от хората отбелязват Китайската нова година"}
{"url": "https://duma.bg/gildiyata-na-rezhisorite-nagradi-alfonso-kuaron-n184557", "text": "Алфонсо Куарон спечели голямата награда от Гилдията на режисьорите за полуавтобиографичната лента \"Рома\", като по този начин циментира статуса си на фаворит за \"Оскар\"-ите с 10-те си номинации.  Церемонията обаче бе поредното разочарование за Брадли Купър - актьора, дебютирал като режисьор на \"Роди се звезда\". Продукцията загуби надпреварата за отличията за най-добър филм и за първи игрален филм на режисьор, която бе присъдена на Бо Бърнам за \"Осми клас\". \"Роди се звезда\" получи много номинации, включително 8 за \"Оскар\"-и, но значимо отличие досега не е спечелено нито от Купър, нито от Лейди Гага, която изпълнява главната роля във филма. \"Рома\" и \"Фаворитката\", който също е с 10 номинации за \"Оскар\"-и, не бяха отличени с награди на Гилдията на филмовите актьори миналия месец. Топ отличието на Гилдията на продуцентите пък бе присъдено на \"Зелената книга\".", "date": "2019.02.05", "title": "Гилдията на режисьорите награди Алфонсо Куарон"}
{"url": "https://duma.bg/na-godishna-baza-stroyat-se-60-poveche-apartamenti-n184597", "text": "В края на 2018 г. спрямо края на 2017 г. местните администрации в страната са издали с 14% повече разрешителни за строеж на нови жилищни сгради. Броят на жилищата в тези сгради е нараснал с 59,4%, а разгърнатата им застроена площ (общата сума от застроените площи на всички етажи по външни измервания - РЗП) се е покачила с 61,1%. Това сочат данни на Националния статистически институт (НСИ) относно издадените у нас разрешителни за строеж през четвъртото тримесечие на предходната 2018 година. В сравнение с четвъртото тримесечие на 2017 г. издадените разрешителни за строеж на административни сгради се увеличават с 10%, а ръстът на тяхната разгъната застроена площ е над 6 пъти. Според данните на НСИ най-много разрешителни са издадени в София (столица) - 328, Пловдив - 211, Варна - 156, Бургас - 139, и София - 104. А строежът на най-много жилища предстои в областите София (столица) - 5290, Варна - 1923, Пловдив - 1263, Бургас - 1113, и Стара Загора - 616.", "date": "2019.02.05", "title": "На годишна база  Строят се 60% повече апартаменти"}
{"url": "https://duma.bg/zatrivame-kozite-%E2%80%93-kravite-na-bednite-n184586", "text": "Козите дават мляко, кожи и месо, което е най-здравословното от всички червени меса. Козето мляко е по-хранително от кравето, но съдържа по-малко лактоза. Козите, наричани у нас „кравите на бедните“, се развиват добре в райони, неподходящи за други видове млекодайни животни, и са особено добри в поддържането на запустели земеделски земи. От години в Европа и света търсенето на кози продукти непрекъснато расте. В България обаче е точно обратното – броят на отглежданите кози, както и на стопанствата за тези животни, непрекъснато намаляват. В края на 2017 г. общият брой на козите в страната е едва 256,9 хиляди – спад със 100 000 животни за период от 7 г. назад, показва последният Аграрен доклад на земеделското министерство. Само големите ферми, отглеждащи 100 и повече заплодени кози, се увеличават и то с над 40%. При по-малките стопанства и животните в тях има срив, който на места достига до една четвърт. „Спадът се дължи основно на обезлюдяването на селските райони. Населението застарява и няма кой да гледа животни“, коментира Деан Тодоров, председател на Асоциацията за развъждане на млечните породи кози и съпредседател на Националната овцевъдна и козевъдна асоциация. „В цяла Европа има дефицит на козе мляко и кози продукти – там всички работят за увеличение на производството, но нашите преработватели или не искат, или не могат да влязат в този бизнес“, допълва той. Очаква се глобалният пазар на козе мляко да има най-малко 6% годишен темп на растеж в периода 2018-2022 г., според последния доклад на британската компания за пазарни проучвания „Technavio“. Ключов фактор за това е увеличеното търсене на продукти без или с по-ниска лактоза. В целия свят секторът млечно козевъдство е един от най-бързо растящите – отглежданите близо милион млечни кози в САЩ произвеждат около 24 000 т мляко и 600 т сирене, но Щатите внасят почти толкова козе сирене и от чужбина. В Европа производството също нараства - през 2010 г. ЕС е имал 13,03 милиона кози, 70% от които съсредоточени в Гърция, Испания и Франция, която вече е изпреварена от Румъния, където се отглеждат 1,5 млн. кози.  А каква е ситуацията у нас? През 1893 год. сме имали 1,26 млн. кози, като статистиката регистрира най-голям брой през 1911 г. - 1 465 000. След Втората световна война са  милион, но тъй като не намират място в кооперативните стопанства към 1975 г. намаляват до под 300 000. Следва нов ръст и към 2000 г. общият брой на козите у нас е над милион. По последни статистически данни вече са под 257 хил. От всички животни най-много (91 610) се отглеждат в Югозападен район, а най-малко (22 480) – в Северен Централен район. „Отглеждането на няколко кози в миналото не беше кой знае каква философия, но превръщането на това в бизнес изисква доста сериозни познания, а те липсват у много фермери. Това доведе до бързо съсипване на цели стада и разочарование“, казва козевъдът Юлиян Мирчев, бивш военнослужещ във Военновъздушните сили. Проблемите в сектора са много – неопитни с козите ветеринарни лекари, малцина добре подготвени зооинженери, липса на подходящи фуражи. „В равнинните райони на страната възможностите за паша на животните се ограничиха поради масовото усвояване на пасища и ливади от зърнопроизводителите. Липсва пазар за младите ярета - в много стопанства новородените мъжки животни се ликвидират“, казва Мирчев.  Едно от решенията за спасяване на сектора е затварянето на цикъла. Мария и Георги Кадиеви създават козеферма „Халалица“ в първомайското с. Искра преди 14 г. Купуват бившите селскостопански обори и купуват животни, земи и пасища. Развиват козефермата без стотинка европейска субсидия, изцяло със собствени средства. „Всичко постигнахме със заеми - 10 години бяхме работници на банките, докато изплатим всичко“, казва Мария. Започват да работят с мандри, но отблъснати от ниската цена от 27 ст./л започват да мислят за собствена преработка. Така преди няколко години, след като са вложили 50-60 000 лв. за регистрация по Наредба 26, започват да произвеждат собствени млечни продукти. Освен със сиренето, Мария е прочута в цяла България със своя кашкавал на конци. В продажбата на мляко и сирене от кози се специализира засега новата козеферма \"БГС\" на швейцареца Марсел Моос, изградена през 2017 г. в района на село Косарка, Дряновско. „В Швейцария търсенето на козе мляко е голямо. Инвестирах във ферма в България, тъй като имате много и чисти пасища, а климатът е подходящ за отглеждане на кози“, казва Марсел Моос. Капацитетът на фермата засега е за 500 животни, а на финалния етап ще бъде за 1000. Инвеститорът е заложил на кафява алпийска коза и на швейцарската тогенбургска порода. От тази година козефермата ще започне да произвежда сирене на ишлеме, а по-далечната цел е изграждане на мандра за швейцарски сирена. Стопанството е изградено с финансиране от 1,9 млн. лв. по подмярка 4.1 от Програмата за развитие на селските райони, от които инвеститорът ще получи 50 на сто. Цялото вложение в козефермата е за над 3 милиона лева.  С европейска субсидия в района на с. Устина, Пловдивско, е създадена и първата у нас ферма за месодайната порода южноафрикански кози боер. Фермата е за 300 животни и е оборудвана с тревомат, който целогодишно осигурява свежа трева за козите. Но консумацията на козе месо, за разлика от тренда в Европа, у нас не е много популярна, затова произвежданото във фермата засега е само за ценители. Собствениците на стопанството притежават елитна винарска изба и обиколката на козефермата влиза в програмата на винените турове.  Козето мляко има по-голяма хранителност от кравето благодарение на по-голямото количество сухо вещество, мазнини и белтък. Протеините му са богати на казеин – 75%, и на албумини, посочва в книгата си „Млечно козевъдство“ проф. д.с.н. Светозар Тянков. Ненаситените мастни киселини са 76%, докато в кравето те са 61 на сто. По отношение на аминнокиселинния състав козето мляко е близко до човешкото, освен това има повишени антиинфекционни, антианемични и антихеморагични свойства.  По съдържание на мастни киселини козето месо е сходно с овчето и говеждото. Неговата мазнина се отличава с по-ниска температура на топене. Няма миризма и специфичен вкус с изключение на мазнината от старите пръчове. Козето месо съдържа значително повече витамини А, В1 и В2 от месото на останалите видове, селскостопански животни, пише  проф. д.с.н. Тянков. Много ценно е месото на младите животни, особено до двумесечна възраст, хранени с мляко. Цената му е най-висока и то се смята за диетично. В Италия се цени т.нар. „бяло месо“ от ярета до 40-45-дневна възраст. Деан Тодоров е на 29 години, машинен инженер и магистър по земеделска техника, завършил Техническия университет в Русе. Има и магистратура по селекция и репродукция на животните в Аграрния университет в Пловдив, а в момента работи по дисертацията си по селскостопанска техника. Потомствен козевъд – семейната ферма се намира в русенското село Тръстеник. От 2010 г. е председател на Асоциация за развъждане на млечните породи кози. Съпредседател е на Националната овцевъдна и козевъдна асоциация.  - Защото пазар за козето мляко има в цял свят, освен в България. То е най-добрият заместител на майчиното мляко. И двете ми деца израснаха само с козе мляко от втория месец. Тенденцията е от прясното мляко да се прави сухо мляко, което да се използва в бебешките храни. Но в България това го няма, изкупната цена е ниска. В районите на Видин, Враца и Монтана тя е 0,25-0,35 ст. – подигравка! Средната цена е 0,60-0,70 ст. Поддържа се монопол от страна на млекпреработвателите, за мен еднаквите изкупни цени говорят за картел.  Козето мляко в цял свят заема голяма част от потреблението. Във Франция и Холандия козевъдството е в разцвет – там има стада с по 3000-8000 животни, организирани в кооперативи. Имат си собствена марка и мандра. А у нас част от мандрите са некоретни - заради злоупотреби и влагане на растителни мазнини, сухи млека, кондензирани млека и сухи суроватки се стигна до отлив на потребителския интерес към млечните продукти.  - При нас в асоциацията има неочаквано голям ефект. През 2013 г., когато бе пусната мярката за агроекология и опазване на застрашени от изчезване породи,  интересът към породата българска бяла млечна (ББМ) коза не беше много голям. Сега мога да отбележа, че постигнахме успех - очаква се тази година козите ББМ да са над 13 500. В сравнение с 2010 г. ръстът е огромен – тогава бяха останали 680. Това е резултат от работата на фермерите, на асоциацията, на пръчопроизводните стада. ББМ е много търсена сред козевъдите заради високата продуктивност  – млечност 600-800 литра, като има чести случаи на животни, които я превишават. Маслеността е 3,3-3,5%, сухото вещество също е много високо. Млякото от тази порода няма специфичната миризма на козе мляко, каквато има при местните и непородните кози.  - Има перспектива, но и много работа предстои. Нужно е да се уредят пазарите и да се повиши изкупната цена на млякото, както и да се улесни изкупуването на козе месо, да се намери пазар за новородените яренца. ", "date": "2019.02.05", "title": "Затриваме козите – кравите на бедните"}
{"url": "https://duma.bg/germaniya-e-nay-golemiyat-ni-targovski-partnor-n184602", "text": "Германия е най-големият и основен търговски партньор на България, става ясно от анкетното проучване на Българската търговско-промишлена палата (БТПП). Над 43% от фирмите посочват именно Германия като страна, с която имат интерес за икономическо сътрудничество. В миналогодишното проучване на БТПП страната бе втора след Китай, но поради търговските спорове със САЩ, езиковата бариера и голямата дистанция, Китай остава назад в проучването. Турция, Швейцария, Русия и ОАЕ са останалите страни в челната петорка. С някои от тях - като Турция и Русия, бележим намаление в стокообмена по различни причини. Турция заради поевтиняването на лирата и невъзможността да купуват същите количества суровини, а Русия заради все още съществуващото ембарго в някои сектори. Швейцария от своя страна бележи огромен скок по интерес към бизнес пътувания, след като през изминалата година беше на 20-то място, а в тазгодишното проучване е на трета позиция. Над 77% от българските компаниите имат интерес към икономическо сътрудничество с чуждестранни партньори, за да повишат износа на продукцията си. 28% от фирмите търсят добър партньор при вноса на стоки. 44% се нуждаят от партньор за съвместна инвестиция в България, а 14% за инвестиции зад граница. Българският бизнес има интерес основно към партньорство с компании в сферата на машини и оборудване - 43%, услуги - 26%, храни и напитки - 24%, строителство - 19%, и други. Близо 2/3 от компаниите не познават напълно условията за бизнес и търговия в страните, с които искат да имат бизнес отношения. Търговията с трети страни е една от основните теми, които представляват интерес за бизнеса. Споразуменията за свободна търговия на ЕС, Евразийския икономически съюз, както и Инициативата за сътрудничество ЦИЕ и Китай (16+1), са останалите водещи теми, за които бизнесът иска БТПП да организира събития, показват резултатите от проучването.", "date": "2019.02.05", "title": " Германия е най-големият ни търговски партньор "}
{"url": "https://duma.bg/smetnata-palata-za-prav-pat-shte-proveri-sportniya-totalizator-n184605", "text": "За първи път в историята си Сметната палата ще провери държавното предприятие Български спортен тотализатор. Досега той не е бил проверяван, тъй като палатата отскоро има право да одитира търговски дружества, съобщи председателят й Цветан Цветков пред БНТ. Спортният тотализатор има съществена роля за финансирането на българския спорт. Една от причините да се насочим към тотото е намаляването на приходите, които носи, каза Цветков.  Сметната палата ще извърши повече от 340 одита през 2019 г., посочи той. Повечето от тях са законово определени - бюджетите на министерствата, на общините, НЗОК, БНБ и Държавното обществено осигуряване. През 2019 г. към тях ще се добави одитът на Съвета за електронни медии (СЕМ) и на участниците в европейските и в местните избори. Сметната палата ще даде възможност на гражданите да се информират за даренията и приходите на партиите в предизборната кампания. Ще бъде анализирана и ефективността на системата за психиатрична помощ. Цветков припомни, че Сметната палата провери правителствената програма за чистотата за въздуха, препоръките от която вече се изпълняват от екологичното министерство. Проверката бе извършена едновременно с паралелни одити в 15 европейски държави и от Европейската сметна палата. Основният проблем в България е с фините прахови частици. Усилията трябва да бъдат насочени към ограничаване използването на въглища и дърва. Гражданите трябва да бъдат убедени, че качеството на въздуха е в техни ръце, каза Цветков, добавяйки, че една от препоръките е организирането на широки информационни кампании. Между 60 и 65% е изпълнението на препоръките на Сметната палата.", "date": "2019.02.05", "title": "Сметната палата за пръв път ще провери спортния тотализатор"}
{"url": "https://duma.bg/revizoro-za-zakona-za-gorivata-iskat-se-spetsialni-usloviya-kakvito-ne-sashtestvuvat-nikade-n184601", "text": "Едни хора искат специални условия, каквито не съществуват никъде - това са около 150 камиона. Те искат хем да са превозвачи, хем да са собственици на бензиностанции. Това обяви пред БТВ депутатът от \"Обединени патриоти\" Емил Димитров-Ревизоро във връзка със закона за горивата. Тези хора искат да са превозвачи, да не са бензиностанции, но всъщност търгуват на едро с бензин, обясни депутатът. Той уточни, че земеделците и ведомствените бензиностанции са били отделени и няма проблем с тях. Според него \"голямата болка\" на малките търговци с горива са текстовете в секторния закон, които разграничават различните типове бензиностанции. \"Много от малките търговци се криеха зад земеделци и твърдяха, че са земеделски бензиностанции, други пък се криеха зад ведомствените пунктове за продажба на гориво. Сега няма как да продължава тази практика и всички трябва да са на светло. Регистрацията е напълно безплатна, банковата гаранция отпадна. Нямат основателна причина да не искат да се регистрират, освен мотив да седят в сивия сектор\", посочи още Емил Димитров.", "date": "2019.02.05", "title": "Ревизоро за закона за горивата:  Искат се специални условия, каквито не съществуват никъде"}
{"url": "https://duma.bg/elektronna-platforma-pomaga-agrostokite-ni-da-stignat-do-kitay-n184603", "text": "Нова електронна платформа дава възможност български електронни магазини за търговия с аграрни стоки да продават на огромния пазар в Китай. Платформата работи на адрес www.16Plus1cloud.org, съобщи Центърът за насърчаване на сътрудничеството в областта на селското стопанство между Китай и страните от Централна и Източна Европа, който е под \"шапката\" на МЗХГ. Българските производители могат да свържат своите електронни магазини с новата платформа, а тя на свой ред има връзка с китайски платформи. Това дава възможност предлаганите стоки да се търгуват в Китай, обясниха от центъра. Сама по себе си платформата не \"търгува\" електронно, а обединява производители. Тя представлява дигитален логистичен хъб за селскостопански и други продукти.  Платформата обаче дава възможност за реални търговски сделки и предоставя обмен на сертификати, договори, митнически декларации и други. Изискване на китайските власти за трансграничен внос на продукти за лична употреба е платформата, която търгува стоката в Китай, да е свързана с тяхната митническа агенция.", "date": "2019.02.05", "title": "Електронна платформа помага агростоките ни да стигнат до Китай"}
{"url": "https://duma.bg/20-koli-se-udariha-na-struma-edin-zagina-n184634", "text": "Тежка верижна катастрофа затвори АМ \"Струма\" тази сутрин. Над 20 автомобила са се ударили заради гъста мъгла. Най-малко един човек е загинал, 14 са ранените.  Те са настанени в болници в Сандански, Петрич и Благоевград.  Сигналът за инцидента е подаден около 8.00 часа. Някои от колите буквално са прегънати на две, на мястото има множество пожарни автомобили и линейки.  Мястото на катастрофата е близо до Сандански в новия участък от магистралата – между града и с. Дамяница. По магистрала \"Струма\" има гъста мъгла. Видимостта е изключително ограничена. Това е и причината за тежкия инцидент тази сутрин.", "date": "2019.02.05", "title": "20 коли се удариха на \"Струма\", един загина"}
{"url": "https://duma.bg/farmatsevti-na-protest-s-zhalti-zhiletki-n184639", "text": "Фармацевтите протестират срещу нова наредба като облекат жълти жилетки, докато са на работа.  Причината за недоволството е нова европейска наредба, която влиза в сила от 9-ти февруари. За да я изпълнят, аптекарите ще трябва да направят големи инвестиции за нов софтуер. Идеята е да се регистрира всяка продажба, като така до пациентите ще достигат лекарства, които не се фалшиви. Един от протестиращите фармацевти Антон Вълев заяви пред БиТиВи, че протестните действия постепенно ще обхванат цялата страна, а с жълтите жилетки искат да привлекат вниманието. Фармацевтите трябва сами да си купят софтуер и да извършат верификация безплатно, на практика за да защитят интереса на големите фармацевтични компании. Притесненията им обаче са, че няма да се справят с такава инвестиция. От Здравното министерство уверяват, че ще има 6 месеца период на адаптация, в който аптеките няма да бъдат глобявани.", "date": "2019.02.05", "title": "Фармацевти на протест с жълти жилетки"}
{"url": "https://duma.bg/vanshno-ministerstvo-prizna-guaydo-iska-svobodni-izbori-n184635", "text": "Външното министерство на България излезе с официална позиция по кризата във Венецуела. На сайта на ведомството е публикувана реакцията на правителството - подкрепа за опозиционния лидер Хуан Гуайдо и призив за организиране на нови президентски избори. Кризата във Венецуела раздели Европа и света. Припомняме, че САЩ първи признаха Гуайдо за легитимен лидер и дори заплашиха да прибегнат до военни средства срещу сегашния президент Николас Мадуро. Американците обвиняват Мадуро в диктатура и твърдят, че той \"ограбва парите на честния венецуелски народ\". Над 12 държави от ЕС вчера признаха Гуайдо, други все още се въздържат. Преди няколко дни Италия блокира обща позиция на външните министри от ЕС, в която се декларира подкрепа за самопровъзгласилия се опозиционер. Това означава, че призивът за признаване на Гуайдо няма задължителен характер. Късно снощи президентът Румен Радев призова българските власти да се въздържат от крайна позиция по случващото се във Венецуела. Държавният глава коментира, че не е добре страната ни да подкрепи предложената общоевропейска позиция и да взима страна в конфликта. Това, по думите на президента, е намеса във вътрешните работи на независима държава. Външно министерство обаче има друго виждане.\"Вярваме, че г-н Хуан Гуайдо, председател на Националното събрание, като изпълняващ функциите временен президент на Венецуела ще насрочи провеждането на свободни, честни и демократични президентски избори в съответствие с конституцията\", пише в позицията на МВнР.  Ведомството е инициирало съгласувателна процедура за проект на решение, с \"което да се подкрепи преходът към демократично управление във Венецуела, основан на върховенството на правото и зачитането на човешките права\". Според външното министерство \"венецуелският народ трябва да получи правото сам да определи своето бъдеще, основано на принципите на демократичната и правовата държава\".", "date": "2019.02.05", "title": "Външно министерство призна Гуайдо, иска \"свободни избори\""}
{"url": "https://duma.bg/selo-na-protest-zaradi-podkopan-most-n184640", "text": "Жителите на казанлъшкото село Розово се събраха на протест тази сутрин край моста над р. Тунджа. Хората се притесняват, че фирмата, която се грижи да почиства коритото на реката, извършва опасни действия и основите на моста са подкопани. С разтревожените жители се срещна областният управител на Стара Загора Гергана Микова.  Фирмата работи на мястото от няколко години по проект за почистване на речното корито и осигуряване на проводимост на реката. Според хората обаче, фирмата превишава зададените й по проекта задължения и извлича големи количества инертен материал от речните легла. Розовци смятат, че това нарушава екологичното равновесие в района, смъква нивото на подпочвените води и създава предпоставки за срутване на основите на моста, който свързва няколко села с близкия Казанлък, разказва БГНЕС. Сигналът за проблема беше получен в Областна администрация вчера. Комисия от администрацията посети веднага мястото и от своя страна сигнализира „Басейнова дирекция „Източнобеломорски район“-Пловдив. Тя е компетентният орган, който трябва да се произнесе по спазването на проекта от страна на фирмата. Очаква се днес експерти от Дирекцията да посетят района и на място да установят има ли нарушения при изпълнението на дейностите по почистване на речното корито.", "date": "2019.02.05", "title": "Село на протест заради подкопан мост"}
{"url": "https://duma.bg/otmenyat-gripnata-epidemiya-v-10-oblasti-n184637", "text": "В още 10 области на страната от днес се отменят грипната епидемия и противоепидемичните мерки: София-град, Кюстендил, Шумен, Видин, Плевен, Добрич, Сливен, Варна, Велико Търново и Смолян, с изключение на община Мадан, където за лечебните и детски заведения остават в сила въведените противоепидемични мерки. От вчера РЗИ-Русе също отмени грипната епидемия и противоепидемичните мерки на територията на областта. Единствено РЗИ-Монтана удължи срока на епидемията до 8 февруари 2019 г. заради продължаващото покачване на броя на случаите на заболявания от грип и ОРЗ. Учебните занятия там се преустановяват за периода от 5 февруари 2019 г. до 8 февруари 2019 г. включително. Според здравните инспектори пикът на болестта е отминал.    ", "date": "2019.02.05", "title": "Отменят грипната епидемия в 10 области"}
{"url": "https://duma.bg/kolo-kolev-izbiratelite-iskat-da-nakazhat-gerb-n184636", "text": "Избирателите искат да накажат ГЕРБ, но не виждат алтернатива. Това коментира социологът Кольо Колев, който представи вчера последното проучване на агенция \"Медиана\". Данните от изследването показаха, че ГЕРБ и БСП са с изравнени позиции. Повечето от хората обаче предпочитат кабинетът на Бойко Борисов да изкара докрай мандата си. В анкетата „Медиана” е питала хората как ще гласуват, ако парламентарните избори са утре, а не за кого ще гласуват на европейските избори, защото се очаква те да бъдат партийно оцветени, уточни Колев. Резултатът е почти пълно изравняване в силите на БСП и ГЕРБ. Фактът, че ще има висок политически заряд на изборите за Европейски парламент доказва и заявената висока активност от 41,3%, коментира социологът. Според Кольо Колев скандалът „Ало, Банов съм” ще рефлектира по-скоро негативно върху управляващите.", "date": "2019.02.05", "title": "Кольо Колев: Избирателите искат да накажат ГЕРБ"}
{"url": "https://duma.bg/roditeli-iskat-zabrana-za-prodazhba-na-energiyni-napitki-na-detsa-n184643", "text": "Да се забрани продажбата на енергийни напитки на непълнолетни младежи настояват от Националната асоциация \"Подход за семейството\". От организацията дадоха пресконференция, на която поискаха държавата да обърне внимание на този проблем и на това, че енергийните напитки са опасни за децата. Вече има случаи на деца, които получават сърдечни удари заради прекомерна употреба на енергийни напитки, заяви зам.-председателят на асоциацията и главен координатор за София и региона Ивайло Тинчев. Той се позова на изследвания, според които употребата на енергийни напитки влияе на физическото и психическото развитие на децата. По думите му забранителният подход не е добър, но в случая цялото внимание трябва да падне върху подрастващите, а не върху пазарни интереси и лобиране.  ", "date": "2019.02.05", "title": "Родители искат забрана за продажба на енергийни напитки на деца"}
{"url": "https://duma.bg/savetat-po-sigurnostta-kam-kabineta-sashto-prizna-guaydo-n184642", "text": "Бойко Борисов свика извънредно заседание на Съвета по сигурността към Министерския съвет. Срещата е била по повод ситуацията във Венецуела. Съветът излезе с позиция, подобна на обявената по-рано от Външно министерство, че подкрепя Хуан Гуайдо като временен президент.  България изразява подкрепа за партньорите си в ЕС и международната общност, които признават  председателя на Националната асамблея на Боливарска република Венецуела Хуан Гуайдо като временно изпълняващ функциите на държавен глава с оглед скорошно провеждане на демократични избори за мирно разрешаване на кризата, предотвратяване на хуманитарна катастрофа, възпиране на по-нататъшна ескалация на напрежението и възможно масово насилие в страната, се казва в позицията, цитирана от пресцентъра на МС. Документът беше подкрепен от всички членове на Съвета с изключение на представителите на президента. Припомняме, вчера вечерта държавният глава Румен Радев призова страната ни да заеме неутрална позиция. Часове по-късно от  Министерство на външните работи излязоха с позиция на подкрепа за Гуйадо в очакване на провеждането на демократични избори.  ", "date": "2019.02.05", "title": "Съветът по сигурността към кабинета също призна Гуайдо"}
{"url": "https://duma.bg/smenyat-pravilata-pri-obvarzanoto-podpomagane-za-zhivotni-plodove-i-zelenchutsi-n184584", "text": "Въвеждат се нови правила по схемите за обвързано подпомагане на месодайни и млечни животни, биволи, плодове и зеленчуци, става ясно от документите, публикувани за обществено обсъждане от земеделското министерство. Големите промени засягат обвързаната подкрепа за биволи, промяна има в начина на доказване на реализация на месодайни животни, както и в изискваните добиви от мляко от допустимо животно, респективно изискване за реализация на пазара на допустимо животно за млечни крави, овце и кози майки под селекционен контрол. \"По този начин се цели постигане на равнопоставеност на земеделските стопани по отношение на изискванията към отглежданите от тях животни, независимо от породата и предназначението им. Въвеждането на това изискване за подпомагане ще е приложимо за около 110 000 животни, които представляват около 30% от заявяваните животни по схемата\", коментира в доклада си по готвените промени зам.-министърът на земеделието Вергиния Кръстева.  Минимално изискваните добиви за сливи, ябълки, вишни, както и за оранжерийни домати и краставици, също са занижени. Промените са резултат от изпратената на 1 август миналата година нотификация до Еврокомисията за изменения в Наредба 3.  Според тях тази година ще бъдат отворени 16 схеми за обвързано подпомагане - за млечни и месодайни крави, за крави под селекционен контрол, за овце или кози майки и за млечни крави в планински райони, за овце или кози майки под селекционен контрол, за биволи, за различни видове плодове, полски и оранжерийни зеленчуци, както и за обвързано подпомагане за протеинови култури. Според нотифицираните изменения в схемите за обвързано подпомагане за животни се предлагат три вида промени – отпадане на диференцираното подпомагане в Схемата за обвързана подкрепа за биволи и регламентирането на модулиран размер на финансиране за първите 30 допустими животни по схемите за млечни и месодайни крави, и за първите 100 допустими животни по Схемата за обвързано подпомагане за овце или кози майки под селекционен контрол. По нов начин ще се доказва реализация по схемата за месодайни животни - досегашното изискване за наличие на новорегистрирани приплоди в стопанството на кандидата се заменя с изискването за реализация на животни на пазара за периода от 1 октомври на предходната година до 30 септември на годината на кандидатстване. Променят се изискваните добиви от мляко при млечни животни под селекционен контрол – минимум 1500 кг мляко или млечни продукти в евкивалент мляко по Схемата за обвързано подпомагане за млечни крави под селекционен контрол; най-малко 70 кг мляко или  еквивалентни млечни продукти на допустимо животно, или най-малко 35 кг мляко или еквивалентни млечни продукти и реализирани на пазара животни по Схемата за обвързано подпомагане за овце и кози майки под селекционен контрол.  Актуализират се Списъкът на застрашените от изчезване и комбинирани породи говеда под селекционен контрол, Списъкът на млечните породи овце и кози под селекционен контрол, както и Списъкът на породите овце и кози, ползвани за месо, под селекционен контрол. Намаляват минимално изискваните добиви при част от схемите за обвързано подпомагане за плодове и зеленчуци - ябълки, круши, вишни и сливи, както и за домати и краставици по Схемата за обвързано подпомагане за оранжерийни зеленчуци.   Наредбата влиза в сила от деня на обнародването й в „Държавен вестник” и се прилага за заявления за подпомагане, подадени след 1 март 2019 г.", "date": "2019.02.05", "title": "Сменят правилата при обвързаното подпомагане за животни, плодове и зеленчуци"}
{"url": "https://duma.bg/pochina-legenda-v-ski-skoka-n184566", "text": "Легендата в ски скоковете Мати Никанен почина на 55-годишна възраст. Финландецът е издъхнал в нощта срещу понеделник. Причината за смъртта му не се съобщава. Той е 4-кратен олимпийски и 6-кратен световен шампион и е считан за най-великия ски скачач. Никанен записва историческо постижение на Игрите в Калгари 1988, когато печели всичките състезания - на малка и на голяма шанца и отборно.", "date": "2019.02.05", "title": "Почина легенда в ски скока"}
{"url": "https://duma.bg/iznosat-na-vino-namalya-s-blizo-20-mln-litra-n184585", "text": "Износът на българско вино е намалял с 19,5 милиона литра за период от четири години, но за сметка на това вносът на чужди вина е нараснал с 10,54 млн. литра. Това показват данните на НСИ. Ако през 2013 г. сме изнесли 50,9 милиона литра за над 91,24 млн. лева, през 2017 г. експортът се е свил до 31,4 милиона литра за 69,22 млн. лева. Данните включват и ферментиралата гроздова мъст. За същия период от време вносът на вино от прясно грозде е скочил от 26,18 млн. л на 36,72 млн. литра. Причината за свития експорт са свързани с износа за Руската федерация, коментира Радослав Радев, председател на Националната лозаро-винарска камара. \"Санкциите срещу Русия, макар да не се отнасят до виното, все пак влияят върху отношенията между два икономически субекта. От друга страна, за този период курсът на рублата драстично се променя и пада спрямо еврото - от 2013 до 2018 г. руската валута се е обезценила спрямо еврото почти наполовина. Има затруднения в разплащанията между икономическите субекти в самата Русия, а това прави пазара доста рисков. Не на последно място - в последните 10 г. силно се разви руското винопроизводство. И независимо от изнесените данни,  присъствието ни в Русия става все по-символично\", коментира Радев. Основните страни, от които внасяме вино, са Италия, Франция и Македония, а традиционните ни партньори за износ в периода от 2013 до 2017 г. са Руската федерация, Полша и Великобритания. У нас закупеното количество вино на домакинство през 2017 г. е 2,2 литра годишно, докато всеки българин е изпил средно 4,3 л вино.", "date": "2019.02.05", "title": "Износът на вино намаля с близо 20 млн. литра"}
{"url": "https://duma.bg/rezultati-n184565", "text": "Ботев - Пд - Шахтьор Д 1:6 0:2 Тотовицкий (34 и 37) 1:2 Бутко (46-авт.) 1:3 Бутко (51) 1:4 Каюде (55) 1:5 Майкон (71) 1:6 Каюде (87); Витоша Бистрица -  Борац (Баня Лука, БиХ) 2:2 0:1 Якупович (3) 1:1 Лазаров (38) 2:1 Купенов (40) 2:2 Данилович.(57), изп. дузпа: Ст. Христов (8-В). Футбол по Диема спорт 2 19.30 Хамбургер - Нюрнберг по Нова спорт 21.45 Борусия Д - Вердер Б по Макс спорт 4 19.30 Вилфранш Божоле - ПСЖ 22.05 Рен - Лил по БНТ 3 Ски 13.25 СП в Оре (Супер-Г, жени) Сноуборд 22.00 СП в Парк Сити (паралелен слалом) по Диема спорт Тенис 12.00 \"София оупън\" по Евроспорт 2 Колоездене на писта 22.00 6 дни на Копенхаген", "date": "2019.02.05", "title": "Резултати"}
{"url": "https://duma.bg/i-salparov-chaka-kaziyski-da-se-varne-v-natsionalniya-otbor-n184567", "text": "Либерото на националния тим по волейбол Теодор Салпаров очаква Матей Казийски да се върне в състава. През лятото волейболистите са домакини на олимпийска квалификация във Варна, а либерото се надява всички опитни състезатели отново да облекат националния екип, за да се класират за Токио 2020. \"Надявам се Матей и Тошко (Алексиев) да бъдат на разположение на тима. В предишните години Матей никога не е казвал, че обмисля да се завърне, но нека му дадем време. Думите му са голяма крачка от негова страна. Много ми се иска отново да играем на Олимпиада и е хубаво, че сме домакини на квалификацията. Ще се подготвим целенасочено, защото не е нужно да пътуваме и да се аклиматизираме към друго време. Ако се класираме за Олимпиадата, това ще помогне изключително много на младите. В евентуален втори турнир възможностите ни за класиране ще бъдат доста по-малки\", заяви Салпаров. България е в група с Бразилия, Египет и Пуерто Рико, а само победителят взима виза.", "date": "2019.02.05", "title": "И Салпаров чака Казийски да се върне в националния отбор"}
{"url": "https://duma.bg/bsk-energiynata-politika-na-kabineta-obricha-ikonomikata-n184606", "text": "Очакваната в следващите години политика на правителството в областта на енергетиката поставя нереалистично високи цели за енергийна ефективност, прекалено много възобновяеми енергийни източници и скромни прогнози за ръст на потреблението и на икономиката. Това ще ограничи възможностите за устойчив ръст на БВП, тъй като няма да може да се използва потенциалът на туризма, земеделието, износа и иновациите, се казва в становище на БСК по повод обявения за обществено обсъждане от енергийното министерство интегриран план \"Енергетика и климат\", който трябва да отразява договорените в ЕС цели за борба с климатичните промени и е със срок на действие до 2030 г.. Според него този план обрича икономиката на страната на загуба на конкурентоспособност, на енергийна бедност, на \"програмирано\" съхраняване и дори отдалечаване от средното ниво на икономическо развитие в ЕС. Камата настоява интегрираният план да бъде преработен и в него да се заложи по-висок икономически ръст. Бизнесът настоява да се ускори реализацията на ключовите енергийни проекти с максимално частно финансиране на нови ядрени и хидроенергийни мощности. БСК продължава да иска и предоговаряне на дългосрочните договори с обновените въглищни централи.", "date": "2019.02.05", "title": "БСК: Енергийната политика на кабинета обрича икономиката "}
{"url": "https://duma.bg/grisho-ostava-24-i-v-sveta-n184568", "text": "Григор Димитров запази 24-о място в световната ранглиста. Най-добрият ни тенисист е с 1610 т. Заради травмата той отказа участие в Ротердам идната седмица, където миналия сезон стигна до финала и след турнира ще изпадне от топ 30, защото ще изгуби още 300 т. Гришо ще се завърне на корта за АТП 500 турнира в Акапулко от 25 февруари. Миналата седмица нямаше турнири и затова в топ 30 не настъпиха размествания. При жените Виктория Томова прогресира с позиция до №158 с 368 т. В челния топ 10 има само една промяна. Арина Сабаленка (Блрс) измести от 9-ото място Каролин Вожняцки (Дан) и записа личен рекорд. Води Наоми Осака (Яп) със 7030 т.", "date": "2019.02.05", "title": "Гришо остава 24-и в света"}
{"url": "https://duma.bg/dzhani-infantino-ostava-shef-na-fifa-n184569", "text": "Джани Инфантино ще остане шеф на ФИФА. Досега швейцарецът е получил подкрепата на 196 от 211 национални футболни федерации преди изборите за нов мандат начело на организацията. Конгресът е на 5 юни в Париж. Засега негов опонент се очертава Рамон Вега, който е бивш защитник на Тотнъм и националния отбор на Швейцария. Инфантино оглавява световния футбол от февруари 2016 г., а в момента завършва мандата на отстранения заради корупция Сеп Блатер.", "date": "2019.02.05", "title": "Джани Инфантино остава шеф на ФИФА"}
{"url": "https://duma.bg/dunav-vzima-bivsh-natsionalen-vratar-n184570", "text": "Благой Макенджиев може да се смята за ново попълнение на Дунав. Бившият национален вратар на България ще излезе без пари на \"драконите\", след като наскоро изненадващо напусна Черно море. Той имаше няколко запитвания от чужди отбори, както и предложения от български. Но след като първоначално даде съгласие на Верея, в крайна сметка избра да подсили Дунав и до дни ще подпише официалния си договор.", "date": "2019.02.05", "title": "Дунав взима бивш национален вратар"}
{"url": "https://duma.bg/botev-pd-priklyuchi-s-razgrom-ot-shahtor-d-n184573", "text": "Ботев Пд не оказа никаква съпротива и загуби от украинския гранд Шахтьор Донецк с 1:6 в последната контрола в Анталия. \"Миньорите\" нагледно показаха каква е разликата между водещите отбори в Европа и българските. Шахтьор даже игра с голяма част от резервите си и въпреки това показа голяма класа. В края на първата част 2 гола набързо набута Андрей Тотовицкий. След паузата Богдан Бутко си вкара автогол, но набързо се реабилитира с попадение и във вратата на \"канарчетата\". За тях единствено близо до гола беше Тодор Неделев (71), който от пряк свободен удар тресна гредата на украинците. \"Разликата е огромна, няма какво да се заблуждаваме. Беше хубаво да влезем в тяхното темпо. За жалост така беше по 30 минути в първата и втората част. Бяха направени нещата така, че да играем срещу сериозни отбори. От това съм доволен. Към края на лагера се натрупа умора, защото играхме през ден. Сега ще освежим състезателите. Оптимист съм, макар че имаме още доста неща да отработваме. Напуснаха ни четирима основни състезатели, на тяхно място привлякохме нови. Сега трябва да се сработят. Тодор Неделев остава\", обяви пред Спортал треньорът на \"канарите\" Николай Киров-Белия.", "date": "2019.02.05", "title": "Ботев Пд приключи с разгром от Шахтьор Д"}
{"url": "https://duma.bg/nyu-ingland-s-6-i-superboul-n184572", "text": "Ню Инглънд Пейтриътс триумфира в Супербоул за шести път. В най-вълнуващото спортно събитие в САЩ за годината тимът на легендата Том Брейди победи Лос Анджелис Рамс с 13:3. Срещата на \"Мерцедес Бенц Стейдиъм\" в Атланта влезе в историята като най-слаборезултатния финал. Двата тима отбелязаха общо само 16 т., а победителите реализираха само един тъчдаун. Досегашната среща с най-ниска резултатност беше през 1973 г. (Маями - Вашингтон 14:7). Двубоят беше чакан с голям интерес заради сблъсъка между 41-годишния Брейди и 17 години по-младия куотърбек на \"овните\" Джаред Гоф. Опитът на Брейди и добрата защита на \"патриотите\" обаче се оказаха решаващи. Грешка на младока Гоф в решаващ момент и пресечено подаване също наклониха везните към Ню Инглънд, който заслужи трофея \"Винс Ломбарди\" и се изравни на върха с Питсбърг Стийлърс с по 6 победи в Супербоул. \"Патриотите\" са играли 11 пъти на финали все под ръководството на треньора Бил Беличик в забележителния тандем с Брейди. С шестия шампионски пръстен 41-годишният Брейди се превърна в най-успешния играч в историята на американския футбол, а досега той делеше тази чест с Чарлс Хейли. 66-годишният Беличик пък стана най-възрастният треньор с успех в Супербоул, като попречи на 33-годишния си колега и опонент Шон Маквей да стане най-младият наставник с триумф във финала на НФЛ. \"Беше невероятна година, преминахме през какво ли не. Може би никога не сме имали толкова трудности, но заедно се справихме. Мачът беше тежък, защитата на Лос Анджелис е много силна, те не ни оставиха никакви шансове и трябваше да намерим пролука, която да използваме. Отбелязахме тъчдаун, а и нашата защита направи един от най-добрите мачове, които съм виждал\", каза Брейди, съпруг на супермодела Жизел Бюндхен. Купата за MVP на 53-ия Супербол заслужи Джулиън Еделман. Единственият тъчдаун отбеляза новобранецът Сони Мишел едва в последната четвърт. Шоуто в почивката изнесоха \"Маруун 5\" и рапърите Биг Бой и Слийпи Браун. ", "date": "2019.02.05", "title": "Ню Инглънд с 6-и Супербоул"}
{"url": "https://duma.bg/apoel-goni-milanov-chakat-go-v-levski-n184571", "text": "Живко Миланов беше изваден от първия отбор на АПОЕЛ и българинът вече е на изхода от гранда от Никозия. Кипърският тим има право да картотекира 20 чужденци в първенството, но в момента разполага с 22-а, и ненужният Миланов остана без права да играе. На практика юношата на Левски не може да се смята за футболист на клуба. Така 34-годишният Миланов няма никакви пречки да се завърне на \"Герена\", където игра до края на 2015 г. и оттам премина в АПОЕЛ и спечели 3 поредни титли на Кипър. В Левски той ще се събере с шурея си Николай Михайлов и с друг от бившите съотборници в националния отбор Валери Божинов, който се смята сигурен за \"сините\".", "date": "2019.02.05", "title": "АПОЕЛ гони Миланов, чакат го в Левски"}
{"url": "https://duma.bg/datata-n184576", "text": "1889 - В ДУПНИЦА СЕ РАЖДА СТАНКЕ ДИМИТРОВ-МАРЕК, АНТИФАШИСТ (УМИРА 1944 Г.). Истинското му име е Стефан Димитров Тодоров. През 1925 г. емигрира в СССР заради смъртна присъда у нас. В периода 1941-1944 г. води предавания на радиостанция \"Народен глас\". Загива в самолетна катастрофа на път за България. От 1948 до 1989 г. родният му град се казва Марек или Станке Димитров. 1909 - РУСИЯ ПЪРВА ОТ ВЕЛИКИТЕ СИЛИ ПРИЗНАВА НЕЗАВИСИМОСТТА НА БЪЛГАРИЯ. На 22 септември 1908 г. в черквата \"Св. Четиридесет мъченици\" в Търново със специален манифест е провъзгласена независимостта на България, а княз Фердинанд I приема титлата цар. Повечето от Великите сили отказват да признаят независимостта, а Турция иска обезщетение. С помощта на Русия е постигнато споразумение, а след това Турция и останалите Велики сили признават независимостта на България. 1914 - РАЖДА СЕ АЛЪН ХОДЖКИН, БРИТАНСКИ ФИЗИОЛОГ (УМИРА 1998 Г.). Носител на Нобелова награда за физиология или медицина за 1963 г. заедно с австралийски физиолог сър Джон Екълс и британския физиолог Андрю Хъксли за техните открития относно йонните механизми, включени във възбуждението и инхибирането в периферните и централните части на клетъчната мембрана на неврона. 1920 - РАЖДА СЕ ЛЕДА МИЛЕВА, ПОЕТЕСА, ПИСАТЕЛКА, ПРЕВОДАЧКА (УМИРА 2013 Г.). Дъщеря на Гео Милев. Житейският й път е свързан с БНР, издателства, била е директор на БНТ, постоянен представител на България при ЮНЕСКО и пр. Публикува много детски произведения, публицистика, преводи от руски и английски език. Сред известните й творби са стихосбирките за деца \"Влакче през града\", \"Цветни приказки\", \"Златоперко\", \"Зайченцето бяло\" и др. Носител на много награди. Умира на рождения си ден. 1924 - РАЖДА СЕ АЛЕКСАНДЪР МАТРОСОВ, СЪВЕТСКИ ВОЕННОСЛУЖЕЩ (УМИРА 1943 Г.). Известен с подвига си в сражение за превземането на укрепени съоръжения на Вермахта в района на с. Чернушка, Псковска област. Останал от дете сирак, Матросов не се поколебава с тяло да закрие амбразурата на укреплението, за да даде възможност на батальона си да се вдигне в атака и да обезвреди противника. Името му е символ на мъжество и воинска доблест. Посмъртно е отличен с орден \"Ленин\". Герой на СССР. 1951 - СЪЗДАДЕНО Е ДЪРЖАВНОТО БАЛЕТНО УЧИЛИЩЕ (ДН. НАЦИОНАЛНО УЧИЛИЩЕ ЗА ТАНЦОВО ИЗКУСТВО). Инициативата е на основоположника на професионалния български балет Анастас Петров и на руския педагог Владимир Белий. През 1956 г. е преименувано на Държавно хореографско училище и е разкрит отдел \"Български танци\". На 1 март 2001 г. получава статут на НУТИ.", "date": "2019.02.05", "title": "Датата"}
{"url": "https://duma.bg/pone-malak-shlem-n184578", "text": "Преди десетина години беше много модерно да се говори за голям шлем в енергетиката. Той щеше да е реалност, ако бяха реализирани трите проекта - АЕЦ \"Белене\", газопроводът \"Южен поток\" и нефтопроводът \"Бургас - Александруполис\". Те паднаха жертва на геополитическите боричкания, но в наши дни България, ако си изиграе добре ходовете и избегне тоталния американски натиск, може да спечели поне малък шлем - АЕЦ \"Белене\" и \"Турски (бивш \"Южен\") поток. Министърът на енергетиката Теменужка Петкова е категорична, че България ще строи отклонение от газопровода \"Турски поток\", което да доведе руски газ до хъб Балкан. Миналата седмица тя уточни, че процедурата е в съответствие с европейските правила и, че стремежът е да се запази ключовото място на България на газовата карта в Европа. Пазарният тест е проведен и е ангажиран 100% както входният, така и изходният капацитет на тръбата.   Затова държавната компания \"Булгартрансгаз\" взе окончателно инвестиционно решение за реализацията на този проект и пристъпи към сключване на договори с участниците, които подадоха обвързващи оферти при пазарния тест. Обществената поръчка е в ход и ние очакваме подаването на заявление за участие до 15 февруари. В началото на 2020 година проектът трябва да бъде въведен в експлоатация. В края на миналата година обаче на дискусия за енергийната сигурност на Югоизточна Европа посланикът на САЩ Ерик Рубин заяви, че Вашингтон не желае да има енергийно зависими партньори, а България е една от 13-те държави в ЕС, в които вносът на руски газ надхвърля 50% от потреблението. За съжаление проектите на \"Газпром\" увеличават зависимостта на част от европейските държави, коментира посланикът. Процедурата за избор на стратегически инвеститор за АЕЦ \"Белене\" също е в ход, работи се върху поканата, която да бъде разпратена до заявилите интерес компании от Китай, Франция включително и до конструктора на проекта \"Росатом\", интерес има и от \"Дженеръл електрик\". Тази покана ще бъде публикувана в официален вестник на ЕС и още в два местни ежедневника. Очакванията са до края на този месец да бъде даден старт на процедурата за избор на стратегически инвеститор. След това следват останалите етапи, през които тя трябва да премине. Ако процедурата приключи успешно, това означава, че този проект е икономически жизнеспособен, че е налице необходимост от гарантиране на енергийната сигурност не само за България, но и за целия регион в резултат на неговото изграждане, твърди министър Петкова и уточнява, че за да мине през всички етапи, ще е необходима около една година. След като през 2016 г. НЕК бе осъдена от \"Атомстройекспорт\" да плати 1.2 млрд. лв. за поръчано и произведено оборудване за АЕЦ \"Белене\" и погаси дълга си , правителството на ГЕРБ започна да търси аргументи за възобновяването на проекта, който самото то спря четири години по-рано. До момента има интерес от четири компании - китайска, френска и руска и американската \"Дженерал електрик\". Сред поканените в конкурса е и \"Росатом\", чието дъщерно дружество \"Атомстройекспорт\" (АСЕ) е не само проектант на ядреното съоръжение, но трябва да го построи и да го въведе в експлоатация. АСЕ спечели конкурса за изпълнител на проекта с цена от 3.97 млрд. евро, която обаче подлежеше на ескалация. Първото правителство на Бойко Борисов не успя да се разбере с руснаците именно за оскъпяването на проекта и поради липсата на средства той бе спрян през март 2012  г. Досега публично интереса си е обявила само Китайската държавна ядрена корпорация. Преди няколко месеца неин представител каза, че ще повдигнат въпроса за някакъв вид държавна подкрепа за проекта. Това обаче противоречи на обявените от правителството намерения АЕЦ \"Белене\" да не получава нито държавно финансиране или кредит, нито дългосрочен договор за изкупуване на произвежданата електроенергия. \"Росатом\" досега не сe е ангажирала с участие като акционер в проекта, но е готова да се включи като строител и кредитор. Френската компания \"Фраматом\", за която също се твърдеше, че иска да става акционер, обяви, че интересът й е да бъде само доставчик на оборудване. Сега правителството се е спряло и на допълнителната опция да се търси не само стратегически мажоритарен акционер, а и няколко миноритарни. Ще бъдат изпратени покани и до потенциални големи консуматори на електрическа енергия, които също биха проявили интерес за включване в проекта - дали с миноритарен дял, или с договор за изкупуване на енергията. Конкурсът за избор на стратегически инвеститор трябваше да е готов до 31 октомври 2018 г., но се забави.   А иначе, ако имаше нещо интересно, което се случи в енергетиката напоследък, то това бяха две сделки. При едната почетният председател на ДПС Ахмед Доган придоби 70% от ТЕЦ \"Варна\" срещу смешната сума от 3500 лв. Втората се провали. При нея световнонеизвестната Гинка Върбакова от Пазарджик, чрез фирмата си \"Инерком\", се опита да купи бизнеса на ЧЕЗ в България, от който зависи електроснабдяването на над 2 млн. След избухването на скандала през февруари правителството се омота и накрая успя да спре сделката чрез решение на КЗК. Гинка го обжалва в съда и той се произнесе в нейна полза. Последно второ решение на КЗК за спиране, като регулаторът прехвърли топката в полето на съда. В същото време чехите започнаха да преговарят и с втория кандидат-купувач -\"Индия пауър\", защото до крайния срок, 30 ноември, Върбакова не плати за продажбата.   Освен това след многобройните поправки в Закона за енергетиката най-после заработи електроенергийната борса, на която в сделки участват всички електроцентрали с мощност над 4МВ. Веднага обаче се появиха съмнения, че се правят манипулации за търсенето и предлагането, а оттам и на цените на електроенергията за бизнеса. Последните съмнения за нередности се появиха в началото на декември, когато заради прекалено скъпия ток, търгуван на борсата, цели заводи в страната започнаха да спират работа. Всичко останало в сектора и през 2018 г. се движеше в старото русло. Притиснат отвсякъде, отрасълът продължава да агонизира. От една страна, в него се защитават остарели технологии, какъвто е въгледобивът например, в стремежа да се запазят хиляди работни места. От другата страна е Брюксел, който въвежда все повече рестрикции за мръсните производства и настоява за увеличаването на дела на възобновяемите енергийни източници. Не трябва да забравяме и огромните частни бизнес интереси и партийната зависимост на отрасъла.  Оказва се, че това е сигурен начин държавата да храни своите протежета, а управляващите да оказват политическо влияние. За поддръжка на определени централи в готовност да се включат при евентуален дефицит на ток правителството отделя около 40 млн. лв. Колко пъти се е налагало да работи студеният резерв обаче е държавна тайна. Пари получават както централите на Христо Ковачки, така и ТЕЦ \"Варна\", за която вече стана дума. Тя ще вземе просто на майтап 27 млн. лв, за да стои в режим на готовност. Това стана за сметка на държавната ТЕЦ \"Марица изток 2\", която отказа договор за студен резерв с мотива, че трябвало да произвежда ток за нуждите на Националната електрическа компания. След отказа си от сигурни средства чрез студения резерв държавната ТЕЦ \"Марица изток 2\" продължава  финансово да пропада заради рязкото поскъпване на парниковите квоти на европейския пазар. Казусът с дългосрочните договори на американските централи \"Ей И ЕС Гълъбово\" и \"КонтурГлобал Марица изток 3\"за изкупуване на тока на преференциални цени също остана нерешен. Както е известно, срещу тях има жалба в ЕК, че чрез тези договори те реално получават държавна помощ. Еврокомисията още не се е произнесла.", "date": "2019.02.05", "title": "Поне малък шлем"}
{"url": "https://duma.bg/vitoshka-peshehodna-ili-krachmarska-zona-n184577", "text": "Дали и софийските общинари воглаве с градоначалничката г-жа Йорданка Фандъкова най-сетне ще проумеят, че двумилионният столичен град не се поддържа, стопанисва и управлява както подобава на съвременна европейска столица. Изискват се умения, сериозен опит и най-вече вникване в многобройните проблеми, затормозяващи жителите на прекомерно разрасналата се София.  Въпреки напъните и многото обещания за благоустрояване на София и подобряване на организацията на движението на градския транспорт, госпожа кметицата и екипът й, определено претърпяха провал. Примери, колкото щете (злополучното еднорелсово трамвайно трасе на линии 1, 6 и 7 по бул. \"Скобелев\", закриването на старото трасе на трамвай № 6, разкопаването на столицата от всички страни, затварянето на булеварди, улици, квартали заради строителството на метрото и пр. Пресен пример е злополучният некачествен ремонт на \"Граф Игнатиев\", на който не се вижда краят, и свързаната с това оставка на зам.-кмета Евгени Крусев, обвинен в длъжностно престъпление като възложител. Хайде да погледнем коренно променения столичен бул. \"Витоша\", който без никакво допитване и обсъждане със живеещите в кооперациите от двете му страни, беше превърнат в жалко провинциално стъргало с пръснати по него множество кафенета, ресторанти, питейни заведения... Това представлява днес прословутата \"пешеходна зона\", рожба на общинарите и предишния гл. архитект Петър Диков. \"Пешеходна зона\", от която се прибират тлъсти тротоарни такси, естествено и комисиони... Подобен разцвет на кръчми и кафенета дори възрастните софиянци не помнят. Попадналият на бул. \"Витоша\" пешеходец придобива усещането, че се намира в рая на заведенията, по подобие само на уж курорта \"Слънчев бряг\", където основно се развива алкохолният туризъм. Емблематичната и красива някога \"Витошка\" стана притегателно място за безделници, клошари, улични музиканти и надошли от всички краища на страната просяци. Освен кръчмарите, упражняващи бизнеса си на булеварда, не липсват и улични търговци, предлагащи всевъзможни стоки и вещи на минаващите граждани. Контролните органи са вдигнали ръце от тях, не помагат нито глоби, нито санкции и предупреждения. Високите децибели, глъчката от посетителите на питейните заведения, както и разпилените навред боклуци тормозят живеещите тук столичани, а взетите мерки от страна на общината се оказаха само на думи. Мнозина вече се изселиха. Движението на трамвайните мотриси не беше причина  \"Витоша\" да не е пешеходна зона. Напротив, бе предвидено релсите да останат и по тях да се движи ретро трамвай. Тази интересна идея отпадна, надделяха апетитите на общинарите и свързаните с тях фирмаджии с кафенета, ресторанти. Вместо атрактивен ретро трамвай - комплекс питейни заведения, някои денонощно отворени... Окончателното премахване на трамваите по бул. \"Витоша\" (след прокарването на метрото) не е приемливо по много причини, най-вече то лишава жителите на кварталите \"Иван Вазов\", \"Гоце Делчев\", \"Борово\" и др. от пряка връзка с идеалния център (пл. \"Св. Неделя\" и Централни хали). За да стигнат до този център, хората таксуват втори билет - по линията на метрото. Безбройни са проблемите на столичния град. Но софиянци трябва да се сърдят и на себе си, понеже на местните избори  си избират некомпетентни общинари, които мислят за всичко друго, освен за жителите на общината. Никъде по света например подземната железница не се изгражда по този начин със затваряне на цели булеварди, улици, квартали. Слава Богу, отпадна поне безумната идея и \"Граф Игнатиев\" да стане \"пешеходна зона\"...", "date": "2019.02.05", "title": " Витошка - пешеходна или кръчмарска зона"}
