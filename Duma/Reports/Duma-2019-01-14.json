{"url": "https://duma.bg/muzika-sled-nova-godina-v-muzeya-na-boris-hristov-n182836", "text": "Концерт на възпитаниците по китара на Йордан Рибаров от музикалните школи при НЧ \"Славянска беседа 1880\", НЧ \"Алеко Константинов 1897\" и НЧ \"Джон Атанасов 1999\" ще се състои на 16 януари от 18 ч. в дома музей \"Борис Христов\" в София, ул. \"Самуил\" 43, под наслов \"Музика след Нова година\". В програмата - творби от Валентин Вълчев, Любен Панайотов, Валентин Спасов, Франциско Тарега, фолклорни мелодии от всички страни. Входът е с покани. Музеят \"Борис Христов\" и изложбите може да бъдат разгледани всеки работен ден от 11.30 до 17 ч. и във вечерите на концертните изяви. Музика в изпълнение на Борис Христов можете да слушате при всяко посещение в музея \"Борис Христов\", пояснява директорката Елена Драгостинова. ", "date": "2019.01.14", "title": "Музика след Нова година в музея на Борис Христов"}
{"url": "https://duma.bg/angliyski-metali-zabivat-v-zimniya-dvorets-na-sporta-n182831", "text": "Английската метъл банда \"Бълит фор май валънтайн\" (Bullet For My Valentine - \"Куршум за моята възлюбена\") ще разтърси Зимния дворец на спорта на 7 април от 20 ч. С 6 албума зад гърба си британската четворка се утвърждава като една от най-успешните формации в този жанр на Острова. Формирана под името Jeff Killed John през 1998 г., групата за изключително кратко време постига голяма популярност. Дебютният й албум The Poison (2005), последван от Scream Aim Fire (2008), я изстрелва на върха на класациите. Следващите студийни тави Fever, Temper Temper и Venom затвърждават позицията на музикантите на световната сцена с милионни продажби и наградата \"Най-добра британска банда\" на Kerrang! Awards три поредни години. Носители са и на отличия в категориите \"Най-добър сингъл\", \"Най-добра банда на живо\" и \"Най-добър британски дебют\". Групата е призната не само от феновете и медиите, но и от музикантите, които са ги вдъхновили в самото начало. \"Айрън мейдън\" и \"Металика\" лично избират \"Бълит фор май валънтайн\" да е част от турнетата им и да сподели една сцена с тях. В новия албум Gravity (2018) музикантите разкриват творческия си талант, както никога досега, съчетавайки електронни елементи с характерното за тях хард рок звучене. На предстоящото турне групата е в състав Мат Тък (вокал, китара), Майкъл Паджет (беквокали и китара), Джейми Матиас (бас) и Джейсън Боулд (ударни). Първите 200 билета от двете ценови категории (правостоящи и седящи) ще са на промоционална цена - съответно 40 и 50 лв. Следващите ще се продават в мрежата на Еventim.bg и онлайн по 60 и 70 лв., а в деня на концерта - по 80 и 90 лв., уточниха от екипа на организаторите \"София мюзик ентерпрайсис\".", "date": "2019.01.14", "title": " Английски метъли забиват в Зимния дворец на спорта"}
{"url": "https://duma.bg/datata-n182839", "text": "БАНГО ВАСИЛ, НАРИЧАН ОЩЕ ВАСИЛИЦА. Циганската Нова година. Празнува се по стар стил и празненствата траят 2-3 дни. На Василица сутринта децата обикалят съседските къщи и сурвакат за здраве, благополучие, късмет, плодородие. 1898 - УМИРА ЛУИС КАРОЛ, БРИТАНСКИ ПИСАТЕЛ И МАТЕМАТИК (Р. 1832 Г.). Рожденото му име е Чарлс Латуидж Доджсън. Променил го е, защото е искал да се представя като детски автор, тъй като е бил преподавател по математика в Оксфорд. Неговите най-известни произведения са \"Алиса в Страната на чудесата\" (1865) и \"Алиса в Огледалния свят\" (1871). Двете части са написани за истинско момиче на име Алис, с което Карол се запознава, когато то е на 4 г. 1901 - В СОФИЯ Е ПУСНАТ ПЪРВИЯТ ЕЛЕКТРИЧЕСКИ ТРАМВАЙ. Още на 1 декември 1898 г. общината отдава на концесия снабдяването на града с електрическа енергия и построяването на трамвайни линии на френското дружество \"Марсилия\" и на белгийското \"Електрически трамваи\". София посреща ХХ в. с изградена трамвайна мрежа със следните линии: от гарата през Лъвов мост до днешния пл. \"Славейков\", Цариградската, Княжевската, Подуянската, Алабинската и т.н. По 6-те трамвайни маршрута с обща дължина 23 км тръгват 25 мотриси и 10 ремаркета. 1926 - РАЖДА СЕ ВАСКО АБАДЖИЕВ, ЦИГУЛАР (УМИРА 1978 Г.). Още в детска възраст получава международна известност с виртуозните си изпълнения и е наричан дете-чудо, \"Паганини на XX век\". Деветгодишен завършва Консерваторията, на 11 г. започва да следва в Музикалната академия в Брюксел. Автомобилна катастрофа, болести, материални грижи, самота - това са само някои от многото трагични моменти в живота на този гений, който на 52 г. е намерен мъртъв в градската железница в Хамбург. 1943 - УМИРА ЕРИК НАЙТ, БРИТАНСКИ ПИСАТЕЛ (Р. 1897 Г.). На 15 г. емигрира в Америка. Участва и в двете световни войни. Работи като журналист. Автор е на няколко книги, от които най-известна е \"Ласи\", публикувана през 1940 г. в САЩ. \"Ласи\" е роман, в който се разказва за невероятната история на шотландско коли, което изминава повече от 1000 км, за да се върне при своя стопанин. 2005 - КОСМИЧЕСКИЯТ МОДУЛ \"ХЮЙГЕНС\" ДОСТИГА ДО ПОВЪРХНОСТТА НА ТИТАН. През 1997 г. от военновъздушната база в Кейп Канаверъл (САЩ) е изстрелян апаратът \"Касини-Хюйгенс\" - съвместен проект на европейската, американската и италианската космическа агенция, за изследване в подробности на Сатурн и неговия спътник Титан. Апаратът се сближава с Титан през октомври 2004 г. На 14 януари 2005 г. модулът \"Хюйгенс\" се спуска през гъстата атмосфера на Титан и достига повърхността. Батериите му работят 3 ч., което позволява изпращането на допълнителна телеметрия към Земята и орбиталния модул. Поради програмна грешка част от данните са загубени.", "date": "2019.01.14", "title": "Датата"}
{"url": "https://duma.bg/film-za-nay-dalgoto-sastezanie-s-bezplatna-prozhektsiya-v-sofiya-n182832", "text": "Вход свободен е обявен за прожекцията на документалния филм \"3100: Бягане и себенадминаване\". Ценители ще имат възможност да гледат продукцията на режисьора Санджай Роулал на 17 януари, четвъртък, от 19 ч., в зала 11 на НДК (кино \"Люмиер\"). България е домакин на премиерата за Европа. В документалната продукция се изследва тичането като феномен, свързан с битието, както и в качеството му на средство за разкриване на човешката същност. Опитвайки се да отговорят защо толкова хора са привлечени от бяганията на дълги разстояния, авторите на филма разглеждат култури с традиции в бягането и техните съвременни представители - индианското племе навахо, етническата група бушмени от Aфрика, монасите от планината Хей, Япония. След прожекцията ще има дискусия между Ашприханал Алто, главен герой във филма и рекордьор на дистанцията 3100 мили (4988,96 км), бегач от Австрия, участвал и завършвал ултрамаратона, известни български бегачи на дълги разстояния и участника във филма - Шопан (Цветан Цеков), който през 2018 г. успешно завърши маратона \"3100 мили\" за трети път. Темите, които ще се дискутират, ще засягат главно бягането като техника за себенадминаване, преодоляване на себе си и собствените ограничения. Състезанието \"3100 мили: Себенадминаване\" е най-дългото сертифицирано многодневно бягане в света, което се провежда всяка година в рамките на 52 дни в Ню Йорк от 1997 г. насам. Всеки участник трябва да изминава средно по 95 км на ден. Малцина се решават да приемат това привидно непреодолимо предизвикателство, а още по-малко са тези, които успяват да го завършат. Тук духът, материята и психиката се състезават помежду си. По време на маратона участниците срещат много трудности: да преодолеят травмите, които са неизбежни, изпитват психиката, която безспорно трябва да е силна, и залага на духа, който е най-важният играч и може да крепи бегача до края на трасето.", "date": "2019.01.14", "title": "Филм за най-дългото състезание  с безплатна прожекция в София"}
{"url": "https://duma.bg/chuzhdite-investitori-bez-zashtita-v-balgariya-n182840", "text": "Съдружник съм в \"Адвокатско дружество Петрова Абаджиев\", което представлява търговско дружество \"Сиус\" ООД, както и неговия мажоритарен собственик с 90% от капитала и управител г-н Гуо Хайронг в съдебни производства. На 3.01.2019 г. попаднах на статията \"Как се краде бизнес за милиони\", публикувана на 26.11.2018 г., в която по незаконосъобразен и недостоен начин са изложени неверни, позорящи мен и колегата ми твърдения, които нямат нищо общо с действителността. Бих желала да опростя казуса до един много важен въпрос, а именно - доверителят ми Гуо Хайронг е инвеститор, с инвестиции в България, надвишаващи 10 000 000 евро, за изграждане на два фотоволтаични парка. И двете централи са изградени и функциониращи, но до този момент той не е получил дори една стотинка от продажбата на произведената от тях електроенергия. Всички приходи от тези соларни паркове се получават от други лица. Ето защо г-н Хайронг няма как да открадне собствения си бизнес. Подчертавам, че бизнесът е на този човек. Ако има откраднат бизнес, то той е неговият. Статията е наречена \"разследване\", при очевидна липса на проверка на факти и документи, на каквато би следвало да почива едно истинско журналистическо разследване. Директно е възпроизведен зададен от поръчалия статията текст, иначе същата нямаше да започва с твърдението, че доверителят ми Гуо Хайронг, гражданин на Народна република Китай, е учредил дружество \"Сиус\" ООД съвместно с Винфрид Алфонс Фишер. Собственици на \"Сиус\" ООД са Гуо Хайронг с 90% от капитала на дружеството и Хелмут Клаус Панитц с 10% от капитала. Прилагам справка-извлечение от страницата на Търговския регистър по партидата на \"Сиус\" ООД. Въпросният господин Фишер няма нищо общо със \"Сиус\" ООД, освен че е управител и собственик на паразитиращото в собствеността на \"Сиус\" ООД дружество \"Финикал\" ЕООД, което получава задоволителен финансов приход от полагащата се на \"СИУС\" ООД цена на произвежданата от притежавания от него соларен парк електрическа енергия. Именно \"Финикал\" ЕООД и г-н Панитц действат по добре отработена схема, вследствие на която е изгубена собствеността на единия притежаван от Гуо Хайронг соларен парк в с. Дуванлии, общ. Калояново, обл. Пловдив. Сега, чрез всевъзможни средства, законни и незаконни, се правят опити да бъде отнета собствеността на другия му соларен парк в с. Оризари, община Твърдица, област Сливен. Цитираното от вас тристранно споразумение действително е подписано, но проверихте ли от кого и при какви условия? Документът е с дата 18.11.2013 г. и е подписан от Христо Ангелов за \"Финикал\" ЕООД (не от г-н Фишер, както се твърди в статията, очевидно отново поради цялостна липса на проверка на фактите и копиране зададен от истинския автор текст) и от Хелмут Панитц за \"Сиус\" ООД, тогавашен управител на дружеството. Същото действително се счита за нищожно от доверителя ми \"Сиус\" ООД, но проверихте ли защо? Защото чрез него \"Сиус\" ООД бива лишено от единствения си финансов ресурс в полза на \"Финикал\" ЕООД, а именно полагащата му се цена за продаваната на \"ЕВН Електроснабдяване\" ЕАД електроенергия, произведена от собствения му обект, изграден със собствените му средства. Управителят, тогава Хелмут Панитц, е подписал споразумение, без да има такива правомощия и без знанието на мажоритарния собственик на \"Сиус\" ООД, който по времето на подписването на това споразумение се е намирал в Китай и изобщо не е бил уведомен от него. Същото тристранно споразумение е за целия срок на договора за изкупуване на електрическа енергия, а именно 20 години - договор, какъвто един управител според българското законодателство няма право да сключи без решение на общото събрание на дружеството. В този абсурден документ е упоменато, че бива подписан на основание друг договор, за който доверителят ми Гуо Хайронг не е давал съгласието си - договор за наем между \"Сиус\" ООД и \"Финикал\" ЕООД, който също е сключен, първо без знанието и волята на мажоритарния собственик на \"Сиус\" ООД, и второ, дори да беше действителен, неговият срок е изтекъл през 2016 г., тъй като е подписан и вписан в Имотния регистър за срок от 3 години - максимално разрешения срок за сключване от управител, какъвто е и посоченият случай. \"Финикал\" ЕООД се сочат за наемател на притежавания от доверителя ми обект, но проверихте ли заплатили ли са на \"Сиус\" ООД поне един наем за петте години, в които твърдят да са държали фотоволтаичната централа? Това дружество, чийто бизнес твърдите да е откраднат, не е заплатило на \"Сиус\" ООД нито една наемна цена за срок от повече от 5 години, но получава повече от 1 млн. лв. на година, \"произвеждайки\" електрическа енергия в чужд имот. Така се получава ситуация, при която един китайски гражданин прави милионна инвестиция в България, след което в собствеността му се нанася \"наемател\", който не е заплатил нито лев за престоя си в имота му, но за сметка на това получава всичките приходи на дружеството му. И този така наречен наемател източва всичките финансови ресурси на собственика, за да не разполага същият със средства да покрива акумулираните зад гърба му задължения и в крайна сметка собствеността му да бъде придобита на публична продан от същите лица. А сега можете ли да ми кажете кое е кражба на бизнес? Безочливо е \"Финикал\" ЕООД да наричат този бизнес \"свой\". Техният \"бизнес\" е да бъдат паразити върху чужда собственост, живеещи от чужди средства, това е причината, поради която рано или късно всяко едно от въвлечените в тази схема лица, ще бъде разкрито и ще понесе своята наказателна и житейска отговорност. Предвид описаните по-горе обстоятелства, не е изненада, че КЕВР, като държавен орган, е направил опит да освободи правоимащия собственик от хватката на една схема, в която е въвлечен без собственото си съгласие. В тази връзка в статията на ДУМА отново прави впечатление боравенето с правни термини като нищожност, чието значение очевидно авторът, подлъган от зададения му текст, не е проверил. Иначе щеше да установи, че заинтересованата страна \"Финикал\" ЕООД е обжалвала това решение на КЕВР и жалбата е оставена без разглеждане с потвърденото от Върховен административен съд Определение № 4374/11.07.2018 г., постановено по адм. дело № 7005/2018 г. на Административен съд София-град. При наличие на потвърждаващо решение от Върховен административен съд, твърденията за нищожност на решението на КЕВР от 18.06.2018 г. са, меко казано, безпочвени. Държа да подчертая, че независимо от всички действия досега, включително решението на КЕВР от месец юни 2018 г., и към този момент няма никаква промяна в статуквото. Гореописаните факти все още са налице. Интересното е, че никъде в претендиращата да бъде разследване статия не фигурира името на основна фигура във всички тези процеси - г-н Хелмут Клаус Панитц, германски гражданин, и официално все още съдружник на Гуо Хайронг. Г-н Панитц очевидно има сериозен опит в българските инвестиции и бизнеса с възобновяемите източници. До този извод водят многобройните дружества в този сектор, притежавани или свързани с него или съпругата му Барбара Панитц.  С едва 10% от капитала на \"Сиус\" ООД и в краткия период, за който е бил управител на дружеството за периода от 2012 г. досега, Хелмут Панитц е успял да задължи \"Сиус\" ООД за повече от 8 милиона лева към притежаваното и управлявано от него австрийско дружество \"Сън Велю\" ГмбХ, понастоящем \"СВ Модулпродъкшън\" ГмбХ. Вследствие на тези действия в настоящия момент \"СВ \"Модулпродъкшън\" ГмбХ е кредитор на \"Сиус\" ООД, в изпълнително дело, а изнасянето на притежавания от доверителя ми имот - фотоволтаична централа, на публична продан е въпрос на време. По идентичен начин свързано с Панитц дружество през 2013 г. е придобило на публична продан, при това като единствен кандидат, притежаваната от собственото на Гуо Хайронг дружество \"Солар инвест трейдинг 2010\" ООД, фотоволтаична централа в с. Дуванлии, община Калояново, област Пловдив, с мощност 1 MwP. Отделно, не е без значение, че през месец май 2014 г. Националното бюро за публична сигурност - гр. Шанхай, е издало заповед за арест на г-н Панитц. Срещу него са били образувани наказателни производства, но за съжаление от тях няма никакъв резултат. Колкото до използването на имената на г-н Димитър Абаджиев и г-н Иван Димов, очевидно целта е да бъде прикрита истината, замаскирана зад опит да бъде създаден медиен скандал. С оглед дейността му като дипломат Димитър Абаджиев не осъществява действия като адвокат. Замесването на името му в статията е некоректно и представлява нарушение на Етичния кодекс на българските медии. За описаните в статията обстоятелства дори не е било потърсено неговото становище, в противоречие със задълженията на медията.", "date": "2019.01.14", "title": "Чуждите инвеститори без защита в България"}
{"url": "https://duma.bg/obsazhdat-tsenite-na-energiynata-borsa-n182891", "text": "Спешна среща с ръководителите на трите ЕРП-а, шефовете на НЕК, АЕЦ \"Козлодуй\", ТЕЦ \"Марица Изток\" 2 и енергийната борса ще има днес в КЕВР. На разговора ще присъства и енергийният министър Теменужка Петкова. Срещата е част от мерките, които КЕВР и МИЕ обявиха срещу високите цени на тока на борсата. В същото време на разговора не са поканени реалните купувачи от бизнеса, които от месеци алармират, че цените на енергийната борса са манипулирани и нереално високи.  Ръководителите на дружествата ще обсъждат възможност да се доставят на борсата различни количества енергия във всички сегменти, не само в този „Ден напред“, заради който скочиха синдикатите, че цените се манипулират и заради това бяха регистрирани шокови изменения с 350% в рамките за ден през тази есен.  От днес започват и проверки на трите ЕРП-та. Екипи на КЕВР и Министерство на енергетиката ще проверяват дали дружествата доставят качествен ток, както и дали фактурираните количества отговарят на потреблението на електроенергия.  Според данните в последните дни трите дружества изкупуват 30% от електроенергията в сегмента „ден напред”.  Заради извънредното търсене цената в определени дни скачаше с до 300%, което принуди част от тежката индустрия временно да ограничи производството.   ", "date": "2019.01.14", "title": "Обсъждат цените на енергийната борса"}
{"url": "https://duma.bg/koalitsiyata-v-gartsiya-se-razpadna-n182855", "text": "Гръцкият министър на отбраната и лидер на партията \"Независими гърци\" Панос Каменос, коалиционен партньор в кабинета на Алексис Ципрас, напуска правителството. Това стана след среща между Каменос и премиера Алексис Ципрас в неделя в Атина. Причината за решението на Каменос е несъгласието му с подписания миналата година Договор от Преспа, с който се урежда продължаващия вече три десетилетия спор за името на Македония. След като излезе от срещата си с Ципрас, Каменос заяви пред събралите се журналисти, че основната цел на коалиционното правителство, а именно - приключването на ерата на спасителните програми, е изпълнена, съобщава \"Грийк рипортър\". \"Благодарих на премиера за нашето сътрудничество и му обясних, че заради този национален проблем това сътрудничество не може да продължи. \"Независими гърци\" се оттеглят от кабинета\", подчерта Каменос. Гръцкият премиер Ципрас вярва, че документът може да бъде ратифициран с подкрепата на 145-мата депутати от неговата управляваща партия СИРИЗА, но и с гласовете на членовете на малката проевропейски насочена партия \"То Потами\" (\"Реката\"), както и с гласовете на депутатите от \"Независими гърци\", които не са съгласни с позицията на лидера си Каменос. След срещата Ципрас прие оставката на Каменос, а на негово място Ципрас назначи началникът на Генералния щаб на армията Евангелос Апостолакис. Ципрас съобщи, че \"ще приеме оставката на всеки един представител от партията на Каменос \"Независими гърци\". Премиерът ще поиска и вот на доверие от парламента през следващите дни.  Каменос пък обяви, че неговата партия няма да подкрепи Ципрас и в това гласуване. „Ако гласуваме вот на доверие на правителството, това ще означава, че подкрепяме Договора от Преспа“, заяви лидерът на \"Независими гърци\". Той заплаши с изключване всеки депутат, който гласува положително на предстоящия вот. Според изданието обаче Каменос няма действителен контрол върху парламентарната си група и се очаква част от представителите на партията да подкрепят кабинета. Македонският парламент гласува късно в петък да преименува страната на Република Северна Македония, но споразумението трябва да бъде одобрено и от парламента в Атина, за да влезе в сила. \"За\" промените гласуваха 81 народни представители. В същото време опозиционната партия ВМРО-ДПМНЕ обяви, че не приема гласуваните промени в конституцията и ще иска незабавно разпускане на парламента. Това стана ясно от пресконференцията на лидера на партията Християн Мицковски в нейната централа.", "date": "2019.01.14", "title": "Коалицията в Гърция се разпадна"}
{"url": "https://duma.bg/kratki-novini-n182850", "text": "Полицията в Германия удари престъпни арабски кланове в 6 града на западната Рурска област, съобщи в. \"Райнише пост\". Операцията се провежда в Гелзенкирхен, Дортмунд, Дуйсбург, Есен, Бохум и Реклингхаузен. В нея участват около 1300 полицаи и митнически служители. Полицаи спират автомобилите за проверки, а служители на реда претърсват заведения, офиси и жилища. Доналд Тръмп е предложил следващата среща с лидера на КНДР Ким Чен Ун да се проведе в средата на февруари. Пхенян разглежда предложението на Вашингтон, но до момента няма официален отговор. За домакин на срещата се разглежда Виетнам. Първата среща между лидерите на САЩ и КНДР се състоя м.г. в Сингапур. В Торонто пристигна 18-годишната Рахаф Мохаммед ал Кунун, след като Канада й даде убежище. Тя избяга от семейството си, което бе на почивка в Кувейт. Опита да отлети за Австралия от Банкок, но властите на Тайланд не я пускаха. Момичето се барикадира в хотелската си стая на летището и изпрати туитове в социалните мрежи. Рахаф се е отрекла от исляма, което е наказуемо със смърт в страната й. Семейството й я заключило за 6 месеца в стаята й, защото си отрязала косата, била е подложена на физически и психически тормоз от близките си. Страхувала, че ще бъде убита, ако се завърне. Мощната снежна буря взе пет жертви в САЩ. Дебели преспи покриха части от Мисури, Канзас и още няколко щата в централната част на страната, настъпи хаос по пътища и летища, хиляди домакинства са без ток. Починали са четирима от ранените при взрива на газ в пекарна в Париж, съобщи вътрешният министър на Кристоф Кастанер. \"Двама от починалите са пожарникари, другите двама са граждани. Десет души са в тежко състояние, един от тях е пожарникар\", каза той. Инцидентът се случи на 12 сутринта, пострадаха 36 души, 12 от които в тежко състояние. ", "date": "2019.01.14", "title": "Кратки новини"}
{"url": "https://duma.bg/kontsert-v-muzikalnata-akademiya-n182835", "text": "Академичният симфоничен оркестър ще изнесе концерт на 23 януари от 18 ч. в зала НМА. На диригентския пулт ще застане Инна Диловска, докторант с научен ръководител проф. Пламен Джуров. Солист е Симеон Симеонов - тромпет, от класа на хон. проф. д-р Ангел Македонски. В програмата - Из \"Класично и романтично\" за камерен оркестър от Панчо Владигеров (120 г. от рождението), Концерт за тромпет и оркестър I част от Й. Хумел и Concerto grosso за солисти и камерен оркестър от Н. Гетов. Входът е свободен.", "date": "2019.01.14", "title": " Концерт в Музикалната академия"}
{"url": "https://duma.bg/sasht-gubyat-liderstvoto-n182851", "text": "Последните две години САЩ се лишиха от статута на най-важния играч на международната арена, призна пред Си Ен Ен бившият постоянен представител на страната в НАТО Иво Даалдер, който сега оглавява Чикагския съвет по световните дела. Според него през 2017 г. всяка страна \"трябваше да се съобразява какво ще си помисли или ще направи Вашингтон за действията, които тя подготвя, независимо дали за търговски преговори, консултации по климата, използването на военна сила или държавен преврат. Имаше голямо значение какво САЩ са мислили, правили или не са правили. Не съм убеден, че през 2019 г. световните лидери ще мислят какво ще предприемат САЩ\", изтъкна Даалдер. Според него Доналд Тръмп създава \"вакуум на власт\" в света, който се запълва от други, примерно от Китай. Експертът смята, че възстановяването на предишния статут на САЩ ще бъде изключително трудно, най-вече защото доверието на съюзниците е \"сериозно подкопано\". ", "date": "2019.01.14", "title": "САЩ губят лидерството   "}
{"url": "https://duma.bg/zhaltite-zhiletki-protestirat-v-3-strani-n182852", "text": "Над 84 000 \"жълти жилетки\" са участвали в деветия национален протест във Франция в събота, съобщи медиите. Това е с 34 000 повече от предишната събота. Арестувани са 240 души, 200 от които са оставени с мярка \"задържане под стража\". В Париж арестуваните са 156, като за постоянно в ареста остават 74 души. Демонстрации е имало в Париж, Марсилия, Страсбург, Лион, Лил, Тулуза и Бордо. В Париж и Бордо протестът беше съпровождан с ожесточени сблъсъци. Протести е имало и в няколко от по-малките градове. В Бурж безредиците са продължили до късните вечерни часове.  Стотици демонстранти излязоха на протест в Лондон, вдъхновени от френските \"жълти жилетки\". В града се провеждаха още две шествия. Участниците им призоваха за предсрочни избори. Протестите станаха само дни преди решаващият вот в британския парламент за \"Брекзит\".  За шести път десетки хиляди сърби в Белград и градовете Нови Сад, Крагуевац, Куршумлия, Крушевац, Ужице и Пожега се събраха на протести срещу режима на президента Александър Вучич. Те го обвиниха в диктатура, задушаване на опозицията и предателска политика за Косово. ", "date": "2019.01.14", "title": "\"Жълтите жилетки\"  протестират в 3 страни"}
{"url": "https://duma.bg/izrael-atakuva-tuneli-i-tseli-v-siriya-n182853", "text": "Израелският премиер Бенямин Нетаняху призна вчера, че последните 36 часа Израел е атакувал цели в Сирия. Това той обяви на редовното заседание на кабинета.  Междувременно правителството обяви, че е разрушило всички подземни тунели на радикалното движение \"Хизбула\", прокопани под границата между Ливан и Израел. Операцията срещу тунелите започна на 4 декември м.г. Отделно израелски самолети атакуваха две подземни съоръжения на палестинското движение \"Хамас\" в северната част на ивицата Газа. Атаката е заради изстрелването на ракета оттам вечерта на 12 януари.", "date": "2019.01.14", "title": "Израел атакува тунели и цели в Сирия"}
{"url": "https://duma.bg/vashington-plashi-berlin-sas-sanktsii-n182854", "text": "Посланикът на САЩ в Германия Ричард Гренел е изпратил писма до германски компании, в които предупреждава за възможността да им бъдат наложени санкции от Вашингтон заради подкрепата за изграждането на газопровода \"Северен поток 2\". Текстът на съобщението бе публикуван от в. \"Билд ам зонтаг\". \"Подчертаваме, че ако компаниите, които подкрепят руския енергиен сектор, участват в каквито и да е (релевантни проекти), това може да доведе до санкции\", пише в писмото си Гренел. Според него, \"ако европейските доставки на газ през Украйна станат излишни поради пускането на \"Северен поток 2\" и \"Турски поток\", Киев ще загуби значението си в областта на политиката за сигурност, което ще увеличи риска от интервенция на Русия\". Според Гренел \"фирми, подкрепящи двата проекта, подкопават сигурността на Украйна и Европа\". Неделното издание информира, че писмата, съгласувани с американските власти, са изпратени до много германски компании, които от своя страна ги приемат за изнудване. Действията на американския посланик го поставиха в изолация. Той се избягва от германския управляващ елит, пише сп. \"Шпигел\". Подчертава се, че дори канцлерът на страната, Ангела Меркел, \"го държи на разстояние\". Освен това много германски политици и бизнесмени смятат, че Гренъл знае малко за Европа и Германия. Междувременно посланиците на някои европейски страни в САЩ и ръководителят на представителството на ЕС във Вашингтон заявиха, че подкрепят американското министерство на финансите за евентуална отмяна на санкциите срещу компаниите на руския бизнесмен Олег Дерипаска - холдинга Ен+ (En+) и алуминиевия гигант \"Русал\". Това става ясно от писмо на дипломатите, адресирано до американските сенатори, с което ТАСС се е сдобила. Документът е подписан от посланиците на Австрия, Великобритания, Германия, Ирландия, Италия, Франция, Швеция, както и от ръководителя на представителството на ЕС в САЩ. Според дипломатите продължаването на санкциите на САЩ спрямо ЕН+ и \"Русал\" ще се отрази отрицателно на европейския алуминиев сектор и може да лиши от средства за съществуване 75 000 души в Европа. В документа е отбелязано, че след въвеждането на санкциите алуминиевите заводи в Австрия, Франция, Германия, Ирландия, Италия, Швеция и Великобритания са се сблъскали с повишаване на цените и значителни затруднения при изпълнението на текущите дейности, сключването на нови договори за покупко-продажби и преподписване на съществуващи договори с дългогодишни клиенти. Освен това според европейските дипломати запазването на санкциите срещу Ен+ и \"Русал\" може да доведе до още по-голямо засилване на позициите на Китай на световния пазар на алуминий. В писмото обаче е посочено, че ЕС подкрепя продължаването на режима на икономически санкции срещу Русия и призовава само за отмяната на ограниченията, които потенциално могат да засегнат \"трудолюбивите хора, зависещи от \"Русал\" и неговите дъщерни компании и да доведат до отрицателни последици за европейските компании\".", "date": "2019.01.14", "title": " Вашингтон плаши   Берлин със санкции"}
{"url": "https://duma.bg/robotizirani-kucheta-konkurirat-dronovete-n182830", "text": "Съществува голяма вероятност роботизирани кучета да заменят дроновете като доставчици, твърдят от компанията \"Континентал\". През по-голямата част от пътя возило без водач, наречено (CUbE - Continental Urban Mobility Experience), ще пренася роботите и техните стоки. Веднъж пристигнали на посочения адрес, превозното средство ще оставя роботизираните кучета да изпълнят доставката. След като я осъществят, роботите ще се връщат във возилото и ще се отправят към следващата дестинация. На този етап това е само концепция. От компанията не посочват кога ще влязат в действие роботизираните доставчици на най-разнообразни стоки - от храна до дрехи. Идеята е кучетата роботи да се впишат в по-интелигентните градове на бъдещето като ефективен и безопасен начин за осъществяване на доставки.", "date": "2019.01.14", "title": "Роботизирани кучета конкурират дроновете"}
{"url": "https://duma.bg/vas-postanovi-dzhi-pi-grup-da-stroi-tunel-zheleznitsa-n182864", "text": "Обединение от компании, оглавявано от \"Джи Пи груп\", ще строи тунел \"Железница\" по автомагистрала \"Струма\". Това реши окончателно Върховният административен съд (ВАС), определяйки консорциума за победител в обществената поръчка за над 200 млн. лв. През последните месеци \"Джи Пи груп\" влезе в новините с некачествения ремонт на ул. \"Граф Игнатиев\" в София, както и с разследването на \"Биволь\", че е унищожила документи, доказващи злоупотреби с европейските фондове. Това накара премиера Бойко Борисов да нареди изваждането на компанията от всички търгове с европейско и държавно финансиране. На 12 октомври миналата година \"Джи Пи груп\", обяви, че сама ще се откаже от проекта за тунела, но на 1 ноември вече бившият председател на АПИ Светослав Глосов каза, че компанията така и не е внесла официално заявление, че оттегля кандидатурата си за строежа. ВАС също посочва, че няма никакви доказателства, че \"Джи Пи груп\" се е отказала да изпълни обществената поръчка за тунел \"Железница\". Съдът потвърждава решението на КЗК да отхвърли като неоснователна жалбата на срещу АПИ от страна на отстранената от поръчката гръцка компания \"Актор\". Сега на ход е АПИ, която в момента е на практика без ръководство, след като заради хаоса с електронните винетки по нареждане на премиера Бойко Борисов оставки подадоха председателят на УС Светослав Глосов и членът на УС Веселин Давидов. Така в борда на директорите остана единствено бившият председател на АПИ Дончо Атанасов.", "date": "2019.01.14", "title": "ВАС постанови \"Джи Пи груп\" да строи тунел \"Железница\""}
{"url": "https://duma.bg/migrant-predizvika-tragediya-v-germanska-bolnitsa-n182848", "text": "Кървава трагедия се разигра в болница в Германия, съобщи РИА \"Новости\". Бежанец от Афганистан е нападнал бременна жена в болница, от тежките наранявания тя загубила бебето си. Инцидентът се е случил вечерта на 11 януари в град Бад Кройцнах. Според полицията е имало конфликт в болница между 25-годишен афганистанец и бременна полякиня, след което мъжът няколко пъти намушкал жена, уточнява \"Пресе портал\". 25-годишната жена получи  животозастрашаващи наранявания и се наложило спешното й опериране. Състоянието на жената се оценява като стабилно, но бебето не е могло да бъде спасено, заявиха медици. Афганистанецът избягал от мястото на нападението, но по-късно се явил в полицията. Той е задържан. Прокуратурата и полицията започнаха разследване на инцидента.", "date": "2019.01.14", "title": "Мигрант предизвика трагедия  в германска болница"}
{"url": "https://duma.bg/tereza-mey-proval-na-vota-za-brekzit-shte-e-katastrofa-n182849", "text": "Провал на вота за \"Брекзит\" ще бъде \"катастрофална и непростима загуба на доверието в нашата демокрация\", предупреди премиерката Тереза Мей в писмо за в. \"Сънди Експрес\", цитирано от Би Би Си. Ако не дадете одобрението си, рискувате Великобритания да напусне ЕС без сделка или \"Брекзит\" въобще да не се случи, категорична бе тя. Мей посочва, че вотът на 15 януари в Камарата на представителите ще е \"най-голямото и най-важното решение, което всеки депутат от това поколение ще бъде призован да направи\". Според анализаторите Тереза Мей ще загуби гласуването по споразумението за развода с ЕС, който бе договорен между Лондон и Брюксел. Някои министрите заявиха, че това ще парализира \"Брекзит\". Великобритания трябва да напусне ЕС на 29 март. ", "date": "2019.01.14", "title": " Тереза Мей: Провал на вота   за \"Брекзит\" ще е катастрофа"}
{"url": "https://duma.bg/bsp-v-yambol-sezira-prokuraturata-za-dalga-na-obshtinata-n182876", "text": "Общинските съветници от БСП в Ямбол внесоха в Окръжната прокуратура искане за проверка на законосъобразността на решения, свързани с емитирането на дългосрочния общински дълг и на правилата за избор на финансов посредник. Социалистите сигнализират, че Общинският съвет е приел две решения за емитиране на заема на едни и същи проекти, но на различна стойност. Едното е от 8 декември м.г. и е за 17 млн. лв, а другото е прието 20 дни по-късно и е за 9 млн. евро, или за 17,6 млн.лв. Инвестиционната програма и проектите в нея са еднакви, но са различни параметрите на двата заема, в това число и лихвите, които ще се плащат. И двете решения са в сила и подлежат на изпълнение от кмета на община Ямбол, се казва в сигнала до окръжния прокурор.  Социалистите изразяват съмнение, че решенията са законосъобразни, защото към тях не е приложено пълно описание на проекта, а са представени отделно такива на 15 обекта. За тях също няма технико-икономически обосновки и размера на средствата, необходими за изпълнението им, с които да се обоснове нуждата от поемане на общински дълг в искания размер.  В решението не са посочени и всички източници на финансиране на обектите. От оскъдното описание става ясно, че ще се финансират само строителни дейности, но според закона общината е длъжна да има и авторски, и строителен надзор, а не е посочено откъде ще се финансират те. Според съветниците изпълнението на двете действащи решения за дълга ще доведе до нарушение на чл. 32 от Закона за публичните финанси, който определя годишния размер на плащанията по общинския дълг.   Съветниците от левицата смятат за незаконосъобразно решението за избор на кредитна институция или финансов посредник. Те са категорични, че към него няма описани правила и няма проведена процедура по Закона за нормативните актове, която определя изискването проектът да е качен на страницата на общината и да е даден 30-дневен срок за предложения и становища.  От БСП в Ямбол изразяват съмнение, че след проведена процедура в началото на 2018 г. общината е избрала финансов посредник и е сключила договор с него, по който вероятно са извършени плащания, без да са изпълнени поетите ангажименти, което е нарушило публичния интерес. ", "date": "2019.01.14", "title": "БСП в Ямбол сезира  прокуратурата за  дълга на общината "}
{"url": "https://duma.bg/1000-novi-idei-vav-viziyata-n182877", "text": "Проектът \"Визия за България\" на БСП е допълнен с 924 нови предложения от партийните организации, обобщи пред Националния съвет Драгомир Стойнев от ИБ на партията. Документът е разгледан на повече от 570 срещи с браншови и синдикални организации, членове и симпатизанти на БСП, граждани и експерти. Най-много предложения за подадени в сферата на социалната политика, както и за образованието и науката - по 130. За регионално развитие са дадени 1007 идеи, повече от сто за земеделие и почти толкова за здравеопазване. Постъпили са десетки предложения за развитие на икономиката, данъчната политика, националната сигурност и туризма. Проектът за окончателен вариант е съобразен с настояването на различни организации раздел \"Демография\" да стане първи. На 26 януари делегатите на конгреса ще получат проект с 3 глави: \"Демографска криза и семейство\", \"Държава и гражданско общество\" и \"Икономическо развитие\".  Разписани са 10 мерки за стимулиране на отговорните родители. Включена е еднократна помощ в размер на 10 средни работни заплати при раждане на второ и трето дете в семейство на осигурени родители, подчерта Стойнев. Отпадането на ДДС за основни храни и лекарства, премахването на таксата за детски ясли и градини и други дълго застъпвани от БСП позиции също остават във Визията. Документът предвижда спиране на социалните помощи при отпадане на дете до 16 години от учебния процес и пакет мерки за осигуряване на здравословен живот на българските деца. Стойнев заяви, че се залага преизчисляване на пенсиите и ежегодното им осъвременяване и приемане на закон за възрастните хора, който вече е изготвен от БСП. Социалистите настояват за премахване на търговския статут на държавните и общинските лечебни заведение и замяната му със статут на социално предприятие. Стойнев се спря и на редица предложения на БСП за подобряване на здравеопазването и поставянето на пациента в центъра на здравната система. Има раздел \"Физическа култура, спорт и здравословен начин на живот\", а Стойнев отбеляза задоволството си от направената връзка между трите. Акцент е поставен и на образованието. Отказ от принципа \"парите следват ученика\", финансиране от бюджета само за държавни и общински училища, дял от БВП, равен на средноевропейския и мандатност на директорите на училища и детски градини са част от идеите на БСП. Разписани са визии за Свеверозападна България, за Родопите, за Странджа-Сакар, има концепция за развитие на интелигентни градове. Подробно са обяснени и икономическите и фискални идеи на партията. Обръща се внимание на модернизацията и дигитализацията на администрацията, състоянието на сигурността и мерките за подобрението й, както и идеите за съдебна реформа. НС на БСП обсъжда на предложенията близо три часа. Постъпиха искания за корекции на терминология и текстове, които ще бъдат уточнени до конгреса. Най-дълъг бе дебатът по земеделските и икономическите теми, по които отново постъпиха предложения за допълнения.", "date": "2019.01.14", "title": "1000 нови идеи във Визията"}
{"url": "https://duma.bg/23-mlrd-lv-ni-struva-udovolstvieto-f-16-n182878", "text": "Главният секретар на президента Румен Радев полк. Димитър Стоянов опроверга депутатa от ГЕРБ ген. Константин Попов за стойността на самолетите Ф-16. Стойността на изтребителите ще е 2,21 млрд. лв. без въоръжение, написа Стоянов във фейсбук. Задочният спор с Попов стана след медийни изяви на двамата. Заради позициите на \"Дондуков\" 2 по непрозрачността на процедурата за модернизация на ВВС, депутатът от ГЕРБ дори обвини президента в лобизъм. Той даде и други сметки за американските самолети и опита да се измъкне, че не е имал представа с колко ще се оскъпи новата поръчка. Стоянов уточнява, че през 2012 г. в МО е предоставена информация, според която стойността на 8 самолети Ф-16 без въоръжение е 1,3 млрд. долара. Пресмята, че при курс 1:1,7 това прави 2,21 млрд. лв., a с въоръжението скача на 2,3 млрд. лв.  \"Нима г-н Попов не е знаел, че Ф-16 не могат да се доставят за 36 месеца, защото поточната линия е спряна и тепърва ще се възстановява? Защо тогава като като председател на Комисията по отбрана гласува през юни м.г. \"за\" приемане на проекта. Нима не е знаел, че към този момент няма произведен подобен тип изтребители\", възмущава се Стоянов. Президентският съветник разобличи и лъжите на друг гербаджия, зам.-председателя на НС Емил Христов, че имало оферта за нови Ф-16, която ген. Румен Радев, като командващ на ВВС, е отхвърлил. Оказва се, че тя е отказана дълго след като Радев вече е президент. \"Преди 3 месеца тя е била отхвърлена заради липсата на налични реквизити. Колко жалки са лъжите, а говорим за офицери, достойнство, чест! Вървим уверено от Държава към Територия\", възмущава се Стоянов. Междувременно депутатът от ДПС Хамид Хамид обяви, че утре ДПС ще реши как ще гласува за Ф-16, но ще е \"в посока на евроатлантизма\". Припомняме, че от БСП заявиха, че няма да подкрепят предложението на правителството за закупуването на самолети от САЩ. Корнелия Нинова обвини управляващите, че за пореден път рушат демокрацията. Социалистите се възмутиха от текста, с който правителството иска депутатите да му разрешат \"да се отклони\" от вече гласувани параметри по сделката. Решението на кабинета предизвика разнобой в управляващата коалиция. Председателят на ПГ на ГЕРБ Цветан Цветанов прогнозира, че предложението за започване на преговори със САЩ ще получи подкрепа в НС. Лидерът на НФСБ Валери Симеонов поиска процедурата да бъде отменена и да се обяви нов конкурс. Атакистът Волен Сидеров предупреди, че \"бедна България дава безплатно военни бази на най-могъщата военна сила в света, а същевременно купува най-скъпо от тях изтребители трета ръка\". Вицепремиерът Красимир Каракачанов от ВМРО обясни, че ако проектът започне отначало, сключването на договор ще се забави с още година и половина. Предложението на МС ще се гледа във вторник в комисиите по бюджет и финанси и по отбрана. Очаква се тази седмица да влезе в дневния ред на парламента. ", "date": "2019.01.14", "title": " 2,3 млрд. лв. ни струва \"удоволствието\" Ф-16"}
{"url": "https://duma.bg/dvama-bageristi-razorali-smokinya-sreshtu-1000-leva-n182885", "text": "Двама багеристи са задържани за унищожаването на дюните в къмпинг \"Смокиня\", съобщи говорителят на главния прокурор Румяна Арнаудова. Задържан е и поръчителят на вандалското действие. Багеристите твърдят, че срещу 1000 лева са изпълнили поръчка. Мястото, което е трябвало да бъде \"заравнено\" било отбелязано с колчета. Ог прокуратурата вече са се самосезирали по случая, става дума за разрушаване на дюни, които са защитени територии, обясни прокурор Арнаудова пред БиТиВи. Тя разказа, че поръчителят е от Бургас. Багеристите са от село Равадиново. Лицето твърди, че е собственик на обекта, който е в района на дюните, но не е наемал багеристите, заяви още Румяна Арнаудова. Дори мъжът в действителност да е собственик на този имот, всеки български гражданин е длъжен да спазва законите. Дюните са защитена територия и независимо в чий имот са, не могат да се извършват действия, с които те да се унищожават или повреждат, каза говорителят на главния прокурор. На въпрос дали задържаният поръчител е човекът, който е имал каравана на къмпинга и сред хората се говори, че е обяснявал, че дюната му пречи, Арнаудова  посочи, че не може да потвърди това обстоятелство. Наказанието за престъплението е до 3 г. лишаване от свобода и глоба.  ", "date": "2019.01.14", "title": "Двама багеристи разорали \"Смокиня\" срещу 1000 лева"}
{"url": "https://duma.bg/nyakolko-oblasti-pred-gripna-epidemiya-n182886", "text": "Пикът на грипа се очаква тази седмица. Наколко области в страната са пред обявяването на грипна епидемия.  Най-много болни са регистрирани в Силистра, Стара Загора, Бургас, Ямбол и Пазарджик. Тази седмица се очаква сериозно покачване на заразените в още четири града - София, Смолян, Сливен и Пловдив. Заболяването се развива бързо и за 2-3 дни води до усложнения, ако не се вземат мерки навреме, предупреждават лекарите. Към момента болните са предимно в активна възраст и по-малко ученици.", "date": "2019.01.14", "title": "Няколко области пред грипна епидемия"}
{"url": "https://duma.bg/magli-i-opasnost-ot-poleditsi-n182887", "text": "Леко повишение на температурите се очаква днес. Мъгли и ниска облачност обаче посрещнаха шофьорите рано сутринта. По-късно се очаква да се усили вятърът от юг-югозапад.  През първата половина на деня се очаква намаляване и разкъсване на облачността и временно слънцето ще се показва зад облаците. Около обяд обаче се очаква ново заоблачаване и на някои места в западната част от страната ще завали слаб сняг. Има опасност от поледици, а в Северозападна България е обявен жълт код за валежи от сняг и леден дъжд. Температурите слабо ще се повишат и минималните ще са от минус 8° до минус 3°, а максималните – между 2° и 7°.  Минималните са предимно между -8 и -3 градуса. По Черноморието те са 1-2 градуса над нулата.  ", "date": "2019.01.14", "title": "Мъгли и опасност от поледици"}
{"url": "https://duma.bg/ninova-gerb-si-otivat-da-govorim-za-badeshteto-n182890", "text": "Всички говорят за демографска катастрофа, за лошото състояние на здравеопазването, образованието, за ниските доходи, но никой не предлага какво да се прави, освен БСП. Още през юли миналата година отправихме своето предложение за бъдещето с Визия за България. Защото ГЕРБ са проваленото настояще- ясно е, че си отиват. Нашата цел е бъдещето. И го очертахме. Заедно с вас. С тези думи лидерът на БСП Корнелия Нинова започна срещата си с обществеността на град Смолян. Тя изтъкна, че \"Визия за България\" е обсъждана на над 500 срещи в цялата страна, с близо 1000 предложения, всеки който е искал, се е включил - учители, лекари, земеделци, инженери, строители, учени. Тази Визия не е писана само в кабинетите в София. Тя е дело на десетки хора. Тя е предложение на БСП, но неин съавтор е народът. Никоя друга партия не предлага такава програма и такъв начин за нейното изготвяне. Затова тя е обречена на успех, коментира Корнелия Нинова. Тя отбеляза, че се говори за предсрочни избори, за европейски избори, за местни избори, че се спрягат  имена, редят се листи, плетат се интриги, мерят се рейтинги и никой не говори за конкретни действия за изваждане на България от дъното и подобряване на живота.  Ние предлагаме този разговор и решения. И предизвиквам всички партии да ни последват и да го направят. \"Визия за България\" ще се превърне във визия за всеки регион. Тук съм, за да ви представя \"Визия за Родопите\", подчерта председателят на БСП пред хората от Смолян. Тя не скри тревогата си, че  от процъфтяващ град, Смолян става град със затихващи функции, а областта обезлюдава най-бързо. 48% от хората са на прага на бедността. Имате всички природни богатства, а хората са работещи бедни. Това направиха управлението на ГЕРБ и кметът на ГЕРБ от този процъфтяващ край. Това е статуквото, но то може да бъде променено. Стига да го поискате, да не се страхувате и да бъдете бдителни да не ви подменят гласа. Те са царе на манипулациите. Ако изборите са честни, ГЕРБ  не биха ги спечелили, категорична бе Нинова. Тя уточни, че  със 17 % процента подкрепа за правителството на Борисов и 8% на парламента, това управление вече няма легитимност. Последва два часа дискусия по мерките, предложени от БСП, за възраждане на Родопите.", "date": "2019.01.14", "title": "Нинова: ГЕРБ си отиват, да говорим за бъдещето"}
{"url": "https://duma.bg/obyaviha-gripna-epidemiya-v-stara-zagora-n182899", "text": "Регионалната здравна инспекция в Стара Загора обяви грипна епидемия за област Стара Загора, считано от 15 януари. Причината са високата заболеваемост през последната седмица и резултатите на изследваните проби на болни лица с остри респираторни заболявания. Засегнати от грипния вирус са всички възрастови групи. От 16 до 18 януари се прекратяват учебните занимания в област Стара Загора. На лечебните заведения за болнична помощ се препоръчва да преустановят свижданията. Преустановяват се детските и женските консултации, спира се профилактичната дейност, не се поставят имунизации и реимунизации. За да не се допускат усложнения на случаите на грип, от РЗИ-Стара Загора напомнят на всички лечебни заведения, че е важно своевременното започване на лечение с антивирусни препарати. На хората се препоръчва да ограничат социалните си контакти и да избягват събирането на много хора в затворени пространства. Още няколко области са пред обяването на епидемия -Силистра, Бургас, Ямбол и Пазарджик са с най-много регистрирани болни. Тази седмица се очаква сериозно покачване на заразените в още четири града - София, Смолян, Сливен и Пловдив. Заболяването се развива бързо и за 2-3 дни води до усложнения, ако не се вземат мерки навреме, предупреждават лекарите.", "date": "2019.01.14", "title": "Обявиха грипна епидемия в Стара Загора"}
{"url": "https://duma.bg/blokira-sistemata-na-mvr-za-lichni-dokumenti-n182897", "text": "Срив в системата на МВР спря за цял работен ден издаването на лични карти, паспорти и шофьорски книжки. Става въпрос за проблем с един от сървърите, заявиха от ведомството. От сутринта документи не се издава, а от МВР твърдят, че системата все пак работи, но много бавно. Проблемът бил първи по рода си, досега не е имало проблем в такъв мащаб. Сривът е засегнал цялата страна. МВР се извинява на гражданите за неудобството, се казва в официално съобщение. Не се посочва обаче кога работата на системата ще бъде възобновена. Това е втори е-срив на система, която се поддържа от държавата от началото на годината. В самото начало на 2019 г. не тръгна системата за закупуване на е-винетки. Хаосът струваше четири оставки в АПИ. Гафът на 2018-а пък бе блокирания за повече от две седмици Търговски регистър. През август миналата година системата спря да работи, зарази кризата много фирми имаха проблеми. От Агенцията по вписванията така и не дадоха ясен и категоричен отговор защо се стигна до срива в системата.", "date": "2019.01.14", "title": "Блокира системата на МВР за лични документи"}
{"url": "https://duma.bg/stefan-sofiyanski-ikonomikata-ni-ne-e-gotova-za-bufer-na-evroto-n182860", "text": "\"Политиката на излишъка е изключително вредна - дават се пари в края на годината, които не генерират адекватен, реален брутен вътрешен продукт\", заяви пред БНТ бившият служебен премиер Стефан Софиянски. \"Ако тези пари бъдат разпределени равномерно през годината, ще се свърши повече работа, но за това се изисква една много по-дългосрочна стратегия\", допълни той. Според него България не е подготвена за влизане в еврозоната заради слабото ни икономическо развитие. \"Икономиката трябва да бъде буфер при въвеждането на еврото, защото няма как да минем без сътресения. Пенсионер с нормална пенсия 350 лв. как ще живее той със 170 евро в Европа? Икономиката трябва да има много по-силен растеж, да поеме удара, радикално да се качат пенсиите и тя да поеме сътресенията.\"", "date": "2019.01.14", "title": " Стефан Софиянски:   Икономиката ни не е готова за буфер на еврото"}
{"url": "https://duma.bg/korneliya-ninova-s-pismo-za-podkrepa-ot-udo-bulman-po-paketa-%E2%80%9Emobilnost%E2%80%9C-n182900", "text": "Лидерът на БСП Корнелия Нинова изпрати писмо до Удо Булман, председател на Прогресивния алианс на социалистите и демократите в Европейския парламент, за подкрепа за отлагане на дебатите и решението на Европейския парламент по предложения пакет „Мобилност” до следващия законодателен мандат. „От името на Българската социалистическа партия се обръщам към Вас, във връзка с предстоящото обсъждане на Пакет „Мобилност”, предложен от Европейската комисия. Вярваме, че в сегашния си вид законодателното предложение води до дълбоко разделение между европейските държави и между членовете на нашето социалистическо семейство“, пише председателят на БСП Корнелия Нинова в писмото си до него. Според нея, с оглед на предстоящите Европейски избори, подобни различия подкопават, както доверието в Обединена Европа, така и позициите на европейската левица. „Нуждаем се от повече време да постигнем приемливо споразумение за пълноценен ЕС, който гарантира приобщаващ растеж, социална пазарна икономика и още по-дълбока икономическа, социална и териториална кохезия между страните-членки и техните граждани“, допълва тя. „Използвам тази възможност да Ви уверя, че се ангажираме да работим в сътрудничество на всички нива, докато достигнем до пакет, гарантиращ равни права и възможности на всички европейски граждани, компании и държави членки“, заявява още Корнелия Нинова.", "date": "2019.01.14", "title": "Корнелия Нинова с писмо за подкрепа от  Удо Булман по пакета „Мобилност“ "}
{"url": "https://duma.bg/tsenite-na-hranite-se-povishiha-na-edro-n182862", "text": "Цените на хранителните стоки на едро са се повишили през миналата седмица средно с 1,03 на сто, става ясно от данните на Държавната комисия по стоковите борси и тържищата (ДКСБТ). Доматите от внос са поскъпнали с 6,03% до 2,03 лв. за кг, а краставиците от внос са поскъпнали с 4,3% и са се търгували по 1,83 лв. за кг. Картофите са поевтинели с 4,7% и са се продавали по 81 ст. за кг. Морковите са поскъпнали с 6,7% и са се търгували по 80 ст. за кг. Зелето е поскъпнало със 7,1% до 75 ст. на кг.  Ябълките са поевтинели с 8,4% до 94 ст. за кг. Цената на портокалите се е понижила с 4,9% до 1,20 лв. за кг. Мандарините са се търгували по 1,36 лв. за кг. Бананите са поскъпнали с 0,5% до 1,92 лв. за кг. Лимоните са поевтинели с 5,8% до 1,80 лв. за кг. Кравето сирене е поскъпнало с 0,2% и се е търгувало по 5,90 лв. за кг, кашкавалът, тип \"Витоша\", се е купувал по 10,06 лв. за кг, а олиото се е купувало по 1,92 лв. литър. Каймата се е търгувала по 4,73 лв. за кг. Пакетче краве масло от 125 гр е струвало 2,33 лв. Пилешкото замразено месо е поевтиняло с 1,3% и се е продавало по 3,82 лв. за кг. Захарта се е търгувала по 1,11 лв. за кг, а брашното тип \"500\" се е продавало по 85 ст. Яйцата са се продавали по 20 ст. за брой.", "date": "2019.01.14", "title": "Цените на храните се повишиха на едро"}
{"url": "https://duma.bg/danachnite-proveryavat-targovtsite-na-kriptovaluti-n182861", "text": "НАП започва проверки на дружества, чийто предмет на дейност е покупко-продажба на криптовалути, съобщават от приходната агенция. Данъчните искат да установят дали фирмите и техните клиенти спазват данъчното и осигурително законодателство. Те ще проверяват също принципа на работа на платформите за покупко-продажба на такива активи. Според НАП, тъй като трансакциите, свързани с търговия с виртуални валути, са анонимни, има риск от укриване на приходи и неплащане на данъци. От приходната агенция е направено проучване на български дружества, които притежават уеб сайтове за покупко-продажби на криптовалути и вече са възложили контролни действия спрямо 9 дружества. След приключване на проверките данъчните ще анализират събраната информация и за клиентите на тези платформи, за да установят дали са декларирали доходите от извършените от тях сделки. От НАП напомнят още, че доходите на физически лица от продажба или замяна на виртуална валута се декларират с годишната данъчна декларация и върху тях се дължи данък върху общата годишна данъчна основа (10%). За целите на данъчното третиране доходите от продажба на валутата се третират като доходи от продажба на финансов актив. Печалбите, които фирмите реализират от тази дейност, също подлежат на облагане по реда на Закона за корпоративното подоходно облагане. Срокът за подаване на годишните декларации за облагане на доходите на физическите лица, придобити през 2018 г., изтича на 30 април.", "date": "2019.01.14", "title": "Данъчните проверяват търговците на криптовалути"}
{"url": "https://duma.bg/darzhavata-se-otkazala-ot-chast-ot-porachkata-za-tol-sistemata-n182865", "text": "С анекс от края на септември агенция \"Пътна инфраструктура\" е пренаписала договора за разработването на системата за електронната винетка и тол системата, пише \"Капитал\". С анекса част от първоначално предвидените дейности отпадат, други са изменени, променят се и сроковете на изпълнение, като някои от тях се удължават. Единствено непроменена е цената - 150 млн. лв., но начинът на плащане е коригиран в полза на изпълнителя - 50% през май тази година вместо 100% изцяло, след като системата заработи, се вижда от документа. Сключеният анекс предвижда промяна в 18 от дейностите, като някои от основните - с голяма финансова тежест, отпадат. Между тях е отказът на държавата от преоборудването на 125 рамки за контрол в населени места, прокарването на 200 км оптични кабели до десетте най-натоварени гранични пункта, 7 вместо 30 офиса за плащане на граничните пунктове. Според оценки на експерти, до които изданието се е допитало, компанията изпълнител по този начин е спестила около 20 млн. лв., като се е ангажирала с нови, значително по-евтини дейности (промяна на местоположение на рамките за контрол, монтиране на кутии с оборудване на различна от първоначално уговорената височина и др.)", "date": "2019.01.14", "title": "Държавата се отказала от част от поръчката за тол системата"}
{"url": "https://duma.bg/bavi-se-razshirenieto-na-gazovoto-hranilishte-chiren-n182866", "text": "През 2024 г. ще приключи разширението на газовото хранилище \"Чирен\", заяви енергийният министър Теменужка Петкова на парламентарния контрол миналата седмица.  Дотогава трябва да е завършило строителството на подземни и надземни съоръжения на газохранилището. Петкова обясни, че в момента там се провеждат триизмерни полеви сеизмични проучвания. Те ще определят окончателния вариант за разширение на газовото хранилище, уточни министърът. Забавянето на разширението е било поради обжалване на един от участниците в обществената поръчка. От 25 май 2018 г. \"Булгартрансгаз\" ЕАД е подписал договор за изпълнение на поръчката и тя в момента се изпълнява, посочи още Теменужка Петкова. По думите й началото на строителството на интерконектора между Гърция и България ще започне до 2-3 месеца. До втората половина на 2020 г. интерконекторът трябва е готов. Тогава трябва да бъдат и първите доставки на природен газ по Южния газов коридор. \"След реализацията на Южния газов коридор и интерконектора между Гърция и България страната ни ще може да получи 1 млрд. куб. м газ от Азербайджан\", заяви енергийният министър.", "date": "2019.01.14", "title": "Бави се разширението на газовото хранилище \"Чирен\" "}
{"url": "https://duma.bg/hibridite-i-elektromobilite-sa-02-ot-avtoparka-u-nas-n182863", "text": "През 2018 г. са регистрирани общо 319 639 автомобили, ванове, микробуси, камиони, автобуси, мотоциклети и специализирани превозни средства, показват данните на \"Пътна полиция\". Това е с 13 218 повече от 2017-та. Чисто новите сред тях са 42 238, което е с 3144 повече от същия период на миналата година. В същото време свалени от регистрация са 582 645 превозни средства. Според статистиката внесените в страната леки и лекотоварни автомобили са 286 275. Сред тях тези на възраст до 6 месеца са 41 779, това е с 1875 повече от същия период на миналата година. В същото време 194 376 са произведени преди повече от десет години. Към 2 януари тази година в България има регистрирани над 3,66 млн. пътни превозни средства, при повече от 3,44 млн. година по-рано. Сред тях близо 40%, или над 1,4 млн. са на възраст повече от 20 години, а тези на до 5 години са едва 6 на сто. Като цяло броят на регистрираните автомобили на възраст 15 и повече години се повишава от над 2,38 млн. на повече от 2,41 млн. Регистрираните електромобили са 710 при 326 година по-рано. Търсенето на хибриди също скача, като техният брой за година се е увеличил с 1868 до 5355. Хибридите и електромобилите обаче са 0,22% от всички регистрирани в страната леки коли.", "date": "2019.01.14", "title": "Хибридите и електромобилите са 0,2% от автопарка у нас"}
{"url": "https://duma.bg/proveryavat-dostavchitsite-na-tok-zaradi-borsovata-im-tsena-n182868", "text": "След като през тази седмица по време на тристранния съвет за сътрудничество синдикатите и работодателите поставиха проблема с цената на тока, търгуван на свободния пазар, Министерството на енергетиката и Комисията за енергийно и водно регулиране (КЕВР) решиха да започнат поредната проверка в електроразпределителните дружества. Това обявиха на съвместна пресконференция ресорният министър Теменужка Петкова и председателят на комисията Иван Иванов. Това, което ще бъде обект на проверка на трите дружества от страна на министерството, се отнася до техническото състояние и експлоатацията на енергийните обекти. Ще бъде извършен отчет на електромерите, обясни министърът. Предприетите проверки на енергоразпределителните дружества показват, че държавата е на своето място и потребителите и бизнесът трябва да са спокойни, обяви Петкова. По думите й трябва да се гарантира, че българските потребители и граждани заплащат услугата, която наистина са ползвали. Тя посочи, че като правителство и за нея като министър е важно българският бизнес да бъде конкурентоспособен, защото е в основата на икономическия растеж на страната. Иванов каза, че ръководената от него комисия ще провери дали ЕРП-тата спазват ангажиментите по лицензите си. Той също така посочи, че поначало в първите месеци на годината има повишено потребление на ток заради студа и е нормално да нараснат и технологичните разходи на електроразпределителните предприятия. Инспекцията ще започне на 15 януари и продължи до 25, като първо ще започне в \"Енерго-Про\", ще продължи в ЕВН и ще приключи в ЧЕЗ. Каква е пряката връзка между точното отчитане на електромерите на бита, чиито цени се определят от КЕВР, и движението на цените на тока на свободния пазар, така и не стана ясно, въпреки зададените въпроси. Петкова и Иванов предложиха индиректна връзка, като обясниха, че електроразпределителните дружества на ЧЕЗ, ЕВН и \"Енерго-Про\" реално формират 10 процента от борсовата търговия, тъй като са длъжни да купуват нужната им енергия за технологични разходи от свободния пазар, а сега в студеното време делът им на свободния пазар надхвърлял 30 на сто.", "date": "2019.01.14", "title": " Проверяват доставчиците на ток заради борсовата им цена"}
{"url": "https://duma.bg/bulgartabak-zatvarya-tsigarenata-si-fabrika-v-blagoevgrad-n182867", "text": "“Булгартабак Холдинг” затваря фабриката си за цигари в Благоевград, съобщи БНР. Фабриката на \"Булгартабак\" в Благоевград, която се свързва с депутата Делян Пеевски, е най-голямото предприятие на цигарения холдинг. От 2000 заети във фабриката преди, в момента в нея са останали едва 200 души. Ръководството на дружеството е дало двудневен срок на хората да подадат заявления за доброволно напускане, заявиха работещите. Те са били уведомени, че фабриката се закрива и за тях е по-добре да поискат работодателят да ги освободи по чл. 331 от Кодекса на труда, тоест да напуснат доброволно. При това положение съкратените ще получат между 4 и 5 брутни работни заплати, в зависимост от трудовия стаж, както и право да бъдат на борсата за четири месеца срещу минималното обезщетение. В противен случай ще бъдат пуснати в принудителен неплатен отпуск, а след това фабриката спира работа окончателно. През последните три месеца дружеството е работило денонощно на максимални обороти, без спиране през почивните и празничните дни, за да се изпълни в срок последната поръчка към клиенти на \"Булгартабак\". Хората са заявили, че са крайно унизени и изтощени, дори споменаха за няколко смъртни случая. Затова никой няма да се противопостави на съкращенията, с които се закрива и най-голямото предприятие в холдинга. Въпреки това те са уведомили синдикалните централи за ситуацията. Според приватизационния договор \"Булгартабак\" има ангажимент да запази предмета на производство до 2021 година в България, но не е уточнено къде. Така Благоевград БТ последва съдбата на дружеството в София. Най-вероятната причина за затварянето на фабриката е изтекъл договор с \"Бритиш Американ Табако\" за производството на марките, които холдингът продаде. През април 2017 година в сделка за над 100 млн. евро цигареният концерн \"Бритиш Американ Табако\" (БАТ) придоби бизнеса на \"Булгартабак\", износа на най-популярните марки и дистрибуцията за българския пазар. На свързаното с депутата от ДПС Делян Пеевски тютюнево дружество останаха само фабриките в Благоевград и София, като впоследствие и тази в София беше затворена.", "date": "2019.01.14", "title": "\"Булгартабак\" затваря цигарената си фабрика в Благоевград"}
{"url": "https://duma.bg/s-boy-za-bezplatni-shalcheta-otkriha-evropeyskata-stolitsa-na-kulturata-n182870", "text": "Бой за безплатните 15 000 одеяла и 20 000 шалчета с логото на целогодишното събитие съпътства откриването на проекта \"Пловдив - Европейска столица на културата 2019\". За официалния сайт на програмата в града дойдоха хиляди гости от България и чужбина.  С огнени водопади, спирали, гейзери, букети и хризантеми Пловдив възвести, че е европейска столица на културата. Със спектакъла \"Ние сме всички цветове\", поставен на 30-метровата кула в центъра на града, бе поставено началото на проекта. На нея по различно време се качиха общо 1500 участници, които в края на програмата изписаха с големи букви #заедно#together. Едночасовият спектакъл и охраната струва 3 млн лв. Той съчетаваше музика, светлина и танц. В общата картина бяха вплетени изпълнения на Теодосий Спасов, Валя Балканска, германския музикант и композитор Шилер. В шоуто участваха и над 200 кукери.  Официалните гости наблюдаваха от V етаж на хотел \"Тримонциум\". Вицепрезидентът Илиана Йотова предпочете да гледа отвън. Заради антитерористичните мерки телефоните блокираха, както и интернетът. Проблеми със звука, хаос и кич ядосаха зрителите. Част от дефилиращите по сцената обаче останаха скрити от зрителите заради местоположението на платформите, екраните от \"Вавилонската кула\" все пак показаха случващото се. Пукот от фойерверки заглуши песента на Валя Балканска, ядосваха се зрители. След откриването недоволните бяха повече от доволните, вече има призив спешно да се организира протест против фондацията - \"виновник за това \"откриващо\" безобразие и против всички, които са участвали в организацията на този недостоен за града акт\".", "date": "2019.01.14", "title": "С бой за безплатни шалчета откриха Европейската столица на културата"}
{"url": "https://duma.bg/api-tarsi-nachalnik-na-tol-sistemata-s-510-lv-zaplata-n182869", "text": "АПИ търси да назначи началник на отдел \"Управление на информационна система и инфраструктура\" в националното тол управление със стартова заплата 510 лв. Kандидатите трябва да са със степен \"магистър\" в сферата на информационните технологии, с не по-малко от 4-годишен стаж или минимален професионален ранг. Позицията е обявена за София, където заплатите в ИТ сектора дори на най-ниско ниво започват от 2000 лв. месечно. А работата във въпросния отдел на държавната агенция е в пъти по-отговорна. Обявата е публикувана в един от сайтовете за намиране на работна ръка на 28 декември м.г. В описанието е записано, че перфектният кандидат трябва да има добри познания по Linux, Windows, SQL, MS Office и др. Той трябва да е добре запознат и с десетки нормативни актове.  Длъжността на новия началник ще е да \"управлява и координира дейностите по техническа експлоатация и дейностите по поддръжката, свързани с целия софтуер и хардуер на Електронната система за събиране на таксите за е-винетките\". Това е сериозен набор от познания, които правят обявеното възнаграждение, меко казано, смешно, коментират хора от бранша. Обявата е валидна 10 дни след публикацията. Това значи, че тя реално вече е изтекла, но въпреки това продължава да стои в най-големия сайт за обяви за работа, както и на официалния сайт на агенцията. Може би е време държавните агенции в страната да вземат пример от частния сектор при назначаването на нови кадри на важни длъжности, коментират експерти.", "date": "2019.01.14", "title": " АПИ търси началник на тол системата с 510 лв. заплата"}
{"url": "https://duma.bg/poreden-miren-protest-vav-voyvodinovo-n182873", "text": "За седми пореден ден в неделя жителите на Войводиново се събраха на протест в центъра на селото. Те настояват за премахване на незаконните постройки от ромската махала, след като двама младежи пребиха командос от армията.  Въпреки започналото събаряне на незаконни бараки в махалата, хората продължават да се събират на демонстрации. Кметът на селото Димитър Тасев излезе вчера с апел да преустановят протеста, докато текат сроковете за събаряне на постройките. Целта е да се съкрати огромният разход за охрана. Тасев съобщи, че се обмисля освободеният терен да бъде озеленен и превърнат в парк. Собствениците на незаконни постройки са настанени при роднини и приятели, а багажът и вещите им се пазят в кметството, като до момента никой от ромите не ги е потърсил. Най-масов бе протестът в петък, когато в него  се включиха и колеги на пребития на Богоявление командос. Тази седмица се очаква 33-годишният военнослужещ от бригада \"Специални сили\" Валентин Димчев да бъде изписан от болница.", "date": "2019.01.14", "title": "Пореден мирен протест във Войводиново"}
{"url": "https://duma.bg/sotsialistite-parvi-prieha-platforma-za-evrovota-n182872", "text": "Първата парламентарна партия у нас, чиито приоритети за евроизборите са ясни, е БСП. На заседанието си НС прие платформата, с която влиза в надпреварата за ЕП. \"Визия за Европа\"- \"За Европа на народите и социалната държава - солидарна, хуманна и сигурна\" бе приетa с единодушие. Допълнения и уточнения обаче ще бъдат внесени при официалното му приемане от конгресa.         7 са разделите на платформата, уточни Валери Жаблянов от ИБ на БСП. Първият очаква Европейски социален съюз, подкрепен от нов икономически модел на развитие и растеж за преодоляване на неравенствата. БСП настоява за единен и демократичен ЕС, близо до хората и уважаващ суверенитета на държавите членки. Има изискване за многогодишна финансова рамка в услуга на сближаването, на гражданите и на реалната икономика, както и очакването за силна и ефективна Кохезионна политика след 2020 г. Разписана е визията на БСП за ЕС за по-добър живот на бъдещите поколения. Следва концепция за устойчива миграционна политика, съобразена с националните интереси. В последната част е уточнена визията за участието на ЕС в глобалната политика. Документът настоява за диалог с Руската федерация, добри стратегически отношения със САЩ и Китай и диалог с Турция за запазване на мира. Евродепутатите трябва да следват определени национални приоритети. Акцент има върху равенството - на гражданите и на държавите членки. Припомнена е позицията на БСП срещу приемането на пакета \"Макрон\" и приемането на България в Шенген, отпадането на Механизма за сътрудничество и оценка и изграждането на нови собствени ядрени мощности. Евродепутатите трябва да следват линията на БСП срещу Истанбулската конвенция и Пакта на ООН за бежанците. \"Спечелването на европейските избори в България от БСП е задължителна стъпка към разрушаване на десетилетното статукво. Нашият изборен успех ще бъде победа на всички български граждани над статуквото и важна крачка към по-добрия утрешен ден\", завършва документът.", "date": "2019.01.14", "title": "Социалистите първи приеха платформа за евровота"}
{"url": "https://duma.bg/evrodeputatite-se-otchetoha-v-29-stranitsi-n182871", "text": "В \"съкратен\" до 29 страници вариант бе представен отчетът за дейността на евродепутатите от БСП през последните 5 години. Лидерът на ПЕС Сергей Станишев представи своите постижения и битки, както и тези на колегите си Георги Пирински, Момчил Неков и Петър Курумбашев. В писмения доклад е включен и отчет за дейността на Илияна Йотова, която бе евродепутат преди избирането й за вицепрезидент. Станишев изтъкна активната дейност на представителите на левицата за влизането ни в Шенген без допълнителни условия, отхвърлянето на транспортния пакет \"Макрон\", настояването за промяна в Дълбинския регламент и правилата за миграция, защитата на трудовите и социалните права на гражданите на ЕС, въвеждането на Младежката гаранция. 1770 души са посетили ЕП по покана на Станишев, Пирински, Неков, Йотова или Курумбашев. Евродепутатите са се включили в хиляди изменения по доклади, имат стотици изказвания и въпроси, участвали са в изготвянето на редица доклади. \"Тези избори са важни, всеки глас има значение, защото те ще се превърнат във вот на недоверие към управляващите и резултатът от тях ще предреши провеждането на предсрочни избори\", пише в доклада. Станишев призова за консолидация, спокойствие и увереност за евровота. В средата на март ще е ясна листата на БСП за европарламента, уточни по-рано зам.-председателят на партията Деница Златева. Както ДУМА вече писа, номинациите за листите започват от началото на февруари. Критериите за избор бяха утвърдени от НС на БСП през ноември. Номинациите ще минат през конференции на основните партийни организации и областните съвети, а окончателната листа ще е готова след решение на НС.", "date": "2019.01.14", "title": " Евродепутатите се отчетоха в 29 страници"}
