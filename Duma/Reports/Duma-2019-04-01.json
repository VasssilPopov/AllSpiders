{"url": "https://duma.bg/usmivkata-namalyava-stresa-n188747", "text": "Колкото повече поводи за усмивки имате, толкова повече нивата на стрес в организма падат. Смехът намалява кръвното налягане, нивата на стресовите хормони на надбъбречната жлеза забавя пулса и прави усвояването на хранителните вещества по-добро. Усмивката е нашата визитна картичка. Тя е една от най-характерните особености на лицето. Една усмивка може да каже много повече, отколкото предполагате. Също така усмивката подобрява настроението. Някои обаче си мислят, че е обратното: когато човек е весел, това води и до смях. Но това не е съвсем така. Ако се усмихвате, когато сте в лошо настроение и на главата ви се трупат куп проблеми, ще се почувствате по-добре. Съществува нервна връзка между мускулите на устата и лицето и мозъчните центрове, контролиращи настроението. Усмивката тонизира мускулите на лицето. Не избягвайте смеха само за да не ви излязат бръчки. Усмивката е вид тренировка за лицевите мускули, която ги стяга и оформя. Това ще ви помогне да запазите младостта на кожата за по-дълго, съветват експерти.", "date": "2019.04.01", "title": " Усмивката намалява стреса"}
{"url": "https://duma.bg/vazkrasnaliyat-vutimski-n188750", "text": "Вечер, посветена на 100-годишнината от рождението на Александър Вутимски (1919-1943), бе организирана от Театъра на словото в Културния институт \"Красно село\". Проникновеният познавач на българското слово Йордан Каменов не остави никакво съмнение за силата на самородната дарба на поета. Всъщност публиката бе ощастливена да почувства този талант от стиховете и есетата, подбрани от Каменов и рецитирани или прочетени с подобаващото сценично съпреживяване от актьорите Богдана Вульпе и Любомир Бъчваров. Критикът припомни, че единственото томче със стихове на поета, издадено едва през 1960 г., не успява да се пребори с догматиката и да отреди заслуженото място на Вутимски, въпреки усилията на именити автори от неговото поколение. Наследствено болен от туберкулоза, Вутимски си отива от тоя свят едва на 24 години. Музиката е задължителен актьор в Театъра на словото. Пианистката проф. Благовеста Константинова предизвика аплодисменти с изпълненията на Адажио в ре мажор на Моцарт, Прелюдия до диез минор на Сергей Рахманинов, \"Вила сей гора\" на Панчо Владигеров и \"Хубава си моя горо\".", "date": "2019.04.01", "title": "Възкръсналият Вутимски"}
{"url": "https://duma.bg/vas-turki-snova-porobili!-n188697", "text": "На 1 ноември 2009 г. кацнах следобед на Шереметиево в Москва като участник в юбилея на легендарното световно радио \"Голос России\" - абсурдно закрито от братушките след осем десетилетия славен живот. Бях участник и на следващия голям форум - третата асамблея на фонд \"Русский мир\". Не бях ходил в Москва с десетилетия, попаднах в столица - вече капиталистическа. В метрото ме поеха като доброволни гидове учтиви московчанки и ме упътваха на коя станция да сляза и да се прехвърля другаде. И ето, една доста наперена московчанка, като разбра, че съм българин, ме запита с особен поглед, изразяващ и съжаление, и леко присмехулство:  Толкова бях изненадан от въпроса, че само вдигнах рамене. Че какво можех да отговоря? Явно руските хора не са престанали да се интересуват какво става в братска България, с народа  за чиято свобода стотици хиляди руснаци са оставили костите и кръвта се в земята ни. А рускините и руснаците наоколо ме гледаха и клатеха съчувствено глави. Гледаха ме с така познатия ни от десетилетия топъл руски поглед.  А Яков, с който се разприказвахме в маршрутката от летището до \"Речной вокзал\", ме изненада. Явно бързо схващайки стреса ми в непознатата обстановка, избърза пред мен и ми купи абонаментна карта за метрото по цялото ми  придвижване до Централния дом на туриста на \"Ленинский проспект\". И дума не даде  да му заплатя картата. \"Ты наш... ты болгар\"- ми каза и здраво ми раздруса ръката. Запомних и жеста на гостоприемство на московчанина Яков, но и страшния въпрос на московчанката, и топлите съчувствени погледи на руските ми спътници в метрото. И често си  спомням тази случка, когато виждам как съвременните ни авантюристи политици и управници  продължават да предават националните интереси на България, на тази България, за която отдадоха младите си животи Ботев и Левски, хилядите ни поборници и стотиците хиляди руски освободители, неспоменати брутално на 3 март от една високопоставена парламентарна дама на връх Шипка  като пратеници на руската държава, а \"визирани по подразбиране \"от нея като \"чуждестранни воини\". И дали въпросът на рускинята в московското метро няма да става все по-актуален? А отговорът му - все по-положителен...", "date": "2019.04.01", "title": "ВАС ТУРКИ СНОВА ПОРОБИЛИ?!"}
{"url": "https://duma.bg/melomani-mozhe-da-gledat-onlayn-kontserta-na-dzhoshua-bel-n188751", "text": "Поради огромния интерес към концерта на голямата цигулкова звезда Джошуа Бел на 1 април от 19 ч. в зала \"България\", Софийската филхармония пуска извънреден лайфстрийм и всички, които не са успели да купят билет за събитието, имат възможност да го проследят онлайн на  Носител на \"Грами\", \"Меркюри\", \"Грамофон\", \"Ехо Класик\" и \"Ейвъри Фишер\", Джошуа Бел отдавна се е превърнал в един от най-любимите музиканти на публика по целия свят. Всеизвестна е неговата ангажираност в каузи за популяризиране на класическото изкуство.  В София Бел ще свири под палката на маестро Найден Тодоров. Той ще изпълни Концерт за цигулка и оркестър на А. Дворжак. В програмата са включени още \"Ферметюра\" от Иван Ерьод и Симфоничната поема \"Дон Жуан\" на Рихард Щраус.  След концерта в София Джошуа Бел ще отлети за Германия за поредица от изяви. В Дрезден той ще получи и специалната награда на Музикалния фестивал там за своята ангажираност към музикалното образование и поощряване на младите таланти, научи ДУМА от Кремена Николова-Флор, реклама и връзки с медиите на Софийската филхармония.", "date": "2019.04.01", "title": "Меломани може да гледат онлайн концерта на Джошуа Бел "}
{"url": "https://duma.bg/ferari-bonusite-za-nay-barza-obikolka-shte-sa-reshavashti-n188740", "text": "В тима на Ферари смятат, че новото правило за получаване на точка при най-бърза обиколка в състезанието може да се окаже решаващо в изхода на битката за титлата през този сезон. Отборите във Формула 1 гласуваха в последния момент за връщане на правилото с оглед мотивацията на пилотите да карат до последната обиколка на максимална скорост.  За разлика отпреди обаче, когато за победата са присъждани 8 т., сега финиширалият пръв получава 25 т., което придава далеч по-малка стойност на бонуса за най-бърза обиколка.  \"Сигурен съм, че в края на сезона тези точки ще направят разликата\", каза шефът на \"черните кончета\" Матия Биното. \"Не спряхме за нови гуми на Шарл Леклер в Австралия, а може би трябваше. Не искахме да поемаме прекалено много рискове още в първото състезание - затова не го направихме. Сега мисля, че беше достатъчно безопасно да опитаме, но си научихме урока и следващия път ще спрем\", коментира Биното, който обобщи, че на този етап политиката на тима е да избягва рисковете и да не се излага излишно на неприятности. Новият пилот на Ферари Шарл Леклер загатна за сериозния си потенциал, след като спечели квалификацията за втория старт във Формула 1 - за Гран при на Бахрейн, който се проведе снощи на осветление на пистата край Манама. 21-годишният състезател от Монако даде време от 1:28,495 мин. и постави рекорд на пистата, който му осигури първия полпозишън в кариерата. Леклер стана вторият най-млад пилот във Формула 1 с полпозишън, след съотборника си Себастиан Фетел (Гер), който държи рекорда с 21 години и 73 дни като пилот на Ред Бул. Фетел даде второ време и така болидите на Ферари стартираха от първа линия, а от втора започнаха съперниците им от Мерцедес Люис Хамилтън (Вбр) и Валтери Ботас (Фин). ", "date": "2019.04.01", "title": "Ферари:   Бонусите за най-бърза  обиколка ще са решаващи"}
{"url": "https://duma.bg/beroe-spana-shampionite-dade-shans-na-chervenite-n188741", "text": "Берое върна ЦСКА-Сф в борбата за титлата, след като удържа 0:0 с домакина Лудогорец. Така \"червените\" се доближиха на 3 т. до лидера от Разград, а в събота двата тима излизат в Делиормана в директен спор за първото място. \"Орлите\" прекъснаха серия от 3 поредни победи, а пред няма и 1000 зрители треньорът Стойчо Стоев върна в състава отлъчения вратар Ренан дош Сантош. Бразилецът тренира с дубъла от началото на годината, защото отказва да продължи изтичащия си през декември договор. Титулярният страж Пламен Илиев и аржентинецът Хорхе Броун обаче са контузени. \"Играехме бавно, Берое лесно се прегрупираше. Когато играеш бавно, даваш възможност на противника чрез бързите си футболисти да използва празните пространства. Има и такива мачове. В плейофите няма да е лесно на нито един отбор. Всички отбори са с нелоши качества. Има доста мачове и трябва да направим така, че с по-голяма лекота да вкарваме\", заяви Стоев. \"Имаше 15-20 минути, в които си пролича класата на съперника. В България бързо изпадаме в двете крайности. Не може да се предаваме, когато загубим 2-3 мача. Все едно сега да кажем, че сме голяма работа. Трябва много да работим, за да надградим. Силен отбор се прави с добри играчи. Независимо кой е треньор на Берое, съм сигурен, че нашият тим ще се развива и ще доминира. Няма да се отказваме\", закани се треньорът на заралии Александър Томаш.", "date": "2019.04.01", "title": "Берое спъна шампионите,  даде шанс на \"червените\" "}
{"url": "https://duma.bg/izraelski-tankove-atakuvaha-palestinski-postove-v-gaza-n188712", "text": "Израелски танкове атакуваха няколко поста на палестински бойци от ХАМАС в отговор на ракетния обстрел по Израел от Ивицата Газа, съобщи пресслужбата на израелската армия, цитирана от РИА \"Новости\". До момента няма информация за пострадали при изстрелването на 5 ракети от Газа към Израел. Премиерът на Израел Бенямин Нетаняху обяви по-рано тази седмица, че е наредил армията да бъде подготвена за \"мащабна кампания\" в Ивицата Газа преди големи сблъсъци, очаквани през уикенда. Затягаме обръча около Ивицата Газа, каза Нетаняху на събитие в Северен Израел след посещение на войници на границата с Газа. Междувременно четирима палестинци бяха убити и 300 ранени при нови сблъсъци в Ивицата Газа през уикенда. Въпреки силния вятър и проливния дъжд стотици хиляди жители на Газа се струпаха по границите й с Израел, за да отбележат първата годишнина от \"Великия марш на завръщането\" - серия от непрекъснати антиизраелски протести. Израелски военни са били замеряни с камъни от някои демонстранти, на което са отговорили със стрелба. Протестиращите призовават да бъде разрешено на палестинците да се върнат в земите на техните предци, които напускат след войната през 1948 година, когато е създадена Държавата Израел. Тел Авив се противопоставя на подобни действия, тъй като това ще сложи край на еврейската държава. В анклава, намиращ се на тясна ивица между Израел, Египет и Средиземно море, живеят около 2 милиона палестинци. От началото на протестите на 30 март 2018 година близо 200 палестинци са намерили смъртта си при различни изблици на насилие с израелската армия. Междувременно вчера Израел отново отвори пропускателните пунктове на границата с Ивицата Газа, които бяха блокирани в продължение на седмица заради ракетния обстрел от палестинския анклав, съобщава АФП. КПП \"Ерез\" беше отворен за достъп на хора, а през КПП \"Керем Шалом\" преминаха и първите автомобили в неделя сутринта. Границата беше блокирана миналия понеделник след ракетен обстрел от Ивицата Газа, при който бяха ранени седем израелски граждани, и доведе до ответни въздушни удари от страна на Тел Авив.", "date": "2019.04.01", "title": "Израелски танкове атакуваха  палестински постове в Газа"}
{"url": "https://duma.bg/tsigularka-dava-nov-zhivot-na-zabravena-rodopska-pesen-n188744", "text": "Цигуларката Бояна Желязкова вдъхва нов живот на потъналата в забрава родопска песен \"Кисимлийче, кисимдарче\". Почитателите на качествената авторска музика и любителите на красивата българска природа имат възможност да се запознаят с магичния музикален проект на живо. Официалната премиера на композицията и видеото, озаглавени \"Rhodope Dream\", ще се състои на 4 април (четвъртък), oт 19,30 ч. в столичното пространство за изкуство \"Кино Култура\" и ще бъде съпътствана от ексклузивен концерт. Вдъхновена от \"Кисимлийче, кисимдарче\", Бо, както я наричат почитателите й, решава да пресъздаде песента с помощта на гласа и цигулката си и вълшебния танц на Неделя Ганчева. \"Rhodope Dream\" е по музика и аранжимент на Бояна Желязкова, Георги Стрезов и Асен Маринов. Режисьор на видеото е Ива Каролева. Вълшебните кадри отвеждат в сърцето на Родопите, сред спиращата дъха българска природа. По този начин Бояна избира да подкрепи каузата на WWF България за опазване на безценните вековни гори, тъй като над половината от тях в България не попадат в защитени територии - това означава, че могат да бъдат унищожени във всеки момент. Билети за концерта се продават онлайн на   и на място в \"Кино Култура\" (ул. \"Сан Стефано\" 22).", "date": "2019.04.01", "title": "Цигуларка дава нов живот на забравена родопска песен"}
{"url": "https://duma.bg/avtonomni-avtomobili-se-darzhat-kato-rasisti-n188745", "text": "Макар с всеки изминал ден да стават все по-съвършени, никой не би очаквал, че някои от вече използваните автономни автомобили страдат от истински расизъм. Изследователи от Американския технологичен институт в щата Джорджия забелязват, че някои автопилотни системи работят много по-зле, ако \"срещнат\" на пътя пешеходци с тъмна кожа. По време на анализ на видеоматериали, заснети по улиците на Ню Йорк, стана ясно, че колите реагират по различен начин на пешеходците от различни раси и най-лошо на цветнокожите, особено, ако те са облечени в тъмни дрехи и пресичат пътя вечер. По-специално това се наблюдава при автопилота на моделите на Tesla. Междувременно, ако сензорите на безпилотното превозно средство не могат да разберат, че обектът е пешеходец, вероятността от сблъсък между колата с човека се увеличава значително. Причината е, че автомобилният компютър и автопилотът не могат да предскажат по-нататъшното поведение на такова \"препятствие\". Изследователите подчертават обаче, че не всички автопилотни системи страдат от този вид \"расизъм\".", "date": "2019.04.01", "title": "Автономни автомобили се държат като расисти"}
{"url": "https://duma.bg/izchisliha-zhivota-v-internet-za-1-min-n188746", "text": "За 60 секунди и няколко мигвания на човешкото око върху екраните на компютрите и смартфоните се случват поредица от действия, които заедно формират една минута от живота в интернет. Според данните на Visual Capitalist 1 мин. в глобалната мрежа съдържа 1 млн. логвания във фейсбук, 4,5 млн. гледания на видеа в YouTube, 1,4 млн. \"суайпвания\" (движението, което правим с пръст на телефона - бел. ред.) в тиндър и общо 41,6 млн. изпратени съобщения в уотсъп и месинджъра. В тези 60 секунди се съдържат още 3,8 млн. търсения в гугъл, 347,222 скролвания в инстаграм и почти 1 млн. долара, похарчени онлайн. Подобни данни бяха анализирани и миналата година. Големи промени за ключовите играчи в мрежата през 2019 г. не са установени. Логванията във фейсбук и гугъл са останали почти непроменени спрямо 2018 г., като от интернет гиганта са добавили още 100 хил. търсения в минута, а от социалната мрежа - по-малко от 30 хил. логвания. Други платформи обаче имат по-силна минута през 2019-а спрямо миналата година. Нетфликс например е утроил броя на хората, които гледат съдържанието му, а от инстаграм почти са удвоили потребителите на платформата си.", "date": "2019.04.01", "title": "Изчислиха живота в интернет за 1 мин."}
{"url": "https://duma.bg/totalen-proval-s-kasovite-aparati-n188719", "text": "Новата наредба на НАП за касовите апарати, която влиза в сила от днес, е на път да претърпи тотален провал, защо предприемачите все още не са в състояние да прилагат новите правила. Те бяха публикувани в \"Държавен вестник\" в последния възможен момент, ден преди изтичането на крайния срок за подмяна на фискалните устройства. По информация на БСК от 200 хиляди действащи касови апарата подменени са едва 76 хиляди. От 1 април очакваме приходната администрация да започне масови проверки за това дали в търговските обекти се ползва новият софтуер за управление на продажбите. Очакваме също да бъдат прилагани  санкциите, предвидени в наредбата, включително могат да бъдат затворени търговски обекти, коментира пред БНР финансовият директор на БСК Станислав Попдончев. За провала си косвено призна и НАП, след като в последния месец промени почти всички срокове в наредбата и така обърка още повече фирмите, от които 87% се оказаха неподготвени за новите условия.  Новите касови бележки на бензиностанциите, които трябва да включват разбивка на цената на горивата, ще се издават от 1 октомври. Крайният срок за това изискване е удължено с 6 месеца, става ясно от обнародваните в \"Държавен вестник\" в петък промени в Наредба Н-18. Промяната се налага заради недоволство на петролния бранш, който заплаши, че половината бензиностанции могат да затворят на 1 април. Тези бележки бяха идея на финансовия министър Владислав Горанов, която се появи заради обществено недоволство от цените на горивата през 2018 г. Краят на септември е и срокът за всички търговци, които използват софтуер за управление на продажбите заедно с касов апарат, да го обновят според новите изисквания, така че транзакциите да са видни от данъчните до пет минути след издаването на касовата бележка. Търговците, които обаче работят само с касов апарат, без софтуер, трябва да започнат да издават новите касови бележки с баркод от днес. С три месеца се отлага и регистрацията на електронните магазини, чиито краен срок беше 29 март. Според последните промени в Наредба Н-18 обаче собствениците на електронни магазини, стартирали дейност преди 29 декември 2018 г. и получаващи плащания в брой или с банкови карти, трябва да подадат информация в НАП за дейността си до 29 юни. До 30 юни пък нерегистрираните по ДДС фирми трябва да приведат касовите си апарати в съответствие с новите изисквания. В същия срок бензиностанциите трябва да сменят електронните си системи с фискална памет. 31 декември 2019 г. пък е срокът за актуализация на най-сложните системи за продажби - тези на големите търговски вериги, които работят с т. нар. интегрирани автоматизирани системи за управление на търговската дейност.", "date": "2019.04.01", "title": " Тотален провал с касовите апарати"}
{"url": "https://duma.bg/kratki-novini-n188704", "text": "Талибаните се опитаха да убият афганистанския вицепрезидент Абдул Рашид Достум. Това е вторият атентат срещу него след връщането му от изгнание през 2018 г. Достум е останал невредим, но един от бодигардите му загина, а други двама са ранени. Нападателите са направили засада на автомобилната колона, в която той пътувал в провинцията. Достум е етнически узбек, а талибаните са етнически пущуни, двете общности са във вражда.  Над 6000 души се включиха в борбата с горския пожар в северната провинция Шанси, съобщиха местните власти. Сред тях са 1000 професионални пожарникари, 2600 заводски работници от провинцията, 1300 други пожарникари, както и 1150 войници и части на въоръжената полиция. Десет вертолета и 28 пожарни са мобилизирани срещу бедствието. Евакуирани са над 3800 местни жители са били евакуирани. Няма данни за жертви. Животните били превозвани по магистрала 401 към Мисисауга, когато камионът се ударил в бетонна бариера. Пристигналите полицаи спасили само 8 от 20-те крави, които били заварени да се разхождат свободно по пътното платно. 31-годишният шофьор е леко ранен. Повдигнати са му обвинения за безразсъдно шофиране и превишаване на максимално допустимата скорост. ", "date": "2019.04.01", "title": "Кратки новини"}
{"url": "https://duma.bg/ovechkin-s-50-gola-v-nhl-za-8-i-sezon-n188734", "text": "Руската звезда на Вашингтон Кепитълс Александър Овечкин отбеляза 50-ия си гол през сезона при победата над Тампа Бей Лайтнинг с 6:3 в мач от Националната хокейна лига. Той достига юбилейната бройка за осми път в кариерата си в НХЛ, като само двама са пред него - канадците Уейн Грецки и Майк Боси с по 9 сезона с 50 и повече гола. За последен път Овечкин отбеляза 50 или повече попадения през сезон 2015/16. 33-годишният руснак е едва четвъртият играч от НХЛ, който на подобна възраст отбелязва 50 гола в рамките на един сезон. За последно това направи чешката легенда Яромир Ягър на 34-годишна възраст през 2005/06 г.", "date": "2019.04.01", "title": "Овечкин с 50 гола в НХЛ за 8-и сезон "}
{"url": "https://duma.bg/118-a-titla-za-bratyata-brayan-n188738", "text": "Поставените под №3 в основната схема и миналогодишни шампиони Боб и Майк Брайън спечелиха турнира в Маями при двойките. На финала 40-годишните американци се наложиха над Уесли Колхоф (Хол) и Стефанос Циципас (Гър) със 7:5, 7:6 (6). За легендарното американско дуо това беше 39-та \"Мастърс\" титла и общо 118-а от тура. Трофеят в Маями е първият им голям успех след завръщането на Боб, който пропусна почти целия минал сезон заради  контузия. Във Флорида при жените титлата заслужи Ашли Барти (Авл), която срази на финала Каролина Плишкова (Чех) със 7:6 (1), 6:3. При мъжете снощи за трофея спориха Роджър Федерер (Швейц) и шампионът от миналата година Джон Иснър (САЩ).", "date": "2019.04.01", "title": "118-а титла за братята Брайън"}
{"url": "https://duma.bg/antani-ivanov-s-vtori-rekord-v-sasht-n188739", "text": "Антъни Иванов вече е притежател на рекордите на 100 и 200 ярда бътерфлай на американския си университет \"Вирджиния Тех\". Българинът счупи постижението на 100 ярда на най-силното състезание за студенти - NCAA в Остин, Тексас. 19-годишният търновец фиксира 46,15 сек. и остави в историята постижението на Грегъри Меън - 46,22 сек. от 2013 г. С този резултат обаче Антъни завърши 29-и, а най-бърз е Вини Ланца от университета на Индиана с 44,37 сек. В коронната си дисциплина 200 ярда Иванов счупи рекорда на “Вирджиния Тех” по време на шампионата на конференцията на Атлантическия бряг в Гринсбъро. Там той изплува дистанцията за 1:41,28 мин. Предишното най-добро постижение на университета бе 1:42,58 мин.", "date": "2019.04.01", "title": "Антъни Иванов с втори рекорд в САЩ"}
{"url": "https://duma.bg/vav-venetsuela-novo-spirane-na-toka-n188705", "text": "Венецуелските власти съобщиха за ново спиране тока заради нови синхронизирани атаки срещу енергийните обекти на страната. Прекъсването на електрозахранването е станало в 19.10 часа в събота в Каракас, в повечето щати в страната ток няма, твърдят потребители на социалните мрежи. Прекъсването в събота настъпи по същото време както в петък. \"Имаше нови едновременни атаки по електропроводите, това се случи по едно и също време в петък и събота\", заяви министърът на информацията и комуникациите на страната Хорхе Родригес по телевизията \"Телесур\". Според Родригес новите атаки са \"абсолютно неслучайни\".  Привържениците на президента Николас Мадуро и на опозицията проведоха митинги в Каракас. Опозиционния лидер Хуайн Гуайдо насърчи демонстрантите да протестират от спиранията на тока и недостига на стоки от първа необходимост. ", "date": "2019.04.01", "title": "Във Венецуела ново  спиране на тока "}
{"url": "https://duma.bg/ultimatum-na-protestirashtite-sarbi-n188707", "text": "Протестиращите в Сърбия поискаха исканията им да бъдат изпълнени до 13 април, когато е планирана общонационална протестна акция, съобщи РИА \"Новости\". Това стана на поредния съботен протест, започнал пред Философския факултет в Белград. Протестиращите настояват да бъде открит виновникът за убийството на сръбския политик Оливер Иванович, застрелян в Косово през януари 2018 година, оставка на вътрешния министър Небойша Стефанович, смяна на ръководството на националната телевизия и радио. Освен тези основни искания, те настояват за оставките на президента, правителството и провеждането на прозрачни и честни избори.", "date": "2019.04.01", "title": "Ултиматум на протестиращите сърби"}
{"url": "https://duma.bg/opozitsiyata-v-cherna-gora-se-obedini-n188706", "text": "Организаторите на масовите антиправителствени протести в Черна гора подписаха \"Споразумение за бъдещето\" с искане за оставката на президента, правителството и за създаване на кабинет на гражданското единство, ръководен от безпартиен премиер, съобщи РИА \"Новости\". Споразумението е подписано от опозиционните формации \"Демократически фронт\", \"Демократи\", Социалдемократическата партия, Социалистическата народна партия, ДЕМОС. Основна точка е договор за общо участие на опозиционните сили срещу властта и агитация срещу управляващата Демократическа социалистическа партия на президента Джуканович.", "date": "2019.04.01", "title": "Опозицията в Черна гора се обедини"}
{"url": "https://duma.bg/pochina-rezhisorkata-anes-varda-n188749", "text": "Знаменитата френска режисьорка Анес Варда, смятана за \"майката на френската Нова вълна\", е починала в Париж на 90-годишна възраст, съобщава АФП. Родена е на 30 май 1928 г. в Иксел, Белгия, като Арлет Варда в семейството на Кристиян Паске и инженера Йожен-Жан Варда (от семейство на гръцки емигранти от Мала Азия). Завършва литература и психология в Сорбоната, първоначално работи като фотографка, а от средата на 50-те години става кинорежисьорка. През 1962 г. се омъжва за режисьора Жак Деми. Има две деца Ц костюмографката Розали Варда (1958) и актьора и режисьор Матийо Деми (1972). Сред най-известните й филми са \"Клео от пет до седем\" (1962), номиниран за \"Златна палма\" в Кан, \"Щастие\" (1965) - специалната награда на журито на Берлинале, и \"Скитницата\" (1985) - \"Златен лъв\" във Венеция. Носителка е на \"Златен Леопард\" от Локарно, \"Златна палма\" от Кан, \"Оскар\" за цялостна кариера.", "date": "2019.04.01", "title": "Почина режисьорката Анес Варда"}
{"url": "https://duma.bg/ubiytsite-na-hashogi-obuchavani-v-sasht-n188708", "text": "Екипът от саудитски командоси, ликвидирал саудитския журналист Джамал Хашоги, са били на обучение в САЩ, съобщи в. \"Вашингтон пост\", който разкрива нови моменти за смъртта на бившия си автор. Критикът на саудитския режим живееше в САЩ и бе убит миналия октомври от екип от 15 агенти, пристигнали в саудитското консулство в Истанбул. Тялото на журналиста и досега не е открито. Екипът смятал да отвлече Хашоги и да го върне в Саудитска Арабия. На него му е била бита инжекция, \"вероятно с много силен седатив\", преди да му сложат торба на главата. Авторът на публикацията твърди, че е разговарял с над 10 американски и саудитски източници, пожелали анонимност. Те му съобщили, че някои хора от набързо сформирания екип са били обучавани в САЩ. Обучението по спецоперации може да е било частично осъществено от групата Tier 1 в щата Арканзас, която имала разрешително от Държавния департамент, пише вестникът. След смъртта на Хашоги обучението не е възобновено. ", "date": "2019.04.01", "title": "Убийците на Хашоги  обучавани в САЩ"}
{"url": "https://duma.bg/turtsite-glasuvat-za-mestna-vlast-n188709", "text": "Турците започнаха да гласуват на местни избори, които президентът Реджеп Ердоган описа като въпрос на оцеляване за страната, съобщиха медиите. В изборите участват 12 политически партии, а сред кандидат-кметове на 30 големи града има и независими. След като икономиката се сви и през 2018 г. валутата загуби над 30% от стойността си, някои избиратели изглеждаха готови да накажат Ердоган. Социологическите проучвания показват, че управляващата Партия на справедливостта и развитието (ПСР) може да загуби контрол над столицата Анкара и дори в най-големия град Истанбул, чийто кмет навремето е бил именно Ердоган. На свой ред той обясни икономическите проблеми като резултат от атаките на Запада, но и подчерта, че е \"шефът\" на икономиката.", "date": "2019.04.01", "title": "Турците гласуват за местна власт"}
{"url": "https://duma.bg/bnb-zatyaga-kreditiraneto-n188714", "text": "От началото на месец април следващата година търговските банки ще бъдат задължени да отделят 1% от капитала си като гаранция по рискови заеми, реши управителният съвет на БНБ. До края на третото тримесечие на т.г. размерът на гаранцията остава 0% и ще е 0,5% за първите три месеца на 2020 г. Последните данни за състоянието на банковата система - за февруари, показват, че кредитирането продължава да расте. Само за месец - през февруари спрямо януари, ипотечните и потребителските кредити са се увеличили съответно с 0,5% и с 0,6%. За месец кредитният портфейл на банките е нараснал с 311 млн. лв. до 61,6 млрд. лв. Нарастване има и при депозитите с 604 млн.лв. Ликвидният буфер в края на февруари е 28,7 млрд. лв. и се е увеличил със 775 млн. лв., отчита БНБ. Общата печалба на банките, работещи у нас, за първите два месеца на 2019 г. е 204 млн. лв., или с 14 млн. лв. повече спрямо същия период на 2018 г. Собственият капитал на трезорите вече е 14,1 млрд. лв. За един месец общата сума на банковите активи се е увеличила със 787 млн. лв. до внушителните 107,7 млрд. лв.", "date": "2019.04.01", "title": " БНБ затяга кредитирането "}
{"url": "https://duma.bg/komikat-zelenski-povede-na-izborite-v-ukrayna-n188711", "text": "Украинците гласуваха в неделя за президент, към 15 часа избирателната активност е почти 44%, съобщи местната ЦИК. Според екзит пол на сайта strana.ua комикът Владимир Зеленски, който е представител на партията \"Слуга на народа\", ще получи 27-29 на сто. Следват с много малка разлика помежду им действащият президент Петро Порошенко, лидерката на партията \"Баткившчина\" (\"Отечество\") Юлия Тимошенко и Юрий Бойко от Опозиционната партия. Всеки един от тях има шанса да се изправи срещу Зеленски на балотажа.   Изборите протичаха при множество нарушения. Само до обяд властите съобщиха за 25 нарушения. Медиите съобщиха, че по различни причини гласуването в 7 изборни секции в страната не е започнало навреме. Полицията е арестувала заподозрян в кражба на кабел, по който се предавала информация от избирателен участък, не се уточнява обаче къде е станало това. А радикалът Олег Ляшко, един от 39-те претенденти, показа пред камерите бюлетината си, с която е гласувал. ", "date": "2019.04.01", "title": "Комикът Зеленски поведе на  изборите в Украйна"}
{"url": "https://duma.bg/korneliya-ninova-kam-georgi-parvanov-unizhenie-e-da-se-varnesh-v-politikata-prez-zadniya-vhod-n188731", "text": "Когато си бил президент на държавата и си стоял на парадния вход, да се опитваш да се върнеш в политиката през задния, като крадеш името на собствената си партия, за да помогнеш на опонентите й - по-голямо унижение за Георги Първанов едва ли може да има. Така коментира лидерът на БСП Корнелия Нинова решението на АБВ и още 6 партии да се явят на евровота като \"Коалиция за България\". Формацията ще бъде председателствана от лидера на АБВ Румен Петков. Партиите, участващи в обединението, са АБВ, \"Обединен блок на труда Български лейбъристи\", Политическо движение \"Социалдемократи\", \"Движение за социален хуманизъм\", \"Българска левица\", \"Българска партия Либерали\" и \"Възраждане на Отечеството\".", "date": "2019.04.01", "title": "Корнелия Нинова към Георги Първанов:    Унижение е да се върнеш в политиката през задния вход"}
{"url": "https://duma.bg/ognyan-stoyanov--gorna-oryahovitsa-propusna-vazmozhnost-da-se-spravi-s-mrasniya-vazduh-n188722", "text": "\"Горна Оряховица пропусна поредна възможност да получи средства за подобряване чистотата на въздуха. Кметът Добромир Добрев от ГЕРБ не е кандидатствал за програма Life+, по която 16,7 млн. евро ще бъдат насочени към седем български града\", заяви общинският лидер на БСП Огнян Стоянов. Общината не е декларирала еднозначно в програмата си, че проблемът с фините прахови частици от битовото отопление са й основен приоритет, подчерта той. Групата на левицата не подкрепи отчета на местната власт за изпълнението на мерките, насочени към опазване и подобряване качеството на атмосферния въздух и управлението на отпадъците. Горна Оряховица е в топ 3 на градовете с най-замърсен въздух в България, припомни социалистът инж. Георги Рачев. \"68,3% от оряховчани са изложени на замърсен въздух. Това са 12 628 домакинства, или близо 28 000 души. Увеличава се броят на дните с превишение на нормата на фини прахови частици, които през миналата година са били 110. Замърсяването на въздуха продължава да води до рискове за здравето на човека\", сочат данните.", "date": "2019.04.01", "title": "Огнян Стоянов:     Горна Оряховица пропусна възможност да се справи с мръсния въздух"}
{"url": "https://duma.bg/zadalbochavat-se-neyasnotite-okolo-mashinnoto-glasuvane-n188724", "text": "\"Машинното гласуване на евроизборите е под въпрос. Въпреки че се очаква обществената поръчка за доставка на машините да се обяви следващата седмица, няма институция, която да сертифицира устройствата\". Това заяви вчера председателят на ЦИК Стефка Стоева. Тя се оплака, че всички държавни органи отказват да изпълнят тази дейност, защото казват, че не е в тяхната компетентност и не разполагат с такава възможност. Стоева обаче увери, че това не е заплаха за провеждането на изборите. В 3000 секции трябва да се гласува с машини на евроизборите, а в 6000 - на местните през есента. Засега обаче пет държавни агенции, сред които ДАНС и агенцията по метеорология, са отговорили официално, че нямат отношение към сертифицирането на машините. Говорителят на ЦИК Александър Андреев не каза кой трябва да предприеме съответните стъпки. Ние сме изправени пред различни въпроси, за да не кажем проблеми, които следва да бъдат решени, и те не са от компетентността на ЦИК, поясни той. Преди повече от година комисията бе осъдена да осигури възможност за машинно гласуване. До момента обаче обществената поръчка се бави.", "date": "2019.04.01", "title": "Задълбочават се неяснотите около машинното гласуване"}
{"url": "https://duma.bg/donka-mihaylova--malki-obshtini-ne-mogat-da-poddarzhat-republikanski-patishta-n188725", "text": "\"Малките общини не могат да си позволят поддръжка на републиканските пътища. Само най-големите общини могат да си позволят да поемат стопанисването и поддържането на част от тях\". Това заяви кметът на Троян Донка Михайлова по повод предложението на правителството за прехвърляне на републикански пътища на общините. Според Михайлова малко общини в България биха се съгласили държавата да им прехвърли републикански пътища, без да им предостави и полагащите се за тях средства за поддръжка. \"Всяка община чрез своите органи за местно самоуправление трябва да реши сама това целесъобразно ли е и финансово посилно ли е. За община Троян това е нерационално\", категорична е Михайлова, която е и зам.-председател на Националното сдружение на общините. \"Би трябвало с АПИ да си парцелираме участъци от пътната мрежа, като ние да асфалтираме, да кърпим дупки, примерно на разстояния от 800 метра, след което АПИ да продължава. Този подход е трудно приложим на територията на община Троян\", поясни кметът.", "date": "2019.04.01", "title": " Донка Михайлова:     Малки общини не могат да поддържат републикански пътища"}
{"url": "https://duma.bg/bsp-predlaga-novi-zabavachki-v-triaditsa-i-vitosha-n188723", "text": "Общински съветници от БСП в София предлагат два варианта за частично решаване на проблема с недостига на места в детските градини в някои райони. Лидерът на столичните социалисти Калоян Паргов и колегата му от групата на БСП в СОС Борис Цветков са подготвили доклад, в който дават предложения за създаване на няколко градински и яслени групи в районите \"Витоша\" и \"Триадица\". Една от идеите им е за превръщане в забавачка на сграда на два етажа в кв. \"Драгалевци\", район \"Витоша\", която е оборудвана, но стои неизползвана. Според съветниците тя може да се превърне в забавачка за деца от градинска и яслена възраст, които живеят и в кварталите \"Кръстова вада\" и \"Манастирски ливади\". В \"Манастирски ливади\" вече е предвидено строителството на градина, но тя едва ли ще стане до 2-3 години, а недостигът на места е остър, пише още в доклада.  Другото предложение на социалистите е за промяна на предназначението на съществуваща общинска сграда в кв. \"Гоце Делчев\" на ул. \"Боянски водопад\", известна като малката зала \"Триадица\".  Тя се използвала за спортна зала, но в момента е заключена и стои празна. Затова се предлага тя да се превърне във филиал на съществуващата близка 43 ДГ \"Талант\" чрез цялостна реконструкция. Съветниците смятат, че преустройството може да стане още през следващите месеци и новите групи да се открият наесен. ", "date": "2019.04.01", "title": "БСП предлага нови забавачки в \"Триадица\" и \"Витоша\""}
{"url": "https://duma.bg/bsp-v-kazanlak-protiv-prodazhbata-na-imot-v-ravda-n188726", "text": "\"Скандално и недопустимо е решението на управляващите за продажбата на терена на бившия пионерски лагер в село Равда. Призоваваме кмета на Казанлък Галина Стоянова да върне решението и да започне широко обществено обсъждане за разпореждането на земята\". Това заяви председателят на БСП в Казанлък Румяна Друмева, след като съветниците на ГЕРБ гласуваха теренът от 5660 кв. м да бъде продаден за 980 хил. лв. Според левицата става дума за добре подредена \"стратегия\" на ГЕРБ за изкупуване на имоти. Оценката от лицензиран оценител на терена е над 1,5 млн. лв., възмущават се социалистите. \"С действията си ГЕРБ доказват с всеки изминал ден, че Общинският съвет е придатък на кмета. Нашите предложения в комисии и на сесии се неглижират тотално, но това няма да ни откаже да защитаваме интересите на гражданите.\" подчерта съветникът Теодора Иванова. Очевидно е желанието имотът да бъде продаден, за да се запълни общинската хазна, категорична е Моника Динева. \"Недопустимо е да се водят преговори зад гърба на Общинския съвет и да се определят цени. На това трябва да се сложи край чрез публичност и да бъде информирана обществеността за всички решения на Общинския съвет, предупреди председателят на групата съветници на БСП Пламен Караджов. ", "date": "2019.04.01", "title": "БСП в Казанлък против продажбата на имот в Равда"}
{"url": "https://duma.bg/dostapat-do-novi-lekarstva-shte-se-zabavi-oshte-poveche-n188728", "text": "Средно 700-800 дни ще бъдат необходими за одобрение на нови лекарства и лечения след промените в Наредба 10 на МЗ, които влизат в сила от днес. Досега подобна процедура вземаше около 550 дни. Занапред, за да кандидатства дадено лекарство за реимбурсиране от НЗОК, производителят му ще трябва да представи положителна т.нар. оценка на здравни технологии (ОЗТ) от една от 4 държави - Франция, Германия, Великобритания и Швеция. И сега България е една от държавите, в които нови медикаменти навлизат най-бавно. Това каза изпълнителният директор на Асоциацията на научноизследователските фармацевтични производители Деян Денев. От 121 продукта, одобрени от Европейската агенция по лекарствата от 1 януари 2015 г. до 31 декември 2017 г., в България са одобрени 23. Друго изискване, за да бъде включено едно лекарство в реимбурсния списък на НЗОК, е то да се плаща от най-големия обществен здравно осигурителен фонд в 5 от 17 страни на ЕС, но не е ясно какво би станало, ако то е заплащано от друг източник. Според Денев най-вероятно това ще означава, че ако медикаментът се плаща от специализиран фонд в някои от тези страни, това няма да важи у нас. Досега условието бе новите терапии да се плащат с обществени средства в 5 от 27 страни на ЕС, без значение дали парите са от здравното министерство на държавите или здравни фондове. Като друго препятствие Денев определя изискването Националният съвет по цени и реимбурсиране на лекарствени продукти да одобри новия препарат до 30 септември на годината. След тази дата медикаментите остават за одобрение за следващата година. Така и реимбурсацията вместо през 2020 г. ще стане през 2021 г. Досега около 90% от новите медикаменти се одобряваха в края на годината. През 2019 г. очакват одобрение нови медикаменти за 7 тежки заболявания, сред които и епилепсия. През 2018 г. фармацевтичните компании са платили около 160 млн. лв. отстъпки на НЗОК, което означава, че всеки 9-и или 10-и пациент се лекувал за сметка на фармаиндустрията. През последните 4 години отстъпките, които компаниите са направили, възлизат на около 500 млн. лв. От 1 април производителите на лекарства ще трябва да плащат на НЗОК допълнителни пари, ако се надвиши планираният разход за лечение с дадено лекарство. Това би означавало фармаиндустрията да внесе в касата още около 50 млн. лв. годишно, прогнозира Денев.", "date": "2019.04.01", "title": " Достъпът до нови лекарства ще се забави още повече"}
{"url": "https://duma.bg/hilyadi-patsienti-mozhe-da-ostanat-bez-lichen-lekar-n188727", "text": "От 3 юни хиляди български граждани може да останат без личен лекар. Причината е, че всички общопрактикуващи лекари трябва да придобият специалност до тази дата според преходните и заключителните разпоредби към Закона за лечебните заведения от 2014 г. Според него лекарите на индивидуална или групова практика, оказващи първична медицинска помощ, би трябвало да представят в РЗИ свидетелство за призната специалност по \"Обща медицина\" или документ, че са редовно зачислени за специализация по специалността. Представянето на изискваните документи трябва да стане до 2 юни 2019 г., в противен случай от 3 юни практиките на неотговарящите на условията ще бъдат заличени. Ако законът бъде спазен, практиката на \"заличените\" ще бъде поета от техни колеги, отговарящи на условията.  По неофициални данни в момента, въпреки предоставената възможност за специализация, все още 25-30% от общопрактикуващите, т.е. около 1000 лекари са без специалност. Както ДУМА вече писа, най-застрашени са райони като Кърджали, Търговище, Разград. По данни на НЗОК за 2019 г. договори с касата са сключили 4204 лични лекари, което е с 10 по-малко от миналата година. ", "date": "2019.04.01", "title": "Хиляди пациенти може да останат без личен лекар"}
{"url": "https://duma.bg/zhenite-sotsialistki-ochertaha-prioritetite-si-za-izborite-n188729", "text": "Жените социалистки очертаха на пленум на обединението си приоритетите, по които ще работят за спечелването на европейските и местните избори. Те настояват за равно заплащане на труда на мъжете и на жените. Важна тема за социалистките продължава да е борбата с насилието над жени и деца. Те бяха категорични, че трябва да бъде изострено вниманието на обществото върху този сериозен проблем. Председателят на Обединението на жените социалистки Катя Николова направи анализ на проведените събития и инициативи от началото на 2019 г. \"Политическата обстановка сочи, че тази година е възможно да има и предсрочни парламентарни избори. Разбираме огромната важност и значимост на изборите и сме готови да работим за успешното представяне на БСП. Ще продължим да настояваме за повече жени в политиката. За местните избори планираме инициативи и действия, които ще проведем заедно с НПО и граждански структури по места. По този начин ще имаме възможност да представим нашите способни и успешни жени и местни авторитети, които заслужават да намерят място в листите като общински съветници или кметове\", подчерта Николова.  ", "date": "2019.04.01", "title": " Жените социалистки очертаха приоритетите си за изборите"}
{"url": "https://duma.bg/mariya-gabriel-vodi-listata-na-gerb-za-evrovota-n188730", "text": "Мария Габриел оглавява листата на ГЕРБ за европейските избори. Бойко Борисов заедно с лидера на СДС Румен Христо представи съвместната листа с кандидати за членове на Европарламента, в която получиха две места.  След досегашната еврокомисарка Габриел се нареждат сегашните членове на ЕП Андрей Ковачев, Андрей Новаков, Ева Майдел и Асим Адемов. Шести е Александър Йорданов от СДС, а след него е дългогодишната министърка на Борисов Лиляна Павлова, сега депутат. Евродепутатът Емил Радев е на трудно избираемото осмо място. Девета е шефката на комисията по екология в НС Ивелина Василева. Десети е зам.-кметът на Смолян Марин Захариев, 11-и е общинският съветник във Враца и собственик на очна клиника Иво Ралчовски, 12-и - депутатът Младен Шишков, 13-и - шефът на общинарите от ГЕРБ в Стара Загора Николай Диков, 14-и - зам. областният управител на Сливен Камен Костов, 14-а - Йоана Фильова, 16-и - енергийният зам.-министър Жечо Станков и 17-и - главният секретар на СДС Илия Лазаров. На предишните евроизбори ГЕРБ спечелиха 7 от 17-те места за български евродепутати. Борисов похвали листата си като \"по-добрата от всяка друга\", а кандидатите като \"интелигентни, млади, можещи и красиви\". Той отново се жалва за \"удара\" с \"апартаментгейт\" по партията му, като призова кандидатите да говорят на хората, че \"да се греши е човешко\" и \"който не работи - не греши\", но ГЕРБ се били поучили. \"Заслужено се понесохме шамара. Удариха ни лошо, но искам да помоля българите: Гласувайте за нас! Не сме идеални, но по-добри няма\", призова премиерът. Станислав Стоянов става депутат от ГЕРБ на мястото на Цветан Цветанов, обявиха вчера от комисията. Той е собственик на рекламна агенция във Велико Търново. Четирима в листата на ГЕРБ преди него са депозирали отказ да станат депутати.", "date": "2019.04.01", "title": "Мария Габриел води листата на ГЕРБ за евровота"}
{"url": "https://duma.bg/sadat-zabrani-sabiraneto-na-badeshti-lihvi-n188715", "text": "Банките, фирмите за бързи пари и другите кредитори няма да могат да събират бъдещите лихви по договор за кредит, ако той бъде обявен за предсрочно изискуем. Това става ясно от тълкувателно решение на Върховния касационен съд по дело от 2017 г., заведено заради противоречива съдебна практика. Оказва се, че различни финансови институции са си позволявали да изискват при предсрочна изискуемост на кредит нередовните длъжници да плащат цялата бъдеща лихва, която би била дължима, ако заемът бе издължен според първоначално договорения погасителен план. Кредитът обичайно се обявява за предсрочно изискуем, когато клиентът не плати няколко месечни вноски. В такъв случай, дори да е изтекла само 1 година от 10-годишен заем, кредиторът има право да изиска незабавно връщането на цялата сума и, ако това не се случи, да премине към изпълнително дело и съответно - запори и разпродажба на имуществото на длъжника. При подобни случаи някои банки или фирми за кредити претендират, че клиентът дължи цялата бъдеща лихва по заема, която би се дължала за целия 10-годишен период. Оказва се, че по въпроса е имало противоречива съдебна практика.", "date": "2019.04.01", "title": "Съдът забрани събирането на бъдещи лихви "}
{"url": "https://duma.bg/gledayte-bstv-n188754", "text": "05.30 \"Лява политика\" с водещ Александър Симов (п) 06.30 \"В обектива\" с водещ Валерия Касиян (п) 07.30 Документален филм 08.00 \"Холивудски знаменитости\": Юьн Макгрегьр (п) 08.30 \"Тази седмица\" с Велизар Енчев (п) 09.30 \"Професия Турист\" - Париж (п) 10.00 \"Шевица\" - фолклорно предаване 11.00 \"Нико и пьтят кьм звездите\" - анимационен филм 12.30 Новини 12.50 Любимите български филми: \"Иван Кондарев\" (1974г.) 15.40 Цветен следобед\" - избрано от следобедния блок през седмицата с Елена Пенчукова 16.30 \"За историята - свободно\" с Александър Сивилов (п) 17.30 \"Гласове\" с водещ Явор Дачков 18.30 Новини - централна емисия 19.00 \"Общество и култура\" с водещ Иван Гранитски 20.00 Любимите български филми: \"Денят на владетелите\" (1986г.) 22.15 Киносалон БСТВ: \"Вьзмездие\" (2015 г.),Испания 23.50 Новини - централна емисия (п) 00.20 \"Общество и култура\" с водещ Иван Гранитски (п) 01.20 \"Цветен следобед\" - избрано от следобедния блок на БСТВ (п) 02.10 \"Гласове\" с водещ Явор Дачков (п) 03.10 \"Шевица\" - фолклорно предаване (п) 04.30 \"За историята - свободно\" с Александър Сивилов (п) 05.30 \"Лява политика\" с Александър Симов (п) 06.30 \"Общество и култура\" с водещ Иван Гранитски (п) 07.30 \"България се събужда\" с водещ Стоил Рошкев 09.00 ТВ пазар 09.15 \"България се събужда\" (продьлжение) 10.30 Новини 10.50 \"Сянката на Елена\", сериал, 53 еп. (п) 11.40 ТВ пазар 12.10 \"Холивудски знаменитости\": Юън Макгрегър (п) 12.30 Новини 13.00 \"Следобед с БСТВ\" с Елена Пенчукова 14.50 ТВ пазар 15.30 Новини 15.40 \"Сянката на Елена\", сериал, 54 еп. 16.30 Документален филм 17.00 \"Гласове\" с водещ Явор Дачков (п) 18.10 \"Холивудски знаменитости\": Крисчън Бейл 18.30 Новини - централна емисия 19.00 \"Червен картон\" - спортно предаване с Кирил Веселински 20.00 Актуално от деня с водещ Нора Стоичкова 20.30 Любимите български филми: \"Мъже в командировка\" (1969г.) 22.00 Новини 22.20 Киносалон БСТВ: \"Обирджийката\" (2013г), Германия 00.15 Новини - късна емисия (п) 00.30 Актуално от деня с Нора Стоичкова (п) 01.00 \"България се събужда\" с водещ Стоил Рошкев (п) 03.40 \"Гласове\" с водещ Явор Дачков (п) 04.40 \"Червен картон\" спортно предаване с Кирил Веселински (п) 05.40 \"Следобед с БСТВ\" с Елена Пенчукова (п) 07.30 \"България се събужда\" с водещ Стоил Рошкев 09.00 ТВ пазар 09.15 \"България се събужда\" (продьлжение) 10.30 Новини 10.50 \"Сянката на Елена\", сериал, 54 еп. (п) 11.40 ТВ пазар 12.10 \"Холивудски знаменитости\": Крисчън Бейл (п) 12.30 Новини 13.00 \"Следобед с БСТВ\" с Елена Пенчукова 14.50 ТВ пазар 15.30 Новини 15.40 \"Сянката на Елена\", сериал, 55 еп. 16.30 Любимите български филми: \"Мъже в командировка\" (п) (1969г.) 18.10 \"Холивудски знаменитости\": Брус Уилис 18.30 Новини - централна емисия 19.00 \"Лява политика\" с Александър Симов 20.00 Актуално от деня с водещ Валерия Касиян 20.30 Любимите български филми: \"Роялът\" (1979 г) 22.00 Новини 22.20 Киносалон БСТВ: \"Хиляда пъти лека нощ\" (2013г.), Норвегия 00.10 Новини - късна емисия (п) 00.25 Актуално от деня с Валерия Касиян (п) 00.55 \"България се събужда\" с водещ Стоил Рошкев (п) 03.40 \"Общество и култура\" с водещ Иван Гранитски (п) 04.40 \"Лява политика\" с Александър Симов (п) 05.40 \"Следобед с БСТВ\" с Елена Пенчукова (п) 07.30 \"България се събужда\" с водещ Стоил Рошкев 09.00 ТВ пазар 09.15 \"България се събужда\" (продьлжение) 10.30 Новини 10.50 \"Сянката на Елена\", сериал, 55 еп. (п) 11.40 ТВ пазар 12.10 \"Холивудски знаменитости\": Брус Уилис (п) 12.30 Новини 13.00 \"Следобед с БСТВ\" с Елена Пенчукова 14.50 ТВ пазар 15.30 Новини 15.40 \"Сянката на Елена\", сериал, 56 еп. 16.30 Любимите български филми: \"Роялът\" (п) (1979 г) 18.10 \"Холивудски знаменитости\": Джулия Робъртс 18.30 Новини - централна емисия 19.00 \"За историята - свободно\" с Александър Сивилов 20.00 Актуално от деня с водещ Александър Симов 20.30 Любимите български филми: \"Сто тона щастие\", (1978г.) 21.45 \"Архивите на бъдещето\" (п) 22.00 Новини 22.20 Киносалон БСТВ: \"Господин никой\" (2010г.), Белгия,Германия,Франция 00.50 Новини - късна емисия (п) 01.05 Актуално от деня с водещ Александър Симов (п) 01.35 \"България се събужда\" с водещ Стоил Рошкев (п) 03.40 \"Червен картон\" спортно предаване с Кирил Веселински (п) 04.40 \"За историята - свободно\" с Александър Сивилов (п) 05.40 \"Следобед с БСТВ\" с Елена Пенчукова (п) 07.30 \"България се събужда\" с водещ Стоил Рошкев 09.00 TВ пазар 09.15 \"България се събужда\" (продьлжение) 10.30 Новини 10.50 \"Сянката на Елена\", сериал, 56 еп. (п) 11.40 ТВ пазар 12.10 \"Холивудски знаменитости\": Джулия Робъртс (п) 12.30 Новини 13.00 \"Следобед с БСТВ\" с Елена Пенчукова 14.50 ТВ пазар 15.30 Новини 15.40 \"Сянката на Елена\", сериал, 57 еп. 16.30 Любимите български филми: \"Сто тона щастие\", (п) (1978г.) 18.10 \"Холивудски знаменитости\": Джон Траволта 18.30 Новини - централна емисия 19.00 \"Студио Икономика\" с водещ Нора Стоичкова 20.00 Актуално от деня с водещ Велизар Енчев 20.30 Любимите български филми: \"Щурец в ухото\" (1976г.) 22.00 Новини 22.20 Киносалон БСТВ: \"Испанска афера\" (2014 г.), Испания 00.05 Новини - късна емисия (п) 00.20 Актуално от деня с водещ Велизар Енчев (п) 00.50 \"България се събужда\" с водещ Стоил Рошкев (п) 03.40 \"Лява политика\" с Александър Симов (п) 04.40 \"Студио Икономика\" с водещ Нора Стоичкова(п) 05.40 \"Следобед с БСТВ\" с Елена Пенчукова (п) 07.30 \"България се събужда\" с водещ Стоил Рошкев 09.00 ТВ пазар 09.15 \"България се събужда\" (продьлжение) 10.30 Новини 10.50 \"Сянката на Елена\", сериал, 57 еп. (п) 11.40 ТВ пазар 12.10 \"Холивудски знаменитости\": Джон Траволта (п) 12.30 Новини 13.00 \"Следобед с БСТВ\" с Елена Пенчукова 14.50 ТВ пазар 15.30 Новини 15.40 \"Сянката на Елена\", сериал, 58 еп. 16.30 Любимите български филми: \"Щурец в ухото\" (п) (1976г.) 18.10 \"Холивудски знаменитости\": Майкъл Дъглас 18.30 Новини - централна емисия 19.00 \"В обектива\" с водещ Валерия Касиян 20.00 Актуално от деня с водещ Велизар Енчев 20.30 Любимите български филми: \"Гераците\" (1958г.) 22.00 Новини 22.20 Киносалон БСТВ: \"Твърдоглавецът\" (2011 г.), Белгия 00.30 Новини - късна емисия (п) 00.45 Актуално от деня с водещ Велизар Енчев (п) 01.15 \"България се събужда\" с водещ Стоил Рошкев (п) 03.40 \"За историята - свободно\" с Александър Сивилов (п) 04.40 \"В обектива\" с водещ Валерия Касиян (п) 05.40 \"Следобед с БСТВ\" с Елена Пенчукова (п) 07.30 Документален филм 08.00 \"Холивудски знаменитости\": Майкъл Дъглас (п) 08.20 \"Общество и култура\" (п) 09.25 ТВ пазар 09.40 Любимите български филми: \"Гераците\" (п) (1958г.) 11.15 ТВ пазар 11.30 \"Студио Икономика\" с водещ Нора Стоичкова (п) 12.30 Новини 13.00 \"Червен картон\" - спортно предаване с Кирил Веселински (п) 14.00 ТВ пазар 14.30 \"Професия Турист\" - Париж (2 част) 15.00 Цветен следобед\"- избрано от следобедния блок през седмицата с Елена Пенчукова 16.30 \"В обектива\" с водещ Валерия Касиян (п) 17.30 \"Архивите на бъдещето\" - технологичните предизвикателства на новото време 18.10 \"Холивудски знаменитости\": Анджелина Джоли 18.30 Новини - централна емисия 19.00 \"Тази седмица\" с Велизар Енчев 20.00 Любимите български филми: \"Елегия\" (1982г.) 22.00 Киносалон БСТВ: \"В мрака\" (2011г.), Полша, Германия,Канада,Франция 00.25 Новини - централна емисия (п) 00.55 \"Тази седмица\" с Велизар Енчев (п) 01.55 \"Цветен следобед\"- избрано от следобедния блок на БСТВ (п) 03.30 \"Гласове\" с водещ Явор Дачков (п) 04.30 \"Червен картон\" - спортно предаване с Кирил Веселински (п) 05.30 \"Лява политика\" с водещ Александър Симов (п) 06.30 \"В обектива\" с водещ Валерия Касиян (п) 07.30 Документален филм 08.00 \"Холивудски знаменитости\": Анджелина Джоли (п) 08.20 \"Тази седмица\" с Велизар Енчев (п) 09.20 ТВ пазар 09.35 \"Професия Турист\" - Париж (п) 10.00 \"Шевица\" - фолклорно предаване 11.00 \"Походът на императорите\" - документален филм 12.30 Новини 12.50 ТВ пазар 13.05 Любимите български филми: \"Елегия\" (п) (1982г.) 15.00 ТВ пазар 15.15 Цветен следобед\" - избрано от следобедния блок през седмицата с Елена Пенчукова 16.30 \"За историята - свободно\" с Александър Сивилов (п) 17.30 \"Гласове\" с водещ Явор Дачков 18.30 Новини - централна емисия 19.00 \"Общество и култура\" с водещ Иван Гранитски 20.00 Любимите български филми: \"Няма нищо по-хубаво от лошото време\" (1971г.) 22.00 Киносалон БСТВ: \"Водачът\" (2015 г.), САЩ 00.05 Новини - централна емисия (п) 00.35 \"Общество и култура\" с водещ Иван Гранитски (п) 01.35 \"Цветен следобед\" - избрано от следобедния блок на БСТВ (п) 03.30 \"Гласове\" с водещ Явор Дачков (п) 04.30 \"За историята - свободно\" с Александър Сивилов (п)", "date": "2019.04.01", "title": "Гледайте: БСТВ"}
{"url": "https://duma.bg/olioto-i-brashnoto-poskapnaha-na-stokovite-borsi-n188716", "text": "През миналата седмица най-много са се повишили цените на едро на брашното и олиото. Това показват данните на Държавната комисия по стоковите борси и тържищата. Брашното тип \"500\" е поскъпнало с 3,5% и се продавало по стоковите борси за 88 ст. за кг. Цената на олиото се е повишила с 2,7 на сто и то се купувало по 1,91 лв. за литър. Маслото продължава да поскъпва за трета-четвърта седмица поред. Цената на пакетче от 125 г се е повишила през миналата седмица 2,3% и то се продавало по 2,26 лв. Каймата също поскъпва - с 2,1% до 4,80 лв. средно за кг. Цената на пилешкото замразено месо се е повишила с 0,8% и то се е продавало по 3,84 лв. за кг. Кравето сирене е поскъпнало с 0,5% на едро и се е търгувало по 5,93 лв. за кг. Картофите са поскъпнали с 1,8% до 1,16 лв. за кг.  Като цяло индексът на тържищните цени се е понижил с 0,25 на сто през миналата седмица. Вносните краставици са поевтинели най-много - с 27,5% до 1,58 лв. за кг. Цената на зелето е по-ниска с 3,6% и то се е продавало по 1,35 лв. за кг. Доматите от внос са поевтинели с 0,9% до 2,25 лв. за кг, а ябълките - с 1% до 1,02 лв. за кг. Цената на портокалите се е понижила с 2,3% до 1,25 лв. за кг. Мандарините са поевтинели с 3% и са се търгували по 1,60 лв., а бананите - с 1,4% до 2,10 лв. за кг. ", "date": "2019.04.01", "title": "Олиото и брашното поскъпнаха на стоковите борси"}
{"url": "https://duma.bg/falshiva-zagrizhenost-sreshtu-neverni-novini-n188692", "text": "Фалшива загриженост срещу разпространяването на неверни информации е заляла не само България. През последните месеци обаче показната битка срещу невидимия враг сякаш набра инерция, въпреки че резултатите от нея продължават да са все така нулеви. Страната ни има цял комисар по цифровата икономика и цифровото общество - Мария Габриел от квотата на ГЕРБ. До българското общество обаче достигат откъслечни данни какво се случва и как този й пост подпомага коректното информиране и развитието на технологиите в ЕС, а и у нас. Приемането на прословутата General Data Protection Regulation (GDPR), или най-общо казано европейската регулация за защитата на личните данни, бе очаквана от много хора. Разпоредбите й обаче така и не разрешиха множеството проблеми в сферата. Голяма част от страните членки в ЕС се впуснаха да търсят начини как да синхронизират законодателството си. България постигна невероятна висота в Управляващото мнозинство набързо прие промени в Закона за защита на личните данни (ЗЗЛД), но с тях внесе нова порция неясноти и усложнения. Голяма част от тях удариха най-силно журналистите. Както ДУМА писа, ЗЗЛД отваря врата за цензура, продуцирана от държавни органи и бюрократични структури. Дори се дава възможност хора извън журналистическата сфера да дават оценки и разрешения за медийни материали, източници на информация и т.н. По този ли начин управляващите смятат да борят фалшивите новини? Или просто си уреждат истинските разкрития за далаверите и сделките им да остават скрити? Предупрежденията на гилдията, синдикати, организации и опозицията не бяха чути. Дори президентското вето бе отхвърлено, без някой да се зачете в мотивите на Румен Радев. В момента ЗЗЛД е в ръцете на Конституционния съд, предстои да видим какъв ще е резултатът. През това време еврокомисарката по технологиите бори фалшивите новини и обикаля училища, университети и каквото падне. Госпожа Габриел смело обяснява как измислени информации рушат обществото ни, самата тя превръщайки се в автор на такива, докато разпространява  Гледната точка на ГЕРБ, която удивително съвпада с тази на Вашингтон - Русия е злият гений, авторът на всички световни и национални фалшификации в медиите. Прекрасна реклама за руската пропаганда и хакери, между другото. \"Заплахите за вмешателство в обществения дебат и манипулиране на изборите са по-реални от всякога. Необходими са координирани усилия и обмен на информация между всички страни членки, както и използването на системата за ранно предупреждение, ако искаме да сме успешни срещу кибер заплахите и дезинформацията онлайн\", повтаря до откат гербаджийката. Дали дава като пример за фалшиви новини разкритите от медии и сайтове имотни далавери на съпартийците си? Или тепърва предстои? Наскоро ДУМА припомни, че през 2016 г. образователният министър Меглена Кунева забрани в забавачките и училищата децата да бъдат въвличани в срещи от предизборната кампания за президент, като припомни, че законът забранява политическа дейност в училище. В края на 2017 г. МОН постанови достъпът на НПО до училищата да става само с разрешение на министъра, след като съпругата на президента Десислава Радева разговаря с ученици от училище във Велико Търново за националните традиции и новите будители. Това обаче не пречи на една от фаворитките на ГЕРБ да обикаля училищата и да категоризира източниците на фалшиви новини. Медиите са поставени в  да избират - дали да са приятели на властта или да я разобличават. Вторият вариант ги поставя пред предизвикателството да се борят за финансиране и да бъдат зачеркнати от евросубсидирането, разпределяно от управляващите. Доклади от чужбина предупреждават, че медиите у нас са контролирани от властта, собствеността остава неясна, а трудът на журналистите не само е подценяван, но и застрашава физическото и емоционалното им оцеляване. Но нима са ни нужни подобни статистики, щом го виждаме с очите си? Нима не е ясно отношението на силните на деня към журналистите? Всички го знаем - било то от медийните им изяви или от многобройните съдебни искове срещу журналисти и медии за непосилни суми. Нароиха се автори \"призраци\" и анонимни дописки и сайтове. А все по-консуматорското поколение предпочита да се информира от интернет, от кратки и \"екслузивни\" дописки. Някои от онлайн потребителите дори не се замислят доколко могат да разчитат на даден сайт. Те търсят себе си и своите  във всяка информация. Все повече ограничават кръга от източници на новини, доверяват се само на собствения си усет. Писачите в подобни сайтове пък търсят повече посещаемост, съответно разчитат на жълтото и започват с \"бомба\", \"шок\" и т.н. Ровят се в мръсното бельо, създават романи и скандали... Може би законотворците трябваше да се концентрират не толкова върху ограничаването на традиционните медии, а в регулирането на новите. Защото в онлайн пространството всеки може да прави почти всичко, което му хрумне. Може да съсипва животи, да раздава присъди, да измисля легенди... А слуховете са нещо страшно, с реални последици. Те могат да превърнат измислица в почти реалност, в \"новина\". Ако властта наистина иска да пребори фалша, трябва да се намеси в регулирането на онлайн информациите. Без да се превръща в цензор или всевиждащо око, ровещо личната комуникация на всеки. Но все пак - да даде шанс на засегнатите от драскачите да търсят правата си, когато са несправедливо оплюти или онлайн \"осъдени\".", "date": "2019.04.01", "title": " Фалшива загриженост срещу неверни новини"}
{"url": "https://duma.bg/datata-n188691", "text": "МЕЖДУНАРОДЕН ДЕН НА ХУМОРА, САТИРАТА И ЗАБАВАТА. Едни свързват зараждането на празника с древния Рим, където в средата на февруари отбелязвали празника на глупците. Други отнасят възникването му към древна Индия, където на 31 март отбелязвали празника на шегата. В България с Деня на шегата са свързани и много суеверия. Най-важното е, че за да има човек късмет през годината и да нe го лъжат в другите дни, трябва да направи номер поне на един близък и поне някой да го излъже. Всичко това трябва да се свърши до обяд, защото всяка по-късна шега носи лош късмет на онзи, който я е направил. На 1 април празнува рожден ден Домът на хумора и сатирата в Габрово, създаден през 1972 г. 1916 - В БЪЛГАРИЯ Е ВЪВЕДЕН ГРИГОРИАНСКИЯТ КАЛЕНДАР, който заменя Юлианския. Промяната влиза в сила от 1 април 1916 г., когато дните от календара се преместват с 13 напред - след 1 април 1916 г. следва 14 април. Това е слънчев календар, зависим от периода на завъртането на Земята около Слънцето, който е 365,2422 дни от 24 часа по 60 минути, всяка по 60 секунди. Средната година по Григорианския календар е 365,2425 дни. За да може броят на годишните дни да е цяло число, през 4 години се добавя един допълнителен ден, 29 февруари, а годината се нарича високосна. 1920 - СЪЗДАДЕНА Е ЛОВЕШКАТА КОМУНА. През декември 1919 г. БКП печели общинските избори в Ловеч. За кмет е избран Никола Илиев Динев. В условията на следвоенна криза провежда активна социална политика. Управлението му е известно като Ловешката комуна. 1944 - УБИТ Е МИТКО ПАЛАУЗОВ, ДЕТЕ-ПАРТИЗАНИН (Р. 1930 Г.). Бащата Трифон става партизанин в Габровско-Севлиевския отряд. Заради тази му дейност майката Ганка и малкият Митко са арестувани 15 денонощия. След акция на отряда през лятото на 1943 г. двамата се присъединяват към него. Прехвърлени са в болничната землянка, където се грижат за ранени партизани. На 1 април 1944 г. землянката е разкрита и атакувана от жандармерията. Митко и майка му загиват. 1947 - УМИРА ЕКАТЕРИНА КАРАВЕЛОВА, ОБЩЕСТВЕНИЧКА, ПУБЛИЦИСТКА (Р. 1860 Г.). Съпруга на Петко Каравелов. Една от учредителките на Българския женски съюз. Участва активно и в международното движение за мир. Ратува за подобряване на руско-българските отношения. Публикува над 50 статии и политически фейлетони, превежда от руски и френски език творби на Толстой, Достоевски, Юго, Флобер и др. 1966 - УМИРА ДИМИТЪР ДИМОВ, ПИСАТЕЛ И ДРАМАТУРГ (Р. 1909 Г.). Автор на романите \"Поручик Бенц\", \"Осъдени души\", \"Тютюн\" и на пиесите \"Жени с минало\", \"Виновният\" и др. Председател на Съюза на българските писатели (1964-1966).", "date": "2019.04.01", "title": "Датата"}
{"url": "https://duma.bg/ostava-sporat-kade-da-se-izgradi-treti-most-nad-dunav-n188717", "text": "Спорът за мястото, на което да се изгради третият мост над река Дунав между България и Румъния, остава. Това личи от прессъобщението на Министерския съвет след проведено миналата седмица в Букурещ съвместното заседание на правителствата на двете страни. Спорът за мястото на третия мост над Дунав продължава повече от десетилетие. Ако при предишните срещи с румънските си колеги Бойко Борисов обясняваше, че северната ни съседка подкрепя съоръжението отново да е между Русе и Гюргево, този път е посочено, че ще се избира между пет локации. Те са Оряхово - Бекет, Никопол - Турну Мъгуреле, Свищов - Зимнич, Русе - Гюргево и Силистра - Кълъраш. Това е записано в подписания меморандум за транспортната свързаност между двете страни от министъра на транспорта Росен Желязков и румънския му колега Александру-Разван Кук. Като минус на варианта мостът отново да е между Русе и Гюргево се посочва, че не е логично на 400 км между Видин и Русе да няма нито едно съоръжение. Това поставяло под риск развитието на тези региони. По неофициална информация румънците настояват третият мост да бъде между Оряхово и Бекет, за който имало дори частен интерес от инвеститори. България пък залага на европейското финансиране и твърди, че такова може да бъде получено само за моста между Русе и Гюргево, защото е част от европейски коридор. До края на миналата година трябваше да бъде създадена съвместна проектна компания, която да определи най-оптималното място. В прессъобщението на българското правителство не се съобщава това да е направено. Румъния и България обмислят създаването на работна група с цел да ограничат вноса на стари автомобили, предава Аджерпрес, позовавайки се на съобщение на румънското министерство на околната среда. \"Властите в двете държави се договориха да засилят сътрудничеството и да очертаят общи политики за подобряване на качеството на въздуха, правилното управление на отпадъците и намаляването на замърсеността на река Дунав и Черно море\", пише в съобщението. Разговорите са били в рамките на румънско-българските междуправителствени консултации в Букурещ миналата седмица, отбелязва Аджерпрес. Румънската и българската страна са се съгласили също, че е от съществено значение да подпишат меморандум за разбирателство за намаляване на замърсяването с пластмаса на Черно море и Дунав при общата граница. ", "date": "2019.04.01", "title": "Остава спорът къде да се изгради трети мост над Дунав"}
{"url": "https://duma.bg/arabski-konsortsium-s-nay-niska-oferta-za-turski-potok-u-nas-n188718", "text": "Арабският консорциум \"Аркад\" единствен предложи цена за изграждането на трасето на \"Турски поток\" у нас, която се вмества в обявените параметри на провежданата от държавния газов оператор \"Булгартрансгаз\" обществена поръчка. Това стана ясно при отварянето на ценовите оферти на кандидатите да проектират, доставят материали, изградят и въведат в експлоатация 474-километровия газопровод от турско-българската към българо-сръбската граница. Обществената поръчка за 2,286 млрд. лв. без ДДС е само за линейна част на тръбата. Вторият кандидат, допуснат до отваряне на ценовите оферти - ДЗЗД \"Консорциум Газово развитие и разширение в България\" (ГРРБ), предложи двойно по-висока цена от \"Аркад\". ГРРБ иска близо 2,415 млрд. евро без ДДС за построяване на цялото трасе за 250 дни. За период от 615 дни предложението е за близо 1,601 млрд. евро. Предложението на \"Аркад\" е за близо 1,289 млрд. евро за срока от 250 дни и за малко над 1,102 млрд. евро без ДДС за дългия период.  Макар техническата оценка на ГРРБ да е малко по-висока от тази на \"Аркад\" - 30 точки срещу 27,4 точки, тяхното предложение не се вмества в търсената цена. В началото на седмицата официално ще бъде обявено решението за класирането на кандидатите и победителят в търга.", "date": "2019.04.01", "title": "Арабски консорциум с най-ниска оферта за \"Турски поток\" у нас "}
{"url": "https://duma.bg/esnafska-politika-n188693", "text": "Еснафска политика. Така с две думи бихме могли да определим утвърждаваната у нас вече тридесет години аксиома на властване. Нейната схема е контрастно черно-бяла и максимално опростена. Докопалите се до държавното кормило, така нареченият \"политически елит\", гребат с лопата от облагите, които им предоставя услужливо управлението. Целта е максимално забогатяване на пета скорост. Избирателите слушат по новините, четат за подвизите на елита с лопата в ръце, коментират възмутени, коментират, изпаднали в справедливо възмущение, без да си позволят да прекрачат границата на примерни граждани, преглъщат, па накрая пият по една студена вода. Още топъл е примерът с луксозните жилища на елитните гербаджии Цветан Цветанов, Цецка Цачева и Вежди Рашидов. Строителната фирма е опростила стотици хиляди левове на елитарната тройка. Защо ли? Защото същата тази фирма вероятно очаква да получи не по-малко изгодна топка - например замитане под масата на стотици хиляди левове данъчни задължения, гаранции за спечелване на изгодни обществени поръчки или получаване на апетитни места за застрояване, пред които правосъдната ни система ще си затваря очите. Това не е ли типичен пример за конфликт на интереси? Само че самият Цветан Цветанов продължава да твърди, че в това не виждал нищо нередно. Правейки се, че недовижда, очевидно разчита на изпитаната максима - една лъжа, повторена сто пъти, става истина. Явно е, че има луд, има и зелник, само че къде е правосъдието, къде е обществото, къде са народните будители, къде са харизматичните водачи? От друга страна, никакви преференции или социални глезотии за мнозинството. Нека само да споменем за търговския профил на българското здравеопазване, за образованието ни, което произвежда все повече неграмотни, за кожодерството на монополите, ширещи се на родна почва... които пришпорват бедния народ да се влачи със сетни сили, впримчен за шията, озлобен, измъчен, изпълнен с \"несресани\" мисли. Здравата нравствена народопсихология у нас през годините на така наречения \"демократичен преход\" дерайлира наред със срива на демографската картина.  Нашият политически \"елит\" обаче стиска здраво лопатата на личното си богатеене. Затова пък несигурността и разюзданото грабителство, на което е подложен народът, са част от непрогледния мрак от тунела на прехода. Наскоро заплашили майката на мой познат по телефона, че ако не им предаде десет хиляди лева, щели да я нарежат на парчета. Жената се подчинила и оставила сумата на някаква пейка в жк \"Младост\", каквото било нареждането на изнудвачите. Това били парите, спестявани за закупуване на общинското жилище, в което живеели под наем. Откъде измамниците са знаели телефона на жената? Как са разбрали, че има спестяване на нейно име? На фона на овластените с големите лопати защо нашите родители се чувстват толкова несигурни и безпомощни? Тяхната слабост е непосредствено отражение на живота в съвременна България. Елитарните ни политици богатеят скоростно, получавайки скъпи подаръци и привилегии, а народът се топи във властта на беззаконие и ширеща се престъпност. Грабят го от безскрупулни монополисти и търговци, облечени във всякакви костюми и престилки, до разпасали се, необезпокоявани нито от полиция, нито от прокуратура и съдилища мародери. Еснафска политика - политика без морален облик, напомняща времето, подтикнало народния поет Иван Вазов да напише \"Епопея на забравените\". Едно време на безогледна надпревара за забогатяване, изгубило памет за най-достойните си чеда. Време и нрави, принудили майката на Васил Левски да се хвърли в своето отчаяние в кладенец, а Петър, най-малкият брат на Апостола, също всеотдаен поборник за свободата на България, да умре като просяк в родния си град.   Еснафската политика е моделът на управление и в съвременна България. Параметрите й са същите както някога - безогледно забогатяване, безчовечие, беззаконие, без морални стойности. Това са горчивите плодове на безкрайния демократичен преходен период. Това е жилото на реставрирания капитализъм, превърнал страната ни в територия на излишни хора.    ", "date": "2019.04.01", "title": "Еснафска политика"}
{"url": "https://duma.bg/oligarhicheska-li-e-demokratsiyata-ni-n188694", "text": "Изминаха почти 30 години от промяната в развитието на българското общество (10.11.1989 г.). Тя започна отгоре и продължи отгоре и  отдолу. Промените бяха масово и широко прокламирани по телевизиите, радиото, вестниците и митингите пред \"Ал. Невски\" и на Орлов мост, като преход към демокрация. Демокрацията бе извадена на преден план. Никой от т.нар. десиденти не смееше да каже, че иска замяна на социализъм с капитализъм. И огромната маса от хората се подведоха по идеологемата \"демокрация\". И се започна, под мотото на борба за демокрация, фактическо унищожаване на България. А всъщност демокрацията била използвана като синоним на либерален капитализъм. Но така беше и е не само в нашата страна, но и в целия постсоциалистически лагер, независимо от отделните специфики. И сега мнозина се питаме: \"Това, което постигнахме, демокрация ли е?\", и \"При тази наша демокрация по-добре ли живеем?\". Наскоро излезе от печат капитален философски труд под авторството на проф. М. Янков: \"Демокрация или \"демагогска олигархия\" (Изд. къща \"Тип-топ прес\", 503 стр., 2019 г.) като продължение или по-скоро като същностна част от предишния му значим труд \"Българският преход от социализъм към капитализъм\" (2015 г.). Новият труд е по същество критичен анализ на либералната демокрация и нейните постсоциалистически версии. В него не само и не толкова в исторически план се изследва демокрацията, но и развитието и съвременните проявления и недъзи на пряката и особено на представителната демокрация, демагогската същност на партийно-политическия плурализъм. Особено място е отделено на новите олигархически трансформации на либералната демокрация, на морално-ценностните предпоставки на демокрацията като \"демагогска олигархия\". Целият този критичен анализ е направен през призмата на социалистическите ценности свобода, равенство, справедливост, солидарност. Особено внимание заслужава тезата му за социалното равенство като базова същност на народовластието. Авторът сполучливо посочва, че в установената у нас по западен модел неолиберална демокрация по същество \"понятието социално равенство се заменя с понятието социална справедливост\", което маскира \"непрекъснато растящото количествено различие между доходите на богатите и бедните под формата на социална справедливост\" и, че без \"социално равенство няма оптимална социална справедливост\" (с. 15). Бичът на социалното неравенство е, че то се премълчава или се подменя с биологическо, биосоциално, интелектуално и др. неравенства в отношенията между хората. А социалното неравенство се обуславя от социално-класовите различия. Огромните социални напрежения в Европа и Северна Америка в настоящия момент се базират предимно на бързо разширяващото се социално-икономическо неравенство.  Наскоро в интернет препрочетох едно малко по-старо изявление (ноември 2006 г.) на един от най-богатите хора в света - Уорън Бъфет (четвърто място в листата на богаташите в света; 84.3 млрд. долара). А то гласи, че в съвременното западно общество \"Има класова война, наистина, но моята класа, класата на богатите, води тази война и ние побеждаваме\". Според самия него данъкът, който плаща (37%) е нисък. А нашите псевдобизнесмени се оплакват непрекъснато, че много им били високи данъците от 10%! В своята книга Проф. Янков много вярно се позовава на разбирането на Платон, че пропорционалното равенство в обществото на \"идеалната държава\" трябва да е в съотношение 1:4. А в съвременните постсоциалистически общества индексът на неравенството на Джини (съотношението на доходите на 20% от най-богатите и 20% от най-бедните) през 2017 г. за България е 8.2. В постсоциалистическите общества в резултат на масово-психологическата операция чрез СМИ, чрез демагогско представяне на политически идеи и програми се внушава на хората на наемния труд дори \"осъзнато и по вътрешносубективни убеждения да поддържат на избори... много често политическите партии, защитаващи...интересите на богатото капиталистическо малцинство\" (стр. 493). Когато се прочете тази книга на проф. Янков може, да се разбере, че \"либералната демокрация като правно-политическа технология\" (стр. 409) не е независима от социално-икономическата същност на политическата система. Демокрацията не е самоцел на обществото, а средство за постигане на политически цели, отразяващи истинските интереси на отделните големи групи хора в обществото. Чрез демокрацията се отразяват в управлението на обществото доминиращите интереси, а не единствено интересите на богатото малцинство. Демокрацията в България и другите постсоциалистически страни, подражаваща на западната либерална демокрация, е средство за защита на интересите на транснационалния капитал. И твърде често в пресата и телевизиите журналисти непрекъснато агитират за игнориране на \"съдържателните социално-класови, социално-икономически, социално-културни...и др. различия и противоречия\" (стр. 419) с цел осигуряване на \"единството\" в държавата, единството и солидарността с т.нар. евроатлантически ценности. Забравя се, че всяко \"общонародно единство\" е измамно, че демокрацията е управление на мнозинството, изразяващо коренните интереси на множество хора, а не на малкия брой богати (олигархията).  Има и множество други същности идеи в този забележителен философски труд. Но тяхното разбиране изисква внимателен прочит от всички политици, политолози, социолози и държавници, доколкото в България има такива.                                     ", "date": "2019.04.01", "title": "Олигархическа ли е демокрацията ни?"}
{"url": "https://duma.bg/pametnik-na-bezumstvata-n188695", "text": "Няма милост към столичната улица \"Граф Игнатиев\". По скандали, неуредици и изпуснати срокове проектът за реконструкцията му надмина дори този на бул. \"Княз Дондуков\". Есенните страсти преминаха в зимни, а сега и в пролетни. Нищо чудно обаче да ни държат и през лятото. Изненадите изскачат една след друга, като не оставят на общинското ръководство да си поеме дъх в търсене на оправдания, извинения, начини да предадат отговорността в чужди ръце.  Малко им беше на столичани, че търпяха незадоволителни и често налудничави обяснения за стореното от изпълнителя, за кривите плочки, за незапълнените фуги и за неизпълнените графици. Ама свикнаха и се примириха. Обаче се оказа, че качественото изпълнение на многомилионния проект съвсем не е единственото неизпълнено обещание. Периодично наяве започнаха да излизат и недомислени дизайнерски решения, свързани с изгледа на улицата, площадите около нея, тротоарите. Първо се оказа, че новите плочки пред храма \"Св. Седмочисленици\" някак не стоят добре. Скандалът с ограничителите - акулски перки, постави кулминацията в бъркотията, а тези дни поредният пирон в ковчега на идейния проект на \"Графа\" бе забит с водната стена, оприличена с присмех на надгробен паметник. Този път от общината реагираха светкавично, наредиха и това чудо да се премахне. С подобни стъпки обаче проблемите не изчезват. Само дремят някъде, за да се покажат, точно когато никой не ги очаква.  А кой плаща проектирането, поставянето и премахването на неподходящите кубчета, колчета, плочи? И кой е трябвало да прецени, че на картинка нещата изглеждат по един начин, но действителността не е толкова възхитителна. Истината е, че гафовете по емблематичната столична улица станаха безброй. И за това няма извинение, няма оправдание. А общината сама си гради паметника. ", "date": "2019.04.01", "title": "Паметник на безумствата"}
{"url": "https://duma.bg/gimnastichkata-boryana-kaleyn-4-a-na-gran-pri-n188742", "text": "Боряна Калейн зае четвърто място в многобоя на турнира от сериите Гран при по художествена гимнастика във френския град Тие. Калейн се пребори за четвъртата позиция в много силната конкуренция на 30 гимнастички. Тя изигра страхотно три от съчетанията си и завърши с втори оценки на обръч (21,500) и на топка (20,800). За изпълнението на лента тя получи 19,100, но допусна грешки на бухалки  (18,500) и това й донесе сбор 79,900. Единствената българка в турнира, която миналата година завърши трета, игра снощи и на финалите на трите уреда (без бухалките). Победителка в многобоя стана Арина Аверина (Рус) с 84,800, а близначката й и шампионка от 2018 г. Дина Аверина се окичи с бронз 80,750. Между тях се вклини Линой Ашрам (Изр) с 84,550. Калейн изпревари в състезанието силните рускини Екатерина Селезньова 78,050 и Даря Трубникова 77,700, Влада Николчено (Укр) 75,500, Катерина Халкина (Блрс) 74,750 и др. Официален гост на турнира бе трикратната световна шампионка и вицепрезидент на БФХГ Мария Петрова, която награди призьорките в многобоя. Диана Табакова бе турнирен директор, а Даниела Велчева представи България при съдиите. Във финалите на уредите обаче Боряна не издържа на напрежението и допусна грешки. Тя остана пета на топка с 19,750. Първа завърши Арина Аверина с 22,150. Калейн остана осма от деветте финалистки на обръч с 18,650, а златния медал заслужи Линой Ашрам с изключителната оценка 22,950.", "date": "2019.04.01", "title": "Гимнастичката Боряна Калейн 4-а на Гран при"}
{"url": "https://duma.bg/skandalat-s-apartamentite-nosi-seriozni-shteti-za-gerb-n188760", "text": "Скандалът с апартаментите на властта нанася тежък удар върху доверието в управляващата партия, сочи последното проучване на „Алфа Рисърч“. Началните реакции на хората, измерени в хода на развитието на скандала, са твърде остри – 10.3% са на мнение, че няма проблем в придобиването на апартаментите, това е предизборна атака от страна на опозицията. Според 66.6 на сто обаче това е злоупотреба с влияние на хора във властта. Почти всеки втори от симпатизантите на ГЕРБ (47.3%) също споделя това мнение. Извън конкретната ситуация в по-общ политически план чувствително ерозира образът на ГЕРБ по отношение на заявката за решителна борба срещу корупцията, с която дойде на власт през 2009 г., отбелязват още социолозите. Към момента едва 12.8% от българите са убедени, че ГЕРБ е партията, която води по-принципна битка в тази посока. За БСП така мислят 11.3% от анкетираните. 7.4 на сто са на мнение, че истинската битка се води от \"други политически сили\". Според преобладаващото мнозинство обаче (57.3%) никой не води решителна борба с корупцията в България. Доколко силна като интензитет и виталност е тази нагласа и дали тя ще окаже съществено влияние върху евровота ще покаже ходът на кампанията за предстоящите европейски избори, отбелязват анализаторите. Допитването отбелязва разлика под 1 процент между ГЕРБ и БСП за евроизборите. 33.9% от гласуващите биха пуснали бюлетина за ГЕРБ-СДС срещу 33.4% за БСП, сочи проучането, направено два месеца преди европейския вот. Социолозите констатират, че текущите скандали и липсата на реални дебати по европейските теми намаляват избирателната активност. Към края на март едва 35% от имащите право на глас българи твърдят, че със сигурност ще участват в изборите за Европейски парламент. Почти две трети се колебаят, или са твърдо убедени, че няма да гласуват. След известно \"откъсване\" на ГЕРБ пред БСП през февруари към момента ножицата между двете политически сили плътно се затваря, а дистанцията между тях е в рамките на статистическата грешка, поясняват социолозите. Социолозите твърдят, че формулата ГЕРБ-СДС привлича подкрепата на две трети от бившите избиратели на ГЕРБ и една четвърт от тези на Реформаторския блок. БСП успява да задържи над 80 на сто от гласувалите за нея преди две години. ДПС събира 10.6% от потенциалния вот и е третата политическа сила, сигурен участник в Европейския парламент. Предвид твърдостта на ДПС избирателите, спад в активността ще увеличи тежестта на движението и подобно на евровота от 2007 г. би могло да ги постави в по-голяма близост до водещите ГЕРБ и БСП, прогнозират социолозите.   Партиите от коалицията \"Обединени патриоти\", които в рамките на настоящото проучване са измервани поотделно, постигат следните резултати: ВМРО - 4.1%, НФСБ - 2.2%, Атака - 2.1% от решилите да гласуват. Така, като партия с най-голям шанс за излъчване на евродепутат се очертава ВМРО, но това, според социолозите, ще зависи до голяма степен от способността й да привлече част от вота на останалите националистически формации. Другите политически сили събират под два процента от действителните гласове. Пада доверието към кабинета дори от симпатизанти на управляващите, показва още проучването. Негативен е ефектът и върху персоналния рейтинг на премиера Бойко Борисов (28% доверие срещу 43% недоверие). В същото време доверието към президента Румен Радев продължава да се покачва.и към края на месец март получава положителни оценки от 51% от българските граждани, срещу 15% отрицателни. Сред партийните лидери Корнелия Нинова бележи ръст от 4 на сто, стигайки до 23%. С 3% увеличава рейтинга си Красимир Каракачанов, а Валери Симеонов и Волен Сидеров – с по 2%.", "date": "2019.04.01", "title": "Скандалът с апартаментите носи сериозни щети за ГЕРБ"}
{"url": "https://duma.bg/nikolay-berievski-beshe-izbran-za-vitseprezident-na-yes-n188732", "text": "Председателят на Младежкото обединение в БСП Николай Бериевски бе избран за вицепрезидент на Младите европейски социалисти/ЙЕС на 14-я конгрес на организацията в Хелзинки. Той е един от избраните с най-много гласове от делегатите. Бериевски бе общата кандидатура на левите младежи от Балканите и номинацията му бе подкрепена с писма от представителите на младежките леви структури. \"След по-малко от два месеца предстои да решим каква Европа искаме. Европа, която ни разделя, Европа на две скорости или по-социална Европа на гражданите и нациите.\" С тези думи Бериевски се обърна към участниците във форума. Той отбеляза, че Европа се е отдалечила от идеите и ценностите, които десетилетия са обединявали гражданите й, и че водената от ЕС политика е далеч от проблемите на обикновените хора както в България, така и в останалите държави членки.  В резултат на това ЕС губи средната си класа, гражданите стават все по-бедни, а съюзът - все по-разединен, подчерта Бериевски. Според него Европа, която някога е била символ на социалния прогрес, е доведена до строги ограничения, дълбоки неравенства, облагодетелстване на богатите и лишаване на голям брой граждани от перспектива. \"Като млади хора наш дълг е да водим битката за бъдещето си! Наш ангажимент е да обясним на младите каква е каузата ни. Ние не просто трябва да ги мотивираме да излязат и да гласуват на 26 май, а да разберат защо e важно да го направят. С последствията от изборите, които правим днес, ще живеем години напред\", призова Бериевски. \"Това са част от моите лични каузи и битки, които водя в родината си. Подкрепата ви за мен е шанс да ги пренеса на следващото ниво\", отбеляза той. Бериевски е роден на 24 март 1990 г. Завършил е Първа частна софийска английска гимназия, магистър е по икономика от Пловдивския университет \"Паисий Хилендарски\". Международен секретар на Младежкото обединение в БСП от април 2016 г., а от май същата година е и член на Бюрото на Младите европейски социалисти. Секретар на Съвета по външна политика, сигурност и отбрана към НС на БСП. \"Благодаря на хората, които повярваха и гласуваха за мен. Благодаря и на тези, които са ме учили и са били до мен, за да стигна дотук. Това е много висока оценка за работата ми и за отличното сътрудничество на МО в БСП и ЙЕС. Ще се боря проблемите на младите хора от България и Балканите да получат по-широка гласност на европейско ниво и съвместно да търсим решенията им\", написа след избора във фейсбук Бериевски. На младежкия форум бяха приети 30 документа. Основният от тях е Манифестът на младите европейски социалисти за предстоящите европейски избори.", "date": "2019.04.01", "title": "Николай Бериевски беше избран за вицепрезидент на ЙЕС"}
{"url": "https://duma.bg/v-burgas-probutvat-roditel-a-i-roditel-b-n188733", "text": "В електронния формуляр за записване в I клас на сайта на община Бургас фигурират \"родител А\" и \"родител Б\" вместо \"баща\" и \"майка\". Формата в момента е примерна, но в началото на май трябва да е активна. В България джендър идеологията е противоконституционна. Към момента повечето общини, които предлагат електронни регистрационни форми за I клас, изискват обичайните данни за един родител/настойник или за майката и бащата.  Още в началото на март Федерация \"Просвета\" и дискусионният клуб \"Политика 21\" към БСП в София изразиха дълбоката си тревога от опитите джендър идеологията да се промъкне в дейността на българското училище. ДУМА припомня, че Националното събрание на Франция през февруари гласува замяна на думите \"баща\" и \"майка\" с \"родител 1\" и \"родител 2\" в училищните формуляри, за да не се засягат хомосексуалните родители, но това предизвика бурни реакции и коментари. В България джендър идеологията е противоконституционна. Проверка на ДУМА показа, че до момента само община Бургас предлага родителите да са А и Б. Формите за прием на деца в I клас на общините Варна, Русе, Стара Загора и др. изискват данни за родител/настойник; ЕГН; номер на лична карта. В Пловдив изискват  данни за родителите - майка, баща.    На 1 март Федерация \"Просвета\" и дискусионният клуб \"Политика 21\" към БСП в София изразиха дълбока тревога от случващото се в системата на образованието. Столичните социалисти са категорични, че през последните 10 години управление на ГЕРБ се масовизират опитите джендър идеологията да се промъкне в дейността на българското училище, да се превърне в част от учебната програма, от подготовката и възпитанието на младите поколения. \"България е оцеляла в своята трагична историческа съдба не защото е имало родител 1 и родител 2, а защото българските жени и мъже заедно, независимо от социално положение и етническа принадлежност, водени от любовта към Родината, са създавали и възпитавали своите деца - нейното бъдеще!\", пишеше в позицията им.", "date": "2019.04.01", "title": "В Бургас пробутват родител А и родител Б"}
{"url": "https://duma.bg/nasha-zhurnalistka-s-nagrada-ot-evrika-n188721", "text": "Нашата колежка от ДУМА Велиана Христова получи  награда \"за принос в осъществяването на мисията на фондация \"Еврика\" за развитие и подкрепа младите таланти в науката и техниката\". Грамотата й бе връчена от председателя на фондацията акад. Кирил Боянов. Велиана Христова е член на обществения Съвет на \"Еврика\" от март 2009 г. Фондацията вече много години подпомага със стипендии, със състезания и конкурси развитието на млади таланти - студенти и ученици, в областта на науката, на изобретателството, мениджърството и фермерството. На поредното заседание на Съвета на фондацията съставът му бе попълнен с нови членове - академиците Дамян Дамянов и Чавдар Руменин, председателя на Съюза на учените проф. Диана Петкова и др. За изпълнителен директор на \"Еврика\" бе преизбрана Боряна Кадмонова, която е душата на фондацията от самото й създаване.          ", "date": "2019.04.01", "title": "Наша журналистка с награда от \"Еврика\""}
