{"url": "http://www.duma.bg/node/165658", "text": "Премиерът Бойко Борисов коментира вчера преди заседанието на кабинета последния доклад на Евростат, според който външният дълг на България намалява от 29 на 25,4% от брутния продукт за последната година. Това нарежда страната ни на трето място в Европейския съюз след Естония и Люксембург, обясни Борисов. \nЛюксембург има към 23 процента, но с това темпо, с което работи правителството, до края на годината ще го свалим докъм 20 процента и в края на мандата да е втори по нисък дълг. Сиреч, поколенията в България и сега са в тройката на отличниците по нисък външен дълг в Европа. В номинал, в пари, това е около 2,3 милиарда по-малко задължения, похвали се премиерът. От парламента му пригласи и шефката на бюджетната комисия Менда Стоянова. Дълг не се управлява с кухи фрази и лозунги, със страховити лъжи и неоснователни критики. Опорната точка на БСП се спука, заяви тя.      \n \t\n", "date": "2018.04.26", "title": "Борисов се хвали за външния дълг "}
{"url": "http://www.duma.bg/node/165663", "text": "Международната банка за възстановяване и развитие (МБВР) ще консултира Агенция \"Пътна инфраструктура\" (АПИ) при въвеждането на тол системата, съобщиха от Министерски съвет. От кабинета обаче не оповестяват каква ще бъде цената за консултирането, освен, че парите ще са за сметка на националния бюджет. \nКабинетът даде мандат на председателя на УС на агенцията Дончо Атанасов да подпише споразумение, което ще позволи на АПИ да ползва препоръките на банката за успешното изграждане на електронната система за събиране на пътни такси. \nСпоразумението предвижда определяне на обхвата на таксуваната тол мрежа, както и на тарифата. Включва, също така, преглед на цялата техническа документация на проекта, включително всички аспекти на проекта, планиране и внедряване, проектиране на системата, оперативни процедури, графици за изпитване и изпробване и доклади от изпитвания и изпробвания. Ще бъде направено тестване на системните компоненти и системи (не само в България, но и на местата, където изпълнителят извършва разработки и извършва тестове в своите лаборатории). Предвижда се също подпомагане за структуриране на организация за опериране на системата, както и изграждане на капацитет на оператора и подобряване на капацитета и трансфер на знания, свързани с въвеждането на доставчиците на декларирани данни и националните доставчици на услуги.       \n \t\n", "date": "2018.04.26", "title": "Ще плащаме пари на МБВР да ни консултира за тол системата"}
{"url": "http://www.duma.bg/node/165657", "text": "Съкратените служители от Националната агенция за приходите (НАП) продължават протестните си действия, съобщиха организаторите. Синдикалната организация на КТ \"Подкрепа\" и Независимият синдикат на служителите от НАП излизат днес на пореден протест заради отказа на изпълнителния директор Галя Димитрова да участва в преговорите за постигане на споразумение за структурни промени в отдел \"Оперативен контрол\" и НАП като цяло. Двете синдикални организации ще проведат протестно шествие в София от ул. \"Аксаков\" до сградата на централното управление на НАП на бул. \"Дондуков\". Преди седмица уволнените данъчни също протестираха заради масовите съкращения. Миналия петък синдикатите очакваха изпълнителният директор на НАП Галя Димитрова да започне преговори за постигане на споразумение за структурните промени, но това така и не се случи. Те настояват, докато не се подпише удовлетворяващо страните споразумение, да не се предприемат действия по съкращаване на кадри от НАП. Финансовият министър Владислав Горанов пък обяви, че ще има преструктуриране, а не съкращения в щата на НАП, и препоръча на съкратените да кандидатстват отново за работа в НАП. Крайният срок за подаване на документите за конкурса на НАП за намирането на нови 217 инспектори по приходите обаче изтече преди два дни.   \n \t\n", "date": "2018.04.26", "title": "Продължават протестите на съкратените данъчни "}
{"url": "http://www.duma.bg/node/165660", "text": "Цената на виното вероятно ще се повиши, тъй като през 2017 г. световното винопроизводство се срина до 60-годишно дъно, съобщава Ройтерс. Парижката международна организация по лозята и виното (OIV) е обявила, че световното производство на вино е спаднало до 250 милиона хектолитра през миналата година, което представлява понижение с 8,6% спрямо 2016 г. и е най-ниското ниво от 1957 г. насам (когато бяха произведени едва 173,8 хектолитра). В същото време глобалното потребление на вино през предходната година е достигнало 243 милиона хектолитра. Трябва да се има предвид, че един хектолитър е 100 литра, или около 133 стандартни бутилки вино. \nБазираната в Париж организация обвини за производствената криза лошите атмосферни условия в Европа през 2017 г., включително късната зима, която навреди на лозовите масиви и на гроздовата реколта. През миналата година европейското винопроизводство се е свило с 14,6% до 141 милиона хектолитра, посочват от OIV, като лошото време е засегнало силно всичките топ производители в Европа. Така например производството на вино в Испания е спаднало с цели 20% през миналата година,  френското - с 19%, а това на Италия - със 17%, показват изчисленията на агенция Ройтерс. Европа формира около 65% от световното производство на вино. Другите региони по света са се справили през миналата година по-добре, отчитат от организацията. Експерти посочват, че потребителите наистина ще усетят затруднение с намирането на по-евтини бутилки с вино.     \n \t\n", "date": "2018.04.26", "title": "Прогнозират поскъпване на виното заради срив в производството"}
{"url": "http://www.duma.bg/node/165662", "text": "Всяка пета финансова институция обмисля да започне търговия с криптовалути през идните 12 месеца, сочи проучване на \"Томсън Ройтерс\", която притежава агенция Ройтерс. Седемдесет процента от участниците в допитването, които изразяват желание да търгуват с криптовалути, като биткойна, посочват, че планират да започнат търговия през следващите три до шест месеца, показва проучването. Анкетата обхваща над 400 клиенти от платформите на \"Томсън Ройтерс\", включително големи мениджъри на активи, хедж фондове и отдели за търговски операции в най-големите банки. \nТърговският интерес към покупката и продажбата на дигиталните пари експлодира миналата година, след като цените на криптовалутите растяха и се прогнозираше увеличението да продължава, въпреки предупрежденията на регулаторните органи, че това е високо рисково вложение. В резултат банките започнаха да проучват интереса на клиентите и няколко хедж фонда пробваха търговия с виртуални валути. \nМеждувременно биткойнът поскъпна до най-високото си ниво от над месец в момент, в който финансовите пазари в САЩ преживяха нови разпродажби. Дигиталната валута се търгуваше на нива около 9436 долара, скок от 20% за последната седмица. \nСпоред експертите новините, че \"Голдман Сакс\" е назначила първи мениджър с ресор криптовалути, както и изследването, че една от пет финансови компании обмислят търговия с криптовалути през следващата година, подпомогнаха възстановяването на водещата дигитална монета.     \n \t\n", "date": "2018.04.26", "title": " Всяка пета финансова компания планира търговия с криптовалути"}
{"url": "http://www.duma.bg/node/165659", "text": "През 2017 г. износът на мебели от България надхвърля 335 млн. евро. Тенденцията на увеличение е устойчива през годините, а в сравнение с 2008 г. е нараснал близо два пъти. Произведената продукция в сектора през 2017 г. надхвърля 919 млн. лв., а оборотът на компаниите е около 1 млрд. лв., съобщи заместник-министърът на икономиката Александър Манолев по време на най-големия форум за мебелната промишленост в България - изложенията \"Техномебел\" и \"Светът на Мебелите\". В топ 10 за българския износ присъстват държави като Германия, Франция, Италия, Великобритания и дори далечен Китай, подчерта Манолев и допълни, че българският бизнес заслужава поздравления за високото качество, което предлага и благодарение на което се налага на толкова конкурентни пазари. Според него основните проблеми на сектора са недостигът на квалифицирани кадри и борбата със сивия сектор в отрасъла. \nИзложенията се провеждат в Интер Експо Център в София и ще продължат до 28 април. Те представят най-актуалните и качествени продукти за обзавеждане, както и материали, аксесоари и машини за мебелно производство. Общият брой на фирмите изложители е над 190, а представените компании са над 350.      \n \t\n", "date": "2018.04.26", "title": "Износът на мебели надхвърля 335 млн. евро"}
{"url": "http://www.duma.bg/node/165661", "text": "Брюксел планира да намали субсидиите си за най-големите земеделски производители в Европа след 2020 г., като по този начин съкрати разходите за селско стопанство с 6%. Това е съобщило изданието \"Политико\", цитирано от \"Дневник\". Световната медия се позовава на изказване на еврокомисаря по бюджетните въпроси Гюнтер Йотингер в Хановер. \nНа 2 май ЕК трябва да публикува предложението си за многогодишната финансова рамка за следващия програмен период между 2021 и 2027 г. Според \"Политико\" в нея ще бъде заложено орязване на разходите за земеделие, които годишно са за 59 млрд. евро, или 40% от общия бюджет на ЕС. \nЕврокомисарят по бюджета на ЕС Гюнтер Йотингер е казал в кулоарите на конференция в Хановер, че съществуващите програми не могат да бъдат \"напълно изключени\" от съкращения. По думите му в сравнение с 2020 г., която е последната година от настоящия програмен период, общите разходи за земеделие, които включват изплащането на директни субсидии и финансиране в програмите за развитие на селските райони, ще бъдат намалени с приблизително 6% в новия период. \n\"Политико\" коментира, че една от големите критики към селскостопанската политика на ЕС е, че е дала приоритет на големите земевладелци, които получават директни плащания на базата на заявените за подпомагане площи. Така около 80% от цялото подпомагане отиват в 20% от стопанствата в ЕС. По този повод Йотингер е съобщил пред изданието, че новият бюджетен модел ще се стреми да балансира това. За целта се предвижда големите стопанства да получават по-малко средства за своите обработваеми площи, отколкото ще получават малките фермери. Комисарят по бюджета е съобщил, че в сряда предстои обсъждане по въпроса заедно със земеделския комисар Фил Хоган, който вече е казал на фермерите да се готвят за \"затягане на коланите\". \nМеждувременно вчера стана ясно, че Европейският парламент (ЕП) призова държавите членки да улеснят достъпа до земя за млади производители. Това е станало ясно от приет на заседание на Комисията по земеделие доклад, съобщи българският евродепутат от Групата на социалистите и демократите Момчил Неков. \"Броят и съотношението на младите фермери намалява през последното десетилетие. Смяната на поколенията трябва да бъде един от приоритетите на бъдещата ОСП, като трябва да има и национални стратегии, отразяващи нуждите на отделните държави в подкрепа на младите земеделски производители\", се казва още в доклада.  \nЕвродепутатите са приели и включили в доклада и поправки на Неков, с които той настоява за по-специален подход към младите стопани в регионите с ограничение - най-вече планинските региони. \"Земята стана обект на търговски спекулации, а не средство за създаване и поддържане на поминък. Достъпът до земя е едно от основните предизвикателства за младите, спекулативните цени на земята създават сериозен риск за млади фермери и такива, които искат тепърва да се занимават със земеделие\", коментира Момчил Неков. \n    \n \t\n", "date": "2018.04.26", "title": "Брюксел орязва с 6% агросубсидиите от 2020 г. "}
{"url": "http://www.duma.bg/node/165608", "text": "Повече от 13 тона пластмасови отпадъци бяха предадени за рециклиране в рамките на шестото поредно издание на кампанията \"Книги за смет\". Екологичната инициатива, организирана от фондация \"Credo Bonum\" и издателство \"Smart Books\", се проведе едновременно в 5 града. \nСпоред принципите за изчисляване на резултатите, съобразени с броя на населението, жителите на Пловдив събраха 3,1 тона, което класира града като победител в надпреварата и му осигури домакинство на кампанията през есента. Столичани се отчетоха с 5,2 тона, във Велико Търново - с 2,1 тона, в Бургас - с 2 тона, а в Стара Загора - с 1,2 тона пластмаса, която беше откарана от камионите на \"Екопак България\" за рециклиране. \nТази година най-голям интерес имаше към детските книги, като броят на участниците, предпочели електронните заглавия, беше по-голям от миналата.   \n \t\n", "date": "2018.04.26", "title": "Събраха над 13 тона пластмаса в 5 града от \"Книги за смет\""}
{"url": "http://www.duma.bg/node/165612", "text": "Чуждестранни групи ще участват за първи път в тазгодишното издание на \"Джулай морнинг\" в Тутракан. За седма поредна година на брега на Дунав, над стоянката на рибарите, феновете на рока и хората със свободен дух ще посрещнат първото юлско утро и зашеметяващия летен изгрев. \nМалко повече от два месеца преди събитието в Тутракан подготовката вече започна. На импровизираната сцена в Тутракан се очаква да излязат италианската рок група \"Арсея\", както и легендарният вокалист на \"Юрая хийп\" Джон Лоутън. От родните звезди участие ще вземат Б.Т.Р., Васко Кръпката и \"Подуене блус бенд\".   \n \t\n", "date": "2018.04.26", "title": "Чужди групи забиват на Джулая в Тутракан"}
{"url": "http://www.duma.bg/node/165611", "text": "Авангардистът Венцислав Занков ще връчи за девети път Железен орден за съвременно изкуство. Церемонията ще се състои на 1 май от 18 ч. в столичната галерия \"One\" (ул. \"Ив. Вазов\" 14). Призът се присъжда на художник и събитие, касаещи друг поглед върху съвременното българско изкуство, което е извън полезрението на масмедиите и официално представената култура и изкуство, но с ясен принос към тях. \nМотивацията за избора на артиста през 2018 г. е преди всичко в търсене на истинността в изкуството, професионализма и качеството на работа, уникалността в подхода и актуалността му към настоящето като живот, споделя Занков. И добавя: социалното и политическото състояние на живеенето е разочароващо, индивидуалните усилия, бунт и протест са доведени до безсмислие, безпредметни са. Художникът и единствената смислена неговата реакция е в отказ да участва в изродената ни социална, политическа и културна реалност.   \n \t\n", "date": "2018.04.26", "title": "Железен орден връчват за девети път на 1 май"}
{"url": "http://www.duma.bg/node/165609", "text": "Следващата церемония по връчването на престижните кинонагради \"Оскар\" ще се проведе на 24 февруари в театъра \"Долби\" в Лос Анджелис, Калифорния. Това бе обявено от Академията на филмовите изкуства и науки, която присъжда най-значимите отличия в Холивуд. \nПодборът на кандидатите за 91-вите оскари ще започне на 7 януари и ще завърши на 14 януари 2019 г. Номинираните пък ще бъдат обявени на 22 януари. След това членовете на академията ще пристъпят към втория етап на гласуването, предназначено да определи окончателните победители в категориите. Този последен кръг на двубоя ще бъде открит на 12 февруари и ще завърши на 19 февруари.   \n \t\n", "date": "2018.04.26", "title": "Връчват оскари на 24 февруари"}
{"url": "http://www.duma.bg/node/165664", "text": "България е на четвърто място сред предпочитаните от руснаците туристически дестинации за майските празници. Това показва изследване на Асоциацията на руските туроператори, съобщава в отговор на депутатски въпрос ресорният министър Николина Ангелкова. \nРуските туристи са били на пето място по брой през миналото лято, а през тази година интересът им дори се увеличава - има ръст на ранните записвания за лятна отмора по Черноморието, както и повече издадени визи. Над половин милион руснаци са предпочели да почиват в България през 2017 г., а за 400 хил. руснаци България е втори дом. \nОт началото на тази година до момента консулската служба към българското посолство в Москва е издала със 7,9% повече туристически визи в сравнение със същия период на миналата година. 50 руски туроператори са подали документи за акредитация, като имат намерение да работят активно на нашия пазар. \nПо данни на туристическите агенции от Уралския регион ранните записвания за почивка са много активни, като при тях има увеличение от 20% в сравнение с миналата година, което в условията на покачване на цените прави България една от най-търсените дестинации за лятна почивка. Полетите на туроператорите започват в края на май и както и през 2017 г., ще има както редовни, така и чартърни програми с полети до Варна и Бургас.     \n \t\n", "date": "2018.04.26", "title": "България е предпочитана от руснаците за майските празници"}
{"url": "http://www.duma.bg/node/165616", "text": "От началото на седмицата пловдивските симфоници репетират вече в просторните помещения на бивш тютюнев склад на улица \"Екзарх Йосиф\" 16. Има малко коментари за акустиката и дали наистина е необходима тази смяна, но повечето оркестранти споделят мнението на музикалния директор, диригента Диан Чобанов, че няма проблеми, мястото е добро. То е в центъра на града, на метри от голямата улица \"Иван Вазов\" и едноименната библиотека, в сърцето на Тютюневия град. \nИдеята на ОФ \"Пловдив 2019\" да наеме пустеещия склад от наследниците на починалия бизнесмен Иван Ботушаров и да предложи пространство на изпадналата в критична ситуация поради предстоящ ремонт на Концертна зала опера в Пловдив, заслужава адмирации. Складът беше реставриран преди години много добре и показва мощта и европеизма на първите български архитекти, повечето завършили образованието си в техническите университети на Западна Европа и в частност Германия. Фондацията наема целия склад за две години и там, на неговите 4 етажа (има асансьор), ще се случват не едно и две културни събития. Всъщност Складът - така ще го наричат, ще покаже как може да бъде обживян и изпълнен с ново съдържание Тютюневият град. За жалост едни от най-красивите в архитектурно отношение складове бяха подложени на умишлено разрушение, някои и опожарени. На улица \"Екзарх Йосиф\" 16 са два реставрирани склада с много близка архитектура, единият е проектиран от забележителния майстор на сецесиона арх. Камен Петков. На първия етаж на наетия от фондацията \"Пловдив 2019\", срещу симфониците, ще репетират  техните колеги от балета. Залата се нуждае от още малко обзавеждане. \nВ Балетната гала на Пловдивската опера на 28 април ще видим новите попълнения на балета - поради излизане в майчинство на пловдивски балерини, през декември се е наложило попълнение и е извършена селекция. И от февруари в Пловдив са вече и с бг заплати ще трупат класически опит Мара Салвиджио от Сицилия и Клаудия Маскаро от Барселона, техни колежки от Атина, Будапеща, Пърт/Шотландия, Лийдс/Великобритания, от остров Менорка и двама - момче и момиче, от Естония. Още петима балетисти са в процес на уреждане на документи. С новите попълнения трупата става 25 души. Чужденците са жадни за репетиции и това действа мобилизиращо на нашите, споделят от операта. Новите са били включени веднага в репертоара - в балетните сцени на \"Моя прекрасна лейди\" и в танцовия спектакъл \"Светът на Алиса\". Ще ги видим на 28 април. За галата поставят хореографии Боряна Сечанова и Йордан Кръстев. Ще оценим новите попълнения и в \"Жизел\" от Адам на Античния театър. \n    \n \t\n", "date": "2018.04.26", "title": "Пловдивски музиканти репетират в тютюнев склад  "}
{"url": "http://www.duma.bg/node/165614", "text": "Италианският филм-мюзикъл \"Кървавият Ричард\" на режисьорката Роберта Торе бе представен в конкурсната програма на 40-ия Международен московски кинофестивал. Историята разказва за измислено италианско кралство и за влиятелния клан Манчини. Автор на музиката към филма е композиторът Мауро Пагани. Главната роля изпълнява именитият италиански певец, киноактьор и театрален режисьор Масимо Раниери. Победителят от \"Сан Ремо 1988\" е звезда не само в родината си. Заснети са 58 филма с негово участие, между които особено се откроява творбата на Кевин Билингтън \"Фар на края на света\", в него той партнира с други легендарни актьори - Кърк Дъглас, Фернандо Рей, Юл Бринър. Раниери има в дискографията си много студийни и концертни албуми.   \n \t\n", "date": "2018.04.26", "title": "\"Кървавият Ричард\" представя Италия в конкурса на 40-ия ММКФ"}
{"url": "http://www.duma.bg/node/165665", "text": "Сметките за отопление и топла вода са изготвени коректно и съобразно изискванията на наредбата за топлоснабдяване. Това съобщиха вчера от \"Топлофикация София\". Както вече стана известно, много абонати от столицата се оплакаха от високи сметки за март, не само в сравнение със същия месец на миналата година, но й спрямо предходните два - януари и февруари. От \"Топлофикация\" вече се оправдаха с това, че в цяла София потреблението на енергия за март е с 40% повече от отчетеното през март 2017 г. Според столичното дружества през миналия месец средната температура е била плюс 6 градуса, докато през март 2017-та, тя е била плюс 9 градуса. Пред ДУМА обаче потребители от София информираха, че и на фактурите им и за миналогодишния март, и за март тази година е отбелязано, че средните температури за месеца са били плюс 9 градуса.  \nС 23% пък бе увеличена цената през април 2017-та, което също се е отразило на сметките през този сезон, оправдаха се още от дружеството. От дружеството обясниха още, че когато бъдат отчетени уредите за дялово разпределение след няколко седмици и бъдат изготвени изравнителните сметки, хората ще имат реална представа какво са потребили и какво са платили. \nОт \"Топлофикация\" съобщиха вчера, че потребителите могат да се ориентират в месечната си сметка, чрез формулата за изчисление. Ето примера, който дават от \"Топлофикация София\": \n\"(Енергия отоплени + сградна инсталация за сезон 2016/2017): брой дни с отопление за сезон 2016/2017 (185 дни) x брой дни с отопление в съответния месец (31 дни през март 2018 г.) x корекционен коефициент* актуална цена на топлинната енергия (79,98 лв./МВтч без ДДС) \n*Как се определя корекционният коефициент, с който се коригират сметките за м. март 2018 г. във всяка отделна сграда: Количество топлинна енергия, измерено с топломера в абонатната станция през м. март 2018 г.: количество топлинна енергия, измерено с топломера в абонатната станция през м. март 2017 г.\" \nОт дружеството съобщават още, че за база се приема реалната консумация във всеки отделен имот за предходния отоплителен сезон, отразена в изравнителната сметка. Всеки може да открие останалите необходими данни, които да приложи във формулата, в информационната част на месечното съобщение към фактурата си, съветват от столичното парно. \nВ началото на седмицата на срещна с изпълнителния директор на \"Топлофикация София\" Сашо Чакалски омбудсманът Мая Манолова за пореден път поиска дружеството да информира по ясен и разбираем за хората начин как са формирани високите сметки.  \nМеждувременно вчера десетки граждани се събраха пред сградата на Министерството на енергетиката на протест срещу високите сметки за парно за март. Недоволстващите поискаха и отмяна на таксата \"сградна инсталация\". Според някои от тях сметките им за парно за месец март са с 20% до 40% по-големи от тези през зимните месеци. Имаше и граждани, които заявиха, че сметките им за март са със 100% \"по-солени\". Протестът приключи, след като министърът се съгласи да изслуша недоволните граждани. \nГражданите са настоявали за промени в наредбата за топлоснабдяване, след като преди дни тричленен състав на ВАС отмени формулата за дялово разпределение на сметките за парно, съобщиха от МЕ. Петкова е обяснила, че в момента експертите от ведомството анализират съдебното решение, за да не се допусне правен вакуум и хаос при окончателното изравняване на сметките в края на отоплителния сезон. \n    \n \t\n", "date": "2018.04.26", "title": "„Топлофикация” се оправдава за сметките с неясна формула"}
{"url": "http://www.duma.bg/node/165618", "text": "\"Ритъмът на Балканите\", най-успешният проект на Оркестъра за народна музика на БНР, събира отново фолклорни виртуози на сцената на зала \"България\" на 27 април от 19.30 ч. Ана Мария Стоян и Мариан Мексикану от Румъния, Гоце Димовски от Македония и Мухлис Бербероглу от Турция са гостите в петото издание на проекта. \nСолистите са звезди в страните си, добре познати вече и на публиката на целите Балкани. Акордеонистът Мариан Мексикану и певицата Ана Мария Стоян са изключително талантливи и търсени музиканти, едни от най-известните изпълнители на традиционна и авторска фолклорна музика в Румъния. Гоце Димовски е част от \"Синтезис\" - една от първите етногрупи на Балканите, която дава нова посока за развитие на музиката в региона, а техният \"Swinging Macedonia\" става най-продаваният албум в родината им. Гоце Димовски свири на екзотичната зурна, а също на гайда, кавал, кларинет и саксофон, включително в Оркестъра за традиционни фолклорни инструменти на Радио и телевизия Скопие. Мухлис Бербероглу е един от най-талантливите и проспериращи млади изпълнители на характерния за турската музика инструмент саз, който за пръв път участва в \"Ритъмът на Балканите\". \nАтрактивните гости от Румъния, Македония и Турция ще представят с Оркестъра за народна музика на БНР под диригентската палка на Димитър Христов ярки темпераментни пиеси от националната си фолклорна традиция и общи за целите Балкани ритми. \nВходът е свободен за ученици от музикалните училища и академии срещу ученическа или студентска карта. \nГоце Димовски \nАна Мария Стоян и Мариан Мексикану \nМухлис Бербероглу Снимки БНР   \n \t\n", "date": "2018.04.26", "title": " \"Ритъмът на Балканите\" събира виртуози от България, Македония, Румъния и Турция"}
{"url": "http://www.duma.bg/node/165617", "text": "\"Вечер на соло песни на Томислав Зографски\" е насловът на днешната вечер от 18.30 ч. в концертната зала на музея \"Борис Христов\" в София. Тя е посветена на изтъкнатия македонски композитор Томислав Зографски, а негови творби ще звучат в изпълнение на Хелене Ангеловска - мецосопран, и Дарко Мариновски - пиано. Съорганизатор на проявата е Културно-информационният център на Р Македония в София. \nХелене Ангеловска е завършила обучението си по соло пеене в консерваторията в Париж през 1990 г. при проф. Фусако Кондо. В Екол нормал \"Алфред Корто\" (1993-1995) се обучава при проф. Ан-Мари Бланза. Доусъвършенства се при проф. Ана-Мариа Миранда и проф. Гиймет Лоранс. През 1991/1992 е студентка в катедрата по музикология при Сорбоната в Париж. Ангеловска е активен участник в семинари, майсторски класове и оперно обучение при авторитетни професори, където преди всичко специализира изпълнение на барокови вокални форми. От 2016 г. започва сътрудничеството си с пианиста Дарко Мариновски, с когото реализира няколко концерта в Скопие (в КИЦ и в Университета за аудиовизуални изкуства ЕФТА). \nДарко Мариновски е роден в Скопие през 1974 г. Средно музикално образование е завършил в МБУЦ \"Илия Николовски Луи\" в Скопие. През 1997 г. се дипломира във Факултета за музикално изкуство в Скопие при проф. Борис Романов. Магистърска степен придобива през 2000 г. под менторството на проф. Ясминка Чакар. До 2013 г. работи като професор по пиано и корепетиторство в МБУЦ \"Илия Николовски Луи\". Участвал е в работилници по композиция на проф. Илия Пейовски и проф. Томислав Зографски. От 2009 г. до днес е декан на Факултета за приложна музика при Университета за аудиовизуални изкуства \"ЕСРА\" Париж-Скопие-Ню Йорк. От 2013 г. е сътрудник и професор в университета \"Гоце Делчев\" в Щип. Мариновски е автор на филмова и театрална музика, сътрудничи с изтъкнати македонски творци. Има изяви на престижни събития в родината си, в Италия, Франция, САЩ и т.н.      \n \t\n", "date": "2018.04.26", "title": "Песни на Томислав Зографски звучат в музея \"Борис Христов\""}
{"url": "http://www.duma.bg/node/165620", "text": "Петото издание на Международния студентски филмов фестивал \"Нова вълна\" се провежда до 28 април в столичното кино \"Одеон\". Основната цел на форума, организиран за пета поредна година от НБУ, е да обедини най-доброто от творчеството на младите кинотворци, представители на страни от Балканския полуостров и региона на Черно море. Започнало като идея на група студенти от департамент \"Кино, реклама и шоубизнес\" с подкрепата на ръководителя на департамента проф. Людмил Христов, директор на фестивала, днес събитието предизвиква огромен интерес. Тази година заявки за участие са подали представители на 14 държави, а селекцията включва повече от 3000 творби. Акцент в програмата е уъркшопът на Владимир Тодоров, достигнал до върховете на анимацията режисьор, художник, илюстратор и аниматор с над 25 години стаж във филмовата индустрия, работил за почти всички големи филмови студия.   \n \t\n", "date": "2018.04.26", "title": "Филмов фестивал \"Нова вълна\" в кино \"Одеон\""}
{"url": "http://www.duma.bg/node/165615", "text": "За първи път влязох в пряк контакт с китайската музикална култура преди половин век, когато видях спектакъла на класическата китайска опера \"Момичето с побелелите коси\". Доста по-късно, по време на Азиатската хорова олимпиада, проведена в Република Корея, бях силно впечатлен от високото художествено равнище на китайското хорово изкуство. Третата ми среща \"на живо\" с китайското музикално изкуство беше на 20 април т.г. с концерта на филхармонията от град Хангжу - област Шанхай, състоял се в софийската концертна зала \"България\". \nБезспорно симфоничното изкуство е \"лакмусовата хартия\", показваща стандарта на музикалната култура на едно общество, защото то е възможно само при наличието на музикално-артистични кадри с висока професионална квалификация, плод на доказано музикално дарование и отлична образователна шлифовка. Филхармонията на град Хангжу е създадена през 2009 г. и наброява около сто млади артист-оркестранти. Според анонси в програмата за концерта той е \"първокласен симфоничен оркестър, със световна известност\", който развива активна концертна дейност в страната и зад граница, чийто \"културен обмен е неразделна част от всекидневието на оркестъра\" и тази негова изява беше част от европейското турне на състава, включващо шест концерта в Гърция (2), България, Румъния, Сърбия и Унгария. \nПрограмата на концерта в София, подготвена от диригента Янг Янг, включваше Концерт за цигулка 1 от Дмитрий Шостакович със солист Нинг Фенг и \"Симфонични танци\" от Сергей Рахманинов. Тя даде достатъчно основания на слушателите да се убедят във верността на думите в анонса. Действително филхармонията на Хангжу е първокласен артистичен ансамбъл, притежаващ богата палитра за изразяване на музикалните си послания, отправяни към публиката. Той притежава изравнена звучност между отделните оркестрови групи, което придава хомогенност на общия звук. Особено широк е нейният динамичен диапазон, който се простира от дискретното пианисимо до блестящото фортисимо и активно съдейства за постигането на подчертана релефност на създаваните художествени образи и повишеното им въздействие върху слушателите. \nСъс своето изпълнителско майсторство цигуларят Нинг Фанг убедително доказа високата си артистична класа. Многобройните технически трудности, съдържащи се в концерта на Шостакович, бяха преодолявани с лекота и поставени в услуга на интерпретационния процес - това предизвика ответната реакция от слушателите, които го бисираха. \nСамо хубави думи може да се кажат за диригента Янг Янг. През цялото време той умело ръководеше и насочваше артистичните си партньори към желаните от него изразни резултати, което създаваше органичност на колективното музициране. Това той постигаше не само чрез цялостното обхващане на музикалните структури, а и чрез изработването на отделните им детайли, което е характерно само за майсторите в диригентското изкуство. Бих добавил още, че той прояви и отлично партньорско съдействие на солиста, което му позволи свободно да музицира. \nУбеден съм, че след откриването на китайския културен център в София той активно ще допринесе за запознаването на българската общественост с истинските достижения на съвременната китайска култура и специално с музическите й форми. Освен за разширяване на икономическото сътрудничество между двете страни това ще допринесе и за по-доброто опознаване на народите им и на техните душевности. \nА на филхармонията на Хангжу казвам \"сей сей\" (благодаря) за духовния празник, който създадохте!   \n \t\n", "date": "2018.04.26", "title": " Благодаря за духовния празник на филхармонията на Хангжу!"}
{"url": "http://www.duma.bg/node/165622", "text": "Владо Веселинов открива новата си инсталация \"Неврони\" в Художествената галерия \"Владимир Димитров-Майстора\" в Кюстендил днес, 26 април, от 18 ч. Ето как я представя самият автор: \"Неврони не е творба, неврони е реакция, неврони е метафора на съвремието. Неврони е естественото продължение на байпас. Огледало на всички онези движения, промени, страхове от глобален и локален мащаб. Човекът - ситуиран като филтър (чисто физически) между заобикалящия го свят и вътрешния му мир. Въпреки риска от последствията върху крехката чувствителност и следите от промяната на химията в главата - филтруваме и филтруваме, и филтруваме... Хигиената е жизненоважна. Неврони е продукт на днес.\" Владо Веселинов е роден в Кюстендил през 1977 г. Завършва изобразително изкуство в Педагогическия колеж \"Св. Иван Рилски\".   \n \t\n", "date": "2018.04.26", "title": "Владо Веселинов изобразява метафора на съвремието"}
{"url": "http://www.duma.bg/node/165621", "text": "Известният полски органист Дариуш Пшибилски ще изнесе рецитал на 28 април от 19 ч. в НМА \"Проф. Панчо Владигеров\" в рамките на Международния фестивал за съвременна клавирна музика \"ppIANISSIMO 2018\". Следващата вечер, на 29 април, от 19.30 ч. гостът ще свири в Католическата църква \"Свети Йосиф\" в София, ул. \"Княз Борис I\" 146, входът е свободен. Организатор е Полският институт. \n    \n \t\n", "date": "2018.04.26", "title": " Органови рецитали на Дариуш Пшибилски"}
{"url": "http://www.duma.bg/node/165649", "text": "Япония протестира пред Южна Корея заради десерт с изображението на спорните острови Такешима (Токто), който ще бъде сервиран по време на предстоящата среща с участието на лидерите на двете Кореи Мун Чже Ин и Ким Чен Ун. Срещата ще се проведе на 27 април. \n\"На фона на нашата позиция за териториалните права върху остров Такешима това е неприемливо и предизвиква съжаление\", заяви директорът на департамента Азия и Океания в японското външно министерство Кенджи Канашуги. Протестната нота е връчена на южнокорейското посолство в Токио, а също така и директно на корейското външно министерство чрез японското посолство в Сеул. \nПо-рано администрацията на южнокорейския президент предостави меню за обеда на срещата на върха. В него влизат швейцарско национално ястие от стрит пържен картоф с пържена риба. За десерт ще бъде сервиран мангов мус с табличка от бял шоколад, на която със син цвят ще бъде изобразена картата на обединена Корея с включените в нейния състав острови Такешима. В момента те се контролират от южнокорейската армия, която е дислоцирала там малък гарнизон. Токио твърди, че Сеул незаконно е окупирал тази територия. \nПо-рано президентът на САЩ Доналд Тръмп съобщи, че Северна Корея иска среща \"възможно най-скоро\". Тръмп похвали лидера на КНДР Ким Чен Ун като \"много открит\" и \"много честен\" човек. Хвалбата е в ярък контраст с предишни коментари на американския държавник, който нарече лидера на КНДР \"малък ракетен човек\" заради неколкократните ракетни изпитания.   \n \t\n", "date": "2018.04.26", "title": "Десерт скара Южна Корея и Япония "}
{"url": "http://www.duma.bg/node/165672", "text": "Против замисляната от Столичната община концесия на всички спирки от градския транспорт се обяви вчера общинският съветник от БСП Калоян Паргов по време на заседание на комисията по транспорт към СОС. Според него на концесия трябва да се предоставят само 400 спирки, на които ще може да се рекламира, а останалите да останат да се стопанисват от Центъра за градска мобилност. Ще можем да поискаме по-висока концесионна такса от фирмите от сега предвидената, а в същото време общината няма да абдикира изцяло от отговорностите си, категоричен бе Паргов. Според него между 200 и 400 са спирките в София, на които ще има заявен интерес да се рекламира, а компаниите няма да имат полза да поддържат няколко пъти повече. Затова именно БСП предлага пакетите да се разделят на две, за да има ред в рекламния пазар. \nПаргов настоя и за анализ на връзката между  концесията на велосипедите, в която също е заложено отдаването на рекламни площи и тази на спирките с рекламни елементи. Според лидера на столичните социалисти има риск рекламата при едните концесионери да страда за сметка на другата. \nДУМА припомня, че преди седмица от общината обявиха за поредния си опит да дадат на външна фирма за стопанисване 2621 спирки на градския транспорт. Те са разпределени поравно в четири пакета според разположението им по основните пътни артерии. Един участник може да стопанисва до 2 пакета, за да не се допуска монопол. Спирките ще бъдат 5 типа - само с информационно табло и кошче, с навес, с рекламна касета, с павилион, но без реклама, а петият вариант е с всички елементи, взети заедно. Концесионното плащане ще е в рамките на 39 000 - 43 000 евро. \n    \n \t\n", "date": "2018.04.26", "title": "БСП в София против концесия на всички спирки на градския транспорт"}
{"url": "http://www.duma.bg/node/165669", "text": "Втора година текат споровете за преминаването на тежки камиони по улиците на столичния квартал \"Малашевци\". За пореден път представители на района представиха исканията си пред общинските съветници от комисията по транспорт. \nЗаради недовършени подходи към Северната скоростна тангента и забавяне заради отчуждителни процедури огромен поток от тежкотоварни коли преминава през тесните улици на квартала, до училища и в непосредствена близост до къщите на хората. Те излязоха на протести и след няколко срещи с районната администрация се стигна до частично споразумение. На комисията по транспорт вчера кметът на район \"Сердика\" Тодор Кръстев заяви, че ще се въведе забрана за влизане на тежки возила до 17 тона в района и ще бъдат предложени два алтернативни маршрута. За доуточняване на забраната днес ще бъде направена среща и с администрацията на район \"Подуяне\", в който влизат част от засегнатите улици. \nВчера обаче от местни инициативни комитети настояха забраната за влизане в квартала да засегне превозни средства над 10 тона. Когато проектирахте Северната тангента и ако бяхте предвидили всички локали, нямаше да се стигне дотук, заяви Калоян Паргов по време на заседанието на комисията.   \n \t\n", "date": "2018.04.26", "title": "Продължават споровете за преминаване на камиони през \"Малашевци\""}
{"url": "http://www.duma.bg/node/165670", "text": "Служителите на МВР, чийто статут се урежда по Закона за държавния служител и Кодекса на труда, ще могат да полагат извънреден труд, а еднодневните договори за сезонните работници ще бъдат и 4-часови, а не само 8-часови. Тези промени в Кодекса на труда (КТ) прие мнозинството в парламента, след като 90 депутати гласуваха \"за\", 7 - \"против\" и 46 се въздържаха. \nСпоред депутата от БСП Георги Гьоков разпоредбите за еднодневните трудови договори за сезонни работници трябва да бъдат отменени. Според него едва ли ще има работодатели, които да сключват еднодневни договори за повече от 4 часа. Според него тези споразумения не гарантират никаква заетост, никакви доходи, няма гаранция за правата на работниците. Колегата му от ДПС д-р Хасан Адемов коментира, че докато гласуваните вчера промени влязат в сила, розоберът ще е свършил и новите разпоредби няма да свършат никаква работа. Промяната ще осигури гъвкавост при прилагането на договорите и ще може коректно да се изчисляват дължимите възнаграждения и осигурителни вноски, мотивираха се управляващите, които са вносители на проекта.  \nДругата промяна в КТ е свързана със заплащането на извънредния труд на служителите на МВР по време на избори, изгoтвянe нa eкcпepтизи, пcиxoлoгичecкo пoдпoмaгaнe пpи oпepaтивнo-издиpвaтeлни дeйнocти, oвлaдявaнe нa кpитични cитyaции. Досега бе уреден извънредният труд само на полицаи и пожарникари. \n    \n \t\n", "date": "2018.04.26", "title": "Промениха Кодекса на труда за служители от МВР и сезонни работници"}
{"url": "http://www.duma.bg/node/165673", "text": "В годишния си доклад Българският хелзински комитет също констатира, че през 2017 г. е имало драстично влошаване на свободата на изразяване в България. Годината е белязана от безпрецедентен политически натиск, заплахи и атаки към журналисти, медии са продължили да играят ролята на бухалки, смятат от БХК. \nЯна Тавание, директор \"Кампании\" в комитета, представи анализа в областта на свободата на словото. Според нейния доклад в България фалшивите новини заемат водещо място в живота на хората. тя цитира данни от онлайн изследване за свободата на словото у нас, проведено м.г. от Асоциацията на европейските журналисти в България. В него се включиха 200 журналисти. 42,4% оцениха свободата на словото в България като \"лоша\", 27,8% дадоха оценка \"много лоша\", 25,3% - \"задоволителна\", и едва 4,5% - \"добра\". \nСпоред Тавание други проценти определят \"разпространението на клевети\" срещу журналисти и медии като начин за намеса в журналистическата работа и средство за дискредитиране. \"Двама от всеки трима участници в анкетата заявяват, че знаят за случаи на оказван натиск върху техен колега, докато други 92% вярват, че намесата върху работата на журналистите е често срещано явление\", припомни тя. \nКакто ДУМА вече писа, АЕЖ съобщиха, че 75% колегите констатират, че натискът върху медиите е политически. Той е следван от икономическия 61,6%, почти толкова са притискани от рекламодатели. Административен натиск на държавно и общинско ниво и заплахи от криминални групировки също фигурираха в отговорите.     \n \t\n", "date": "2018.04.26", "title": " БХК също отчита засилен натиск върху журналистите у нас"}
{"url": "http://www.duma.bg/node/165674", "text": "\"Ню имидж България\" придобива 50 на сто от капитала на \"Телеграф Медиа\" ЕООД, което издава вестниците \"Телеграф\", \"Монитор\", \"Политика\", \"Меридиан мач\" и великотърновския \"Борба\", съобщиха с писмо до медиите участниците в сделката. Медийната група \"Интръст\" ЕАД, прибрала под шапката си \"Телеграф\", е собственост на депутата от ДПС Делян Пеевски. Сделката ще бъде финализирана след произнасяне на Комисията за защита на конкуренцията. \nНовият собственик е част от американската компания \"Nu Image Inc.\", чиято дейност е производство на филми. Собственик e на филмовото студио \"Ню Бояна Филм\". Посредством сделката страните желаят да развият дейността на печатните медии, като ще работят съвместно за създаване на високи журналистическите стандарти и утвърждаването на медийния плурализъм, гласи краткото съобщение за сделката.     \n \t\n", "date": "2018.04.26", "title": " Пеевски обяви, че продава 50% от групата \"Телеграф\""}
{"url": "http://www.duma.bg/node/165676", "text": "След скандала с международната конференция и Националният младежки форум излезе с позиция. Спортното министерство е изключило от организациятa на конференцията членовете на националната работна група, в това число и НМФ. Доказателство за това са редица официални писма и срещи, в които многократно предлагахме помощ и експертиза в подготовката и реализацията на събитието, пишат от НМФ. \nЕвропейският комитет по управление на Структурния диалог и националната работна група многократно са изисквали от министерството програма с официалните говорители, но така и не са я получили. Ден преди началото на конференцията са информирани, че председателят на Европейския младежки форум Луис Алварадо няма да бъде включен в гражданския диалог. \"Бяха представени различни заинтересовани страни, основно от агенциите на ООН, но концепцията за Структурен диалог и Европейските младежките цели не бяха обект на дискусията в панелите с високо политическо участие. Ограниченото време за въпроси от участниците, предвидено само в панела \"Граждански диалог\", доведе до усещане, че младите хора в залата се ползват само за украса, отбелязват от НМФ. Те са възмутени и от малкото време за въпроси - 30 минути, в които обаче се вмъкнала порочната практика на предварително подготвени питания. \nОт НМФ отбелязват, че глухи младежи са се оплакали от недостатъчно жестомимични преводачи. \nВярваме, че държавата ще бъде достатъчно далновидна да поеме политическа отговорност и реално да започне да инвестира в младите хора и младежкия сектор в България, завършва позицията на НМФ. \n    \n \t\n", "date": "2018.04.26", "title": "НМФ се оплака, че е бил изключен от организацията на форума"}
{"url": "http://www.duma.bg/node/165677", "text": "Европейската комисия ще плаща само за кафетата и закуските по време на младежката конференция в София, провела се преди седмица, пише euroactiv.com. Георги Готев и Сарантис Михалопулус се позовават на свои източници в Европейската комисия. ЕК си запазва правото да направи одит на разходите и да не покрие част от сумите, включени във финалния финансов доклад за събитието. \nВ Брюксел смятат, че младежите са били представени на конференцията и във всички дискусии. \"Имали са възможност да представят своята работа пред хората, които взимат решенията. Младежите са присъствали в публиката, макар да не са били на сцената\", коментират от ЕК. \"Комисията не е замесена (в историята с полуголите танцьорки) и отпуснатите европейски пари не покриват нощните партита, които са се провели между сесиите на младежката конференция\", заявява пред euroactiv.com източникът от ЕК. Покриват се само кафета и храната. На официалната част от конференцията не е била сервирана водка, а само умерени количества трапезно вино, смятат в ЕК.   \n \t\n", "date": "2018.04.26", "title": "Брюксел няма да плаща за водките и танцьорките"}
{"url": "http://www.duma.bg/node/165678", "text": "Външният зам.-министър и лидер на младежката организация на ГЕРБ Георг Георгиев произведе нов скандал в опита си да оправдае провалената младежка конференция. Той обвини председателя на Европейския младежки форум Луис Алварадо, че се е прицелил в нов мандат начело на организацията и затова бил толкова критичен. Алварадо обаче обори обвиненията и уточни, че няма право на нов мандат. Гербаджията продължи да брани кабинета и вчера, като обвини основните критици в политически заигравки. \"Европредседателството е успех на правителството и в БСП не могат да го понесат. Младежките политики бяха въвлечени в капана на спекулациите и интригите на БСП\", повтори той познатия рефрен. \nДоброволката Вилислава Методиева пък си призна за съобщенията с инструктаж появата на Бойко Борисов да е съпроводена с ръкопляскане. \"Получавахме есемес, който казваше, че трябва да станем и да аплодираме г-н Бойко Борисов, но аз искам смело да заявя, че това е моят личен избор\", опита се да омаловажи скандала тя.Я   \n \t\n", "date": "2018.04.26", "title": "Хванаха Георг Георгиев в лъжа"}
{"url": "http://www.duma.bg/node/165679", "text": "БСП призова ГЕРБ да се извинят на младите хора в България заради проваления Европейски младежки форум, провел се в София като част от събитията за европредседателството. Скандалът се разрази още в началото на пленарния ден, след като мнозинството отхвърли предложението на левицата в дневния ред тази седмица да влязат за разглеждане промените в Закона за младежта. \"С провалената и опорочена младежка конференция показахте обидното си отношение към младите. Казвате, че те са приоритет за вас, но проблемите им винаги отсъстват от дневния ред на парламента. Сега имате възможност да поправите грешката си и да изтриете срамното петно, което лепнахте на България с провалената и опорочена Eвропейска младежка конференция\", обърна се към управляващите зам.-председателят на ПГ \"БСП за България\" Весела Лечева. \"Нашият законопроект предлага и регламентира законови гаранции за младежкото присъствие и за младежко представителство. Младите хора искат да участват активно във взимането на решения за политики, които гарантират развитието и реализацията им у нас\", категорична е Лечева. По-късно тя цитира и изключително негативната оценка за проваления международен форум на президента на Европейския младежки форум Луис Алварадо.  \n\"В България си познаваме министрите. Знаем колко народни средства се харчат за организиране на аплодисменти, за усмихнати снимки, за медийни ефекти. Знаем и стила на премиера, който съветва младите хора да станат овчари, когато се дискутира безработицата, или да садят картофи, когато става дума за препитание. На тази злополучна конференция премиерът посъветва младите хора в Европа да се размножават\", възмути се Лечева. Тя отбеляза, че е ясно как въпреки организационния гаф и провал Лиляна Павлова и Красен Кралев няма да си подадат оставките. Излишно е да споменаваме европейската практика за поемане на отговорност, но поне се извинете, призова министрите тя.  \n\"Не си ли давате сметка, че опростачването на политиката и на обществения живот е от основните причини да се лишаваме от децата си? Не си ли давате сметка, че младежите искат да се говори с тях, а не вие да им говорите? Те искат диалог, а вие им отговаряте с фрази, взети от чалготеките. И чакате клакьорите да аплодират остроумието ви. Не си ли давате сметка, че младите хора у нас не виждат възможност за професионална реализация със знанията, с образованието, с качествата си? Те прекрасно виждат, че за да успеят, трябва да принадлежат към партийно-роднинския кръг на управляващите. Не си ли давате сметка, че не всички искат подобно бъдеще?\", попита Лечева. Тя напомни, че БСП е предлагала алтернативи за младите, които мнозинството в НС отхвърли с лека ръка - по-ниски лихви за студентските кредити, семейно подоходно облагане, културен чек за българската култура. \n    \n \t\n", "date": "2018.04.26", "title": "БСП призова ГЕРБ да се извинят на младите  "}
{"url": "http://www.duma.bg/node/165680", "text": "Правителството продължи да отпуска допълнителни милиони на силовите ведомства, извън одобрените за 2018 г. бюджети. \n26 милиона лева получава Министерството на отбраната за плащания по рамковото споразумение с РСК \"МиГ\" за осигуряване на летателната годност на самолетите ни. Със сключването на договорите се създават необходимите условия ВВС да поддържат и развиват способности за контрол на въздухоплаването и за гарантиране на въздушния суверенитет, за прилагане на механизмите на колективната отбрана на НАТО и общата политика за сигурност и отбрана на ЕС, пише в прессъобщението на МС. \nДопълнителни десет милиона лева отиват в МВР за \"дейности, свързани с издаването на българските лични документи\". \n    \n \t\n", "date": "2018.04.26", "title": "Кабинетът даде нови 36 милиона на МВР и МО"}
{"url": "http://www.duma.bg/node/165681", "text": "Спецсъдът върна на прокуратурата делото срещу Румен Овчаров. Бившият енергиен министър е подсъдим за умишлена безстопанственост и длъжностно престъпление за периода 2006-2007 г. Прокуратурата смята, че той не е положил достатъчно контрол по отношение на мини \"Бобов дол\", с което държавата е ощетена за близо 9 млн. лв. \nЗащитата на Овчаров, адв. Васил Василев, декларира, че има съществени процесуални нарушения, с което трябва да се прекрати наказателното производство и поиска обвинението да се върне на прокуратурата за отстраняване на процесуални грешки. \nСпоред съда естествени за обвинението дати не са отразени на нито едно място в обвинителния акт, не са конкретизирани неговите задължения, както и липсва връзка между задълженията му като министър и вредните последици, поради това нито Овчаров може да се защити адекватно, нито министерството на финансите има  възможност да предяви претенции за щети. Решението не е окончателно, а от прокуратурата обявиха, че ще протестират, тъй като според тях обвиненията са ясни. \nРумен Овчаров е обвиняем и по делото за АЕЦ \"Белене\" заедно с бившия министър на икономиката и енергетиката Петър Димитров, бившия енергиен министър Делян Добрев от първия кабинет \"Борисов\", както и eксшефовете на НЕК Любомир Велков и Мардик Папазян. \nВ края на 2016 г., дни преди да изтече давностният срок, Овчаров беше обвинен, че в нарушение на Закона за обществените поръчки е допуснал подписването на споразумението между НЕК и руската \"Атомстройекспорт\" на 29 ноември 2006 г.     \n \t\n", "date": "2018.04.26", "title": "Спецсъдът върна на прокуратурата обвинението срещу Румен Овчаров"}
{"url": "http://www.duma.bg/node/165682", "text": "Вербалните престрелки между президента Румен Радев и управляващите, предвождани от зам.-председателя на ГЕРБ Цветан Цветанов, продължиха и вчера. Държавният глава заподозря, че срещу него има режисирана кампания, която цели да дискредитира президентската институция. \"Виждате какви лъжи се тиражират в медиите, в стремежа си да дискредитират президентската институция тези хора (бел. ред. Цв. Цветанов и ГЕРБ) залагат на карта европейската принадлежност на България и то в разгара на европейското председателство. Опитват се да приватизират европейската идея за лични политически цели. Как очакваме да бъдем приети в Шенген и в Еврозоната, когато властта насажда убеждението, че тук няма консенсус относно нашата европейска принадлежност. Колкото повече се кълнат в евроатлантизма, толкова повече ни отдалечават от Европа\", възмути се Радев. Според него заради начина на управление правителството и ГЕРБ са допуснали корупцията, бедността и несправедливостта да се превърнат във визитна картичка на България. \nС президента имаме принципни политически различия, но не и междуличностни противоречия, заинати се Цветан Цветанов. На въпрос ще продължат ли тези различия да ескалират, той се закани да защитава \"принципната си политическа позиция, която кореспондира с ЕНП и демократичната общност на България\". \nНа медиен форум Радев отбеляза, че все по-често изпитваме дефицит на навременна, достоверна и полезна информация. Президентът заяви, че традиционните медии се превръщат все повече в пропаганден рупор. \"Кой би допуснал, че след години истината ще се дави в море от фалшива информация, че бързината ще вземе превес над достоверността, че думите ще загубят битката с образа, че шарлатани ще наемат армия от полуграмотни тролове с цел да дискредитират идеи и хора\", добави Радев.     \n \t\n", "date": "2018.04.26", "title": "Румен Радев: Управляващите превърнаха във визитна картичка корупцията и бедността"}
{"url": "http://www.duma.bg/node/165683", "text": "Столичният общински съвет ще гласува днес като извънредна точна зам.-кметът на район \"Младост\" Владимир Клисуров да замести временно арестуваната кметица Десислава Иванчева.  \nТова става по желание на самата Иванчева, която още във вторник изпрати заявление до районната администрация, с което излиза в отпуск и посочва за свой заместник Владимир Клисуров. Заявлението й е било препратено към общината и по този повод вчера следобед се събра председателският съвет на СОС, за да обсъди ситуацията. След срещата председателят на СОС Елен Герджиков обяви, че ще се съобразят с решението на Иванчева и днес на сесия ще бъде гласувано постът й да поеме Клисуров.    \nПо-рано през деня вчера бе разпространено писмо от заместник-кметовете на района, от което става ясно, че Клисуров се \"самоотвежда\" и мястото трябва да заеме другият заместник - Румен Русев. Двамата обявяват, че работят в екип, което е изненадващо, тъй като самата Иванчева го обвини, че я е набедил.  \nВ писмото на заместниците й се казва още, че предвид спецификата на проблемите в \"Младост\" огромна част, от които касаят задълбочен и компетентен анализ на процедури, свързани със строителство, е по-добре постът да се заеме временно от арх. Русев, който отговаря за строителството. \nГерджиков заяви, че имат съобщението, но се съобразяват със заявлението на Десислава Иванчева като действащ кмет на района. Никой не иска да противоречи на действащ, мажоритарно избран кмет, посочи Герджиков.  \nНе е ясно дали Клисуров ще се оттегли след решението на СОС днес и дали ще посочи като свой заместник Румен Русев. \nМеждувременно се очаква Апелативният спецсъд да гледа мярката на кметицата. Магистратите ще заседават по въззивни жалби на обвиняемите Петко Дюлгеров, Биляна Христова-Петрова и Десислава Иванчева. В края на миналата седмица долната инстанция - спецсъдът, ги остави в ареста.     \n \t\n", "date": "2018.04.26", "title": "СОС посочи Клисуров за поста на Иванчева"}
{"url": "http://www.duma.bg/node/165675", "text": "България продължава да се срива в световните класации за свобода на медиите. Последната подредба на \"Репортери без граници\" поставя страната на 111 място, което е с две позиции надолу спрямо предходната година. Частта, посветена на България, е озаглавена \"Непрозрачна и корумпирана\". В индекса за свобода на пресата сме последни от всички страни в ЕС, изоставаме и от всички държави на Западните Балкани. \"Въпреки че в момента България председателства ЕС, е на най-ниско място в индекса от всички страни в Западните Балкани, някои от които са кандидати за членство в съюза. Корупцията и сблъсъкът между медии, политици и олигарси са широко разпространени\", отбелязва докладът. Физическите нападения и смъртните заплахи срещу журналисти от кримиконтингента са особено чести в България, отбелязва се още в общия анализ. \nМеждународната организация посочва Делян Пеевски като \"най-прословутото олицетворение на това анормално положение\" на медиите. В доклада се отбелязва, че той е собственик на \"New Bulgarian Media Group\", която притежава 6 вестника и контролира близо 80% от разпространението на печатни медии у нас. Пеевски обаче е посочен като бивш шеф на разузнаването в България. \nДокладът отбелязва, че правителството разпределя европейски средства за определени медии, което е съпроводено от пълна липса на прозрачност. Това ефективно подкупва медиите да бъдат \"по-меки\" в отразяването си или изцяло да се въздържат от засягане на определени теми. Заплахите и атаките срещу журналистите се засилиха през последните месеци и може да се окаже опасно да бъдеш журналист в България, завършва анализът. \nТрадиционно безопасната среда за журналисти в Европа започна да се влошава, констатират \"Репортери без граници\". Обръща се внимание и на убийствата на колегите Дафне Галиция в Малта и Ян Куциак в Словакия. Тези събития са тревожни и регистрират спад в демократичните процеси в Европа, отбелязват те. \nВ доклада се подчертава, че в определени държави като Турция и Египет се е развила т.нар. медияфобия и журналисти редовно са обвинявани в тероризъм, а тези, които не са предани на управляващите, са произволно хвърляни в затвора. \n Тежки обвинения срещу властите в България отправя изпълнителният директор на \"Репортери без граници\" Кристиан Мир в интервю за \"Дойче веле\" по повод 111-то място на страната по свобода на медиите. \"Факт е, че в България има кампании за дискредитиране и оклеветяване, водени от представители на държавната власт. От страна на правителството на няколко пъти е имало мръсни кампании\", заявява Мир. Той смята, че има примери, когато по инициатива на своите собственици определени медии разпространяват лъжи и оклеветяват журналисти. В този смисъл това наистина може да се нарече \"фалшиви новини\", смята той. \nМир отбелязва, че, както и в други страни, у нас рекламният пазар е доста ограничен, а медиите са прекалено много. Тоест, медиите по никакъв начин не могат да се издържат само чрез рекламни пари от частния бизнес. Той цитира разследвания на български журналист, който показва как властите сключват договори с местните медии, които трябва да насърчават положителното отношение на гражданите към съответните власти. Сходни тенденции се наблюдават и в медиите на един от най-големите медийни олигарси в България Делян Пеевски, заявява шефът на \"Репортери без граници\" пред \"Дойче веле\". \n 2007 г. - 51 място \n2008 г. - 59 място \n2009 г. - 68 място \n2010 г. - 71 място \n2011 г. - 80 място \n2012 г. - 80 място \n2013 г. - 87 място \n2014 г. - 106 място \n2015 г. - 113 място \n2016 г. - 109 място \n2017 г. - 111 място \n \n\"Ню имидж България\" придобива 50 на сто от капитала на \"Телеграф Медиа\" ЕООД, което издава вестниците \"Телеграф\", \"Монитор\", \"Политика\", \"Меридиан мач\" и великотърновския \"Борба\", съобщиха с писмо до медиите участниците в сделката. Медийната група \"Интръст\" ЕАД, прибрала под шапката си \"Телеграф\", е собственост на депутата от ДПС Делян Пеевски. Сделката ще бъде финализирана след произнасяне на Комисията за защита на конкуренцията. \nНовият собственик е част от американската компания \"Nu Image Inc.\", чиято дейност е производство на филми. Собственик e на филмовото студио \"Ню Бояна Филм\". Посредством сделката страните желаят да развият дейността на печатните медии, като ще работят съвместно за създаване на високи журналистическите стандарти и утвърждаването на медийния плурализъм, гласи краткото съобщение за сделката.     \n \t\n", "date": "2018.04.26", "title": "Сривът на България по свобода на словото продължава "}
{"url": "http://www.duma.bg/node/165637", "text": "СВЕТОВЕН ДЕН НА ИНТЕЛЕКТУАЛНАТА СОБСТВЕНОСТ. На тази дата през 1970 г. влиза в сила конвенцията, учредяваща Световната организация по интелектуална собственост (СОИС). Отбелязва се от 2001 г. По цял свят борбата с пиратството на интелектуална собственост е от първостепенна важност, тъй като то ощетява творците и развитието на културата като цяло. 121 - РАЖДА СЕ МАРК АВРЕЛИЙ, РИМСКИ ИМПЕРАТОР И ФИЛОСОФ (УМИРА 180 Г.). Възхваляван като въплъщение на Платоновия идеал за владетел, а според оценката на историците неговият забележителен характер представлявал олицетворение на римските добродетели. Отличавал се с благороден нрав, добро образование и умерен начин на живот. Властването му съвпада с епохата, наречена \"Златен век\" на Римската империя. Автор на философското произведение \"Размисли\" (\"Към себе си\"). 1336 - СИМВОЛИЧЕН РОЖДЕН ДЕН НА АЛПИНИЗМА. На тази дата Франческо Петрарка (на снимката) изкачва връх Ванту. Италианският учен, дипломат, поет и ранен хуманист, смятан наред с Данте Алигиери за един от основоположниците на Ренесанса, пътувал много, работейки като посланик на папата. Покорява високия 1909 м връх заедно с брат си и двама придружители. По това време не е обичайно да се изкачват планини само заради изживяването. Затова тази дата се смята за рожден ден на алпинизма, а самият Петрарка - за \"баща на алпинизма\". 1900 - РАЖДА СЕ ЧАРЛЗ ФРАНСИС РИХТЕР, АМЕРИКАНСКИ СЕИЗМОЛОГ (УМИРА 1985 Г.). Най-известен като създател на Магнитудната скала на Рихтер, развита до моментния й вид през 1979 г. Работи в сътрудничество с Бено Гутенберг в Калифорнийския институт за технологии. Двамата доказват количествената връзка между магнитуд, енергия и интензивност на земетресенията. Районира земетръсните огнища по Земята. 1986 - АВАРИЯ В ЧЕРНОБИЛСКАТА АЕЦ. След полунощ в четвърти блок вследствие нарушена изолация избухва експлозия, засегната е активната зона на действие на реактора. За катастрофата се разбира две седмици по-късно. На 15 декември 2000 г. Чернобилската атомна електроцентрала е изведена от експлоатация. По официални сведения (към 2011 г.) към момента на аварията са загинали 31 души, 600 000 души, участвали в потушаването на пожара в централата и в разчистването, са получили високи дози радиация. На 26 април се отдава почит на жертвите на радиация, аварии и катастрофи. 1986 - УМИРА ПРОФ. ДЕЧКО УЗУНОВ, ХУДОЖНИК И СЦЕНОГРАФ (Р. 1899 Г.). Автор е на множество портрети, фигурални композиции и пейзажи, монументални фрески, мозайки и стенописи. Ректор на Държавната художествена академия (дн. Национална художествена академия) от 1945 до 1950 г. Председател на Съюза на българските художници (27 март 1965 г. - 23 юни 1970 г.).   \n \t\n", "date": "2018.04.26", "title": "Датата"}
{"url": "http://www.duma.bg/node/165688", "text": "Медийната среда в България е непрозрачна и корумпирана, затова в индекса по свобода на словото на \"Репортери без граници\"   до 111 място. Изпреварват ни всички от ЕС и Западните Балкани. Организацията отбелязва, че българското правителство разпределя непрозрачно европейски средства за определени медии. Това ефективно подкупва медиите, те смекчават или изцяло се въздържат от отразяването на определени теми, констатира докладът. \n\"В България има кампании за дискредитиране и оклеветяване, водени от представители на държавната власт. От страна на правителството на няколко пъти е имало мръсни кампании\", коментира пред \"Дойче веле\" изпълнителният директор на \"Репортери без граници\" Кристиан Мир.     \n \t\n", "date": "2018.04.26", "title": "Властта купува медии с европари "}
{"url": "http://www.duma.bg/node/165638", "text": "\nПанмунджом е селце на 38-я паралел, известно с преговорите между воюващите сили по време на Корейската война от 1950-1953 година. Известно е с това, че тъкмо там минава границата на разделението между Северна и Южна Корея и представлява комплекс от три дървени павилиона, построени успоредно един на друг и заедно перпендикулярни на границата, очертана по мислената линия на паралела. През централния павилион, точно по средата има маса, на която е подписано примирието преди вече 65 години и през десетките до днес години са провеждани преговори от двете страни на разделената държава. Там има по равен брой войници от Севера и Юга, които дежурят на пост, но никога не пристъпват заветните два-три метра.  \nТам пускат туристи да разглеждат  Интересното, което се спазва и до днес, е, че посетителите на Демилитаризираната зона при Панмунджон, предварително се записват в специални списъци, съставяни от външните министерства на двете страни и се предават съответно на другата страна. Останалото е голо поле, по което нищо не се движи. Усещането е особено. Нещо те смущава, нещо те притеснява, защото пристъпваш като в музей, ама няма експонати - празна маса, празни столове и войници с ледено изражение. Има в полето едни мощни високоговорители на стълбове сякаш далекопроводни, полуръждясали, но аз съм ги виждала смълчани и ненужни на фона на хубавата природа.  \nПанмунджом днес е връх. Оприличавам го на връх, който години наред братовчеди от голям род се стремят да покорят, само че едните от северното било, другите от южното. Метафорите могат да се разраснат, мога да продължа да фантазирам, но днес по-важно е да помним, че нищо не прилича на онези 65 години щурмуване на метафоричния връх. Часове ни делят от нещо, което заслужава да се нарече исторически важно. Нека образно кажем, че върхът е достигнат.  \nЗа хората, които познават материята и през годините са наблюдавали как се стигна до днешния ден. Най-голяма бе радостта, когато Сеул и Пхенян оповестиха намерението за затопляне на отношенията. Как стана това. С лекота, както само в семейството се случват нещата - двете Кореи съобщиха, че ще излязат с общ отбор на Олимпиадата в Пьонгчанг. Макар и символично, без претенции за високи резултати, те заедно участваха в международното събитие.  \nНа Изток, в Далечния изток, детайлът е важен. Там нещата не могат да се случат току-така. Имат дълбинна подготовка, която означава дълго, но незабележимо с просто око, осмисляне. Такова осмисляне значи да газиш в подвижни пясъци. Нищо не е сигурно, докато не се оповести, но така се подготвят нещата. Когато бъдат оповестени, е сигурно, че в тях е вложено доверие.  На Изток не инвестират на сляпо  И знаят, че от днес започва трудното. Доколко Мун Дже Ин и Ким Чен Ун ще надскочат политическия характер на срещата и ще говорят за страната на корейците, ще зависи от волята, която са вдъхнали в разбиранията си и намеренията за държавническа промяна. Тази промяна може да започне да се случва от утре и вместо пуста зона, 65 години, напоявана само с омраза и противопоставяне, Панмунджон да стане зона на доверие. Нека 27 април бъде Ден на доверието. Основание да напиша това ми дават две прости изречения.  \nМиналото лято, когато беше най-голямото напрежение между два опита на Северна Корея с балистични ракети с далечен обсег, президентът на Република Корея Мун Дже Ин каза на хората - обещавам ви, война няма да има. Тези дни Ким Чен Ун заяви по време на пленума на ЦК на Корейската трудова партия, че спират военните изпитания, затварят северния полигон и пренасочват усилията и ресурсите в наука и образование. Внимателно наблюдавам корейците и вярвам, че те има на какво да се осланят вече.   \nТолкова е красив Корейският полуостров, има страхотно трудолюбив и амбициозен народ. Има внушителен потенциал от природни ресурси и постижения на съвременността. Има благоприятно географско разположение между велики съседи - приятели и потенциални партньори. Има хилядолетна история и традиции, неподвластни на времето. Има всичко необходимо, за да има мир. Сега малко за трудностите  Според мен най-големите трудности са трудните за преглъщане предразсъдъци, страхът от натрупаните през годините стереотипи на враждебност и провали. Но ако вярваме на азиатската мъдрост, трябва да вдишваме напред и да издишваме назад. Не казвам, че историята не е важна, не казвам, че всичко трябва да се забрави тук и сега. То не е възможно, защото ние това знаем, но сме длъжни да поемем въздух напред.   \nЕто, например на мен, никой не може да ми отнеме спомена за Панмунджом. Върху телената ограда от южната страна двама възрастни мъж и жена мълчаха приведени. Те не забелязаха моето присъствие, те прикриваха очите си, които сякаш плачеха. Те бяха само чувства и без време, по-скоро без надежда. Както е известно, твърде много семейства са разделени през войната без принцип и значение от коя страна са родителите, от коя са останали децата и по какви причини. \nИ още един личен пример. Съвсем в началото на демокрацията, времето на шумната ни радост от промените, дипломат от севернокорейското посолство ми каза, че те не са глупави хора, всичко виждат, всичко им е ясно, но това е избор, който не могат да променят, затова се стараят да бъде техен личен, за да са добре и техните близки и така ще живеят. Никой не може да заличи думите от този разговор, състоял се край Националното радио през 1990 година. \nТова са  само два малки човешки примера,  но от тях започват трудностите, усилията и борбата за щастието на корейския народ. А това, което прочетох от намеренията и на Сеул, и на Пхенян, ми дава увереност, че в двете страни се говори за щастието и благоденствието на хората. Затварянето на един изпитателен военен полигон е една стъпка напред, но това е скок, за който ние избираме да повярваме или не.  \nТака че, нека оставим роднините да си поговорят, да се порадват на този уникален шанс, за първи път в историята от 1953 година да послушат тишината на мира де факто, защото още много време ще мине, докато й се насладят и де юре.  \nМеждувременно да припомним, че съдбата на разделения народ винаги е била зависима от по-силните. Светът някак егоистично си е решавал проблемите на такива изстрадали земи, където трудно зарастват раните. Нека за миг си помислим, че каквито и опасения или амбиции да имат по-силните или по-големите, все пак ще дадат шанс на една нова реколта да бъде посята на пустото поле около 38-я паралел при Панмунджом.                  \n \t\n", "date": "2018.04.26", "title": "  Върхът насред голото поле   "}
{"url": "http://www.duma.bg/node/165639", "text": "Напоследък партийни клакьори надигнаха вълна от русофобия. Ренегати и нагаждачи като Спас Гърневски, Антон Тодоров, Методи Андреев, Асен Агов, Александър Йорданов, Иво Инджев, Тома Биков не слизат от екраните. Злобно клеветят Русия за какво ли не. Соломон Паси призовава армията да се въоръжава срещу Русия. Какво падение! Тази русофобска вълна поражда коментари и сред населението. \nПиех си кафето и дочух на съседната маса моят познат Веселин да разказва в хумористичен стил автентичен случай. Отишъл една вечер да посети възрастната си леля. Заварил я, че меси хляб и слуша радио, говорели за Руско-турската война. Одобрявала Освобождението и обожавала Русия. Чичо Весо решил да я провокира и й казал, че с турците сме си живели добре и без освобождение. Сепнала се лелята и му казала: \"Весо, знаеш ли, че и баща ми, и дядо ми са ми казвали как са ни клали турците?\" Весо продължил да ги защитава и тя замлъкнала. На следващите вечери братовчед му се обадил на лелята по телефона да види как е. \"Аз съм добре - казала тя - ама вие вземете мерки, Весо не е добре, търсете му лекар\", загрижено му съобщила лелята. \nЗасмяха се тези, които го слушаха. Помислих си дали тази диагноза, която е поставила възрастната българка, не е в сила за днешните клакьори-русофоби. \nНародът ни е мъдър и вярно оценява нещата. Клакьорите са сутрешна роса. Без Русия България е загубена.   \n \t\n", "date": "2018.04.26", "title": "Дочуто в кафенето"}
{"url": "http://www.duma.bg/node/165643", "text": "През пролетта на 2016 г., точно преди началото на сезона за защита от градушки, заради мизерни заплати и условия на труд служители на Изпълнителна агенция \"Борба с градушките\" обявиха гражданско неподчинение. Работещите на три полигона заявиха, че няма да започнат работа, ако властимащите не обърнат внимание на техните проблеми и не се ангажират с разрешаването им. Някои от протестиращите дори заявиха, че са готови вкупом да си подадат оставките, но ще останат единни в исканията си. Всъщност служителите на агенцията от месеци предупреждаваха за намерението си да протестират. Хората за пореден път се оплакаха, че от години търсят комуникация с Министерството на земеделието и храните, но никой не е взел на сериозно исканията им. \nТогава пред ДУМА председателят на Федерацията на независимите синдикати от земеделието Светла Василева разказа подробно за липсата на достатъчно средства, за механичните съкращения, за ниските заплати, за работата в изключително тежки условия, които застрашават сигурността на работещите в агенцията и за това, че всъщност хората там са лъгани многократно с обещания.  \nПо това време министър на земеделието бе Десислава Танева, която сега оглавява агрокомисията в Народното събрание. Тя няма начин да не е била наясно за случващото се в агенцията, защото хората неведнъж са протестирали, включително и заради липсата на противоградови ракети. А пък бе сезирана и от депутати за случващото се \"под шапката й\". Освен това земеделците от години настояват за разширяване на обхвата на дейността на агенцията. Иначе казано - тя да брани, и то качествено, по-голяма част от обработваемата земя в страната. Месец-два след протеста Танева обяви, че държавата планира нова система за противоградова защита, която да обхване всички обработваеми земеделски площи в България. Както се планираше, тя трябваше да работи освен по стария способ - с противоградови ракети, и с 10 самолета. Това стана на среща с бранша, а обещанието беше новата система да тръгне още от следващия сезон с поне два самолета. Което означава, че досега тя би трябвало да работи втора година. Сметките бяха, че за въвеждането на новата система са необходими около 17 млн. лв., а за да функционира тя, бе обявено, че най-вероятно земеделците ще плащат такса между 68 и 90 стотинки на декар. \nИзтърколиха се две години и в средата на март тази година Министерският съвет огласи национална стратегия за развитие на градозащитата в страната. Тя предвижда до 90 на сто от земеделските земи да бъдат защитени от градушки. В момента защитата обхваща едва 25 на сто от тези земи. Предвижда се също в действие да бъдат въведени нови 62 ракетни площадки. Планира се през 2019 г. да бъде въведен и самолетен способ за защита от град. Както се казва, старата плоча отново бе завъртяна. \nМалко по-късно Министерството на земеделието пък предложи концепция за покриване на щетите от природни бедствия в земеделието. В нея се предвижда Изпълнителна агенция \"Борба с градушките\", която се финансира от бюджета, да се трансформира в държавно предприятие, което да се бори с градушките, да събира вноски от застрахователи и фермери и да обезщетява пострадали от природни бедствия земеделци. Предлага се отчисления да правят всички регистрирани земеделци за обработваема земя и трайни насаждения без собствениците и ползвателите на ливади, пасища и мери. Застрахователите също ще трябва да плащат, ако предлагат застраховки \"Каско\", \"Пожар и природни бедствия\" и \"Други щети на имущество\".  \nВсички земеделски стопани, които са получавали подпомагане по схемата за единно плащане на площ през предходната стопанска година, ще трябва да плащат задължителна вноска от 50 ст. на декар за борба с градушките и другите природни бедствия, показват разчетите на МЗХГ. Парите ще се събират в общ фонд, където вноски ще правят също държавният бюджет и застрахователните дружества. Целта е годишно да бъдат събирани около 30-31 млн. лв., ресурс, който е необходим за защита на земеделието от природните стихии. Това са някои от разчетите на МЗХГ за бъдещия Закон за превенция от природни бедствия и неблагоприятни климатични събития в земеделието. И след това възникнаха спорове, от които поне засега изглежда, че цялата схема няма как да бъде реализирана във варианта, който предлага МЗХГ. Това е така, защото застрахователният сектор е категорично против да участва финансово.  \nВ началото на месеца Асоциацията на българските застрахователи (АБЗ) излезе с критична позиция срещу концепцията. Според бранша основният недостатък на идеята е, че на държавно предприятие ще се вмени дейност, която по същество е застрахователна. Браншът протестира и срещу предложението пари по доброволните застраховки \"Каско\" или \"Имот\" да отиват за покриване на щети в селското стопанство. Още повече че по правило едрите земеделци не желаят доброволно да харчат пари, за да застраховат продукцията си. Според застрахователите подобна мярка би увеличила цените на \"Каско\" и някои от имуществените застраховки. Вместо да се прави ново държавно предприятие, асоциацията предложи да се създаде пул за селскостопанско застраховане. По нейни данни развитите европейски държави не прилагат модел за държавно финансиране на рисковете в земеделието, а стимулират застраховането на земеделските стопани. \nАко застрахователите откажат да се включат в подготвяната нова система за превенция на градушките и обезщетяване на фермерите, вноските за земеделските стопани ще са по-високи от планираните 50 ст. на декар. Това стана ясно от коментар на агроминистъра Румен Порожанов през миналата седмица. След всичко това трябва да се зададе въпросът: Кой ще плаща за борбата с градушките, ако дейността наистина бъде разширена, и откъде ще дойдат необходимите над 30 млн. лв.? През всичките последни години агенцията постоянно е страдала от хронично недофинансиране. Властта дори сякаш се опитваше да абдикира от тази дейност, която е изключително важна за земеделците, защото чрез нея се брани продукция за милиарди левове. А по всичко изглежда, че няма как застрахователният сектор да се включи в тази дейност. Поне не и доброволно. А това означава, че целият финансов товар ще падне върху земеделците. Колко ще плащат те? Преди две години се говореше за сума до 90 ст. на декар, но дали й тези пари ще са достатъчни, за да събере държавата необходимия ресурс? Това предстои да разберем, когато проектът бъде вкаран в парламента. \nТазгодишният сезон за борба с градушките започна. Работещите на всички противоградови полигони вече дежурят. Май и юни са месеците с най-голяма опасност от градушки. От агенцията се похвалиха, че 8600 ракети, разположени на 199 площадки за изстрелване, са в готовност да посрещнат първите градоносни облаци. Според информацията вече е започнала процедурата по изграждане на нови ракетни площадки. \nВ началото на месеца, точно преди да започне навият сезон за борба с градушките, депутатът от \"БСП за България\" и зам.-председател на парламентарната комисия по земеделие проф. Светла Бъчварова депозира въпрос в НС към земеделския министър Румен Порожанов с основно питане осигурени ли са средства за дейността на агенцията. \"Предстои откриването на сезона за борба с градушките. Ежегодно в ИА \"Борба с градушките\" се генерира напрежение във връзка със заплащането на труда и числеността на персонала, необходим за осъществяване на дейността\", заявява проф. Бъчварова. Тя попита земеделския министър дали за 2018 г. е предвиден финансовият ресурс, осигуряващ дейността на агенцията, а също дали са осигурени необходимите средства за повишаване на заплатите на служителите, съгласно подписаното през 2017 г. споразумение със синдикатите. Отговор на Бъчварова Румен Порожанов трябваше да даде до 20 април, но това все още не се е случило. Дано до края на пролетта получим отговор. \nПрез миналата година градушките дори изпотрошиха оранжерии   \n \t\n", "date": "2018.04.26", "title": " Кой ще плаща за борбата с градушките "}
{"url": "http://www.duma.bg/node/165642", "text": "В последния си доклад от края на миналата година Европейската комисия предупреди за риск от нов балон на имотния пазар у нас. Недвижимостите поскъпват в 25 от страните членки, но в България темпът на нарастване на цените превишава допустимия праг. Това, което притеснява Европейската комисия, е двуцифреният ръст в цените на имотите в последните две години. \nПрез 2016 г. недвижимостите у нас, най-вече в големите градове, са поскъпнали с около 12%, като през миналата година  възходът на цените продължи. Комбинацията от ниски лихви по кредитите и по-високи заплати в големите градове съживи имотния пазар, но и бързо вдигна цените с близо 25% за две години. Над 1000 евро за квадратен метър е средната продажна цена на апартаментите в София. Смущаващото обаче е, че се появяват и оферти за космическите 3000 евро на квадрат. Рискове Според финансисти подобни цени са рискови. Основният сегмент, който първи ще бъде застрашен от прегряване, е жилищният пазар. Съчетанието от ниски лихви и високи цени създава определен риск, защото невинаги съответната инвестиция може да се оправдае, коментира изпълнителният директор на Пощенска банка Асен Ягодин. В момента цените на недвижимите имоти в България имат ненормално увеличение от 15-20% за кратък период, което е тревожно, твърди председателят на Асоциацията на банките в България Петър Андронов. Поради засиленото теглене на ипотечни кредити, свързано с повишението на цените на имотите най-вече в големите градове, наскоро БНБ предупреди банките в страната да внимават при отпускането на заеми. Никой не иска да се повтори сценарият от средата на миналото десетилетие, когато имаше бум на кредитирането заради цените на недвижимите имоти, казва Андронов. \nПо думите му скоро лихвените проценти по кредитите ще започнат да се качват. Тази тенденция вече се забелязвала в САЩ и според Андронов Европа чака инфлацията да скочи до 2% и тогава лихвите и в Европа ще тръгнат нагоре. В САЩ покачването на лихвите започна миналата година. Следващата година Европейската централна банка ще започне да покачва лихвите, предупреждава банкерът. \nПредставители на бизнеса с недвижими имоти също смятат, че цените у нас са скочили с бърз темп, но нямат опасения, че може да се повтори кризата отпреди десет години. Според тях, ако нарастването на лихвите се покачи плавно, това ще се отрази плавно и в цените на жилищата. \nКонцентрация Като цяло строителството на жилищни сгради остава концентрирано в южните и югоизточните райони на София, където през последните години бяха сключени и по-значими сделки за придобиване на парцели. Интересът е основно към по-големи незастроени райони и стари промишлени зони в тази част на града, които с развитието на метрото и инфраструктурата са на път коренно да променят облика си, коментира Пламен Бачев, мениджър \"Консултиране и оценки\" в Cushman & Wakefield Forton. \nИзводите на компанията са направени на базата на анализ на над 270 проекта на етап строеж, проект или инвестиционно намерение, с обща разгъната застроена площ от над 2,5 млн. кв. м. Само площите в строеж са над 1 млн. кв. м. Разглеждани са сгради от над 3000 кв. м. \n Бавното покачване на цените на имотите в София и някои от големите градове продължава и в началото на тази година. Но в тази тенденция няма нищо притеснително, тъй като тя отговаря на обективни пазарни условия, по-високи доходи, по-добър жизнен стандарт, по-високи изисквания, по-добре изградена инфраструктура, по-ниски лихви по ипотечното кредитиране, по-добро ново строителство. Вярно е, че София не е България\", но е вярно, че \"първо в София, после и в други български градове. Очакванията са и в Пловдив, и във Варна да сме свидетели на подобен тренд, коментира мениджърът на imoti.net Снежана Стойчева.   \nТенденция Показател за прегряване на пазара е тенденцията, при която темпът на нарастване на цените на имотите съществено изпреварва темповете в ръста на доходите. В подобна ситуация логичното е цените да станат непосилни за все повече потребители и постепенно да започнат да спадат. Това разминаване между доходи и цени по принцип се компенсира с нови кредити. Това е една фуния, в чийто край по правило наднича криза. Колкото бумът е по-голям, толкова кризата е по-тежка. Факт е, че тази година е доста плодоносна за недвижимите имоти у нас. При очакван ръст на икономиката от 4% и нагоре и за тази година перспективите пред сектора са добри. Въпреки това трябва да си имаме и едно наум, защото, както показва близката история, когато пазарът на имоти е най-цъфтящ, идват и най-черните облаци.  През 2017 г. София е заела 19-о място сред 150 града в света по ръст на цените на жилищата с увеличение от 11,3%, показва индексът на консултантската компания Knigt Frank. Цените на жилищата в българската столица растат по-бързо, отколкото в Букурещ, който заема 36-о място с ръст от 8%, Истанбул (42-ро място и ръст от 7%), Загреб (76-о място и ръст от 4,4%) и Любляна (77-о място и ръст от 4,4%). Единственият град в Централна и Източна Европа с по-голямо увеличение на цените на жилищата от София е Будапеща, която заема 6-о място с ръст от 15,5%. Както е известно, България зае 9-о място от 59 жилищни пазара в света по ръст на цените на жилищата през последните три месеца на 2017 г. в индекса на Knight Frank, публикуван в началото на март. \nСредното увеличение на цените на имотите в градовете, включени в последния индекс, е стигнало 4,5% през 2017 г., което представлява спад спрямо ръста от 7% година по-рано. Берлин е градът с най-бърз растеж на цените на жилищата в света - 20,5%, следван от Измир с 18,5% и Рейкявик с 16,6%. В топ десет попадат още Ванкувър, Хонконг, Будапеща, Хамбург, Мюнхен, Ротердам и Франкфурт. Преди София са още Хоубарт, Сиатъл, Амстердам, Дъблин, Сурат, Утрехт, Хамилтън и Ахмедабад. Десетте града в дъното на индекса са Абу Даби, където цените са намалели с 9,1%, Лима (-8,4%), Торино (-8,3%), Делхи (-7,2%), Дарвин (-6,3%), Генуа (-6,2%), Киев (-5,1%), Палермо (-4,6%), Рио де Жанейро (-4,4%) и Дубай (-3,8%). Пазарът на индустриални и офис площи отбеляза рекорд през 2017 г., като общият обем на продажбите по данни на Colliers е достигнал 957 млн. евро за първи път през последните десет години. Пазарът на офисни площи също е имал рекордна 2017 г., като общият обем на усвоените площи надхвърля 200 хил. кв. м . Това представлява годишен растеж от 55%. Сегментът не е постигал такъв ръст от десет години. \nIT и аутсорсинг компаниите са били основните двигатели на търсенето в последните няколко години. Приносът на аутсорсинг сектора е очевиден с дела му от 53% при сделките с офис площи през втората половина на миналата година. Пазарът на индустриални и логистични площи може да се развие, повлиян до голяма степен от разрастването на автомобилния сектор. Държавните индустриални зони вероятно ще се радват на нарастваща популярност благодарение на стратегическата си локация, бърз достъп до големи пътни артерии и техническа инфраструктура. Изграждането на спекулативни площи също ще продължи, като се очаква 55 хил. кв. м да бъдат завършени през 2018 г. Най-скъпите квартали на столицата по данни на imoti.net са \"Иван Вазов\" със средна цена от 1850 евро на кв. м, Оборище -  1700 евро/кв. м, \"Изток\", \"Изгрев\", \"Лозенец\", \"Младост-1а\", \"Център\" и \"Яворов\" - по 1500 евро/кв. м. При сравнение с офертите от предишния имотен бум през 2008 г. се открива доста сериозна близост в средните цени на тези райони с изключение на \"Изгрев\", където цената е била 1100 евро/кв. м, и \"Младост-1а\" - с цена 1050 евро/кв. м. Тези два предпочитани днес района са поскъпнали с 25% спрямо пика на имотните цени през 2008 г. \nНай-евтините квартали в София са \"Малашевци\", \"Люлин-9\", \"Захарна фабрика\", \"Обеля\" - с цени под 700 евро/кв. м, както и \"Толстой\" и \"Свобода\" - с малко над 800 евро/кв. м. Тези цени са далеч под максимално достигнатите през 2008 г. - с 25-30% по-надолу, и няма изгледи да ги приближат, защото продължават да не предлагат нищо атрактивно за купувачите. \n    \n \t\n", "date": "2018.04.26", "title": "Надува ли се нов имотен балон  "}
{"url": "http://www.duma.bg/node/165641", "text": "\nЗа Съюзната контролна комисия на СССР, САЩ и Великобритания, която веднага след Девети септември 1944 г. е създадена и изпратена в България, за да следи за ликвидирането на фашизма у нас, напоследък не се говори изобщо, а ако някой я спомене все пак, винаги го прави с тон сериозен, подобаващ за преломни исторически моменти. Само че хората и по това време са живели с всичките си скърби и радости, и са плакали, и са се смели, без да мислят, че един ден техните потомци ще ги изобразяват в черно-бели краски, като плакати. Нека се опитаме поне веднъж да ги видим цветно, през очите на преводача на Съюзната контролна комисия поручик Гочо Чакалов и чрез неговите спомени да надникнем  в ония драматични събития, които за пореден път пренареждат съдбата на България. Но които са и доста комични понякога. \nДобруджанецът Гочо Чакалов е известен преди всичко на изучаващите английски език, за тях неговите речници и помагала десетилетия наред са настолни. Той завършва Американския колеж в Симеоново, преводач е в Генералния щаб на войската, а след Втората световна война - на Съюзната комисия, като превежда на различните американски мисии в България по онова време. \nДнес предлагаме откъси от спомените му за отношенията в съветската и в американската мисия и за \"гърченията\" на българското правителство пред тях. Разказани са с много хумор, което за пореден път показва, че комичното и трагичното най-често вървят ръка за ръка от памтивека. Стига човек да има сетива за тях.  Що се отнася до съветската секция за свръзка, нейното администриране в значителна степен бе облекчено и опростено от обстоятелството, че пълновластният подполковник Ясененко остана на работа в сградата на Военното министерство, като му дадоха кабинет, идентичен по разположение и обзавеждане с този на министъра на войната. \nПодполковник Ясененко - нека ми простят в своя покой родителите му, създали човешка фигура като неговата - можеше без грим и подготовка да изиграе ролята на Квазимодо от \"Парижката света Богородица\". Имаше нещо в неговото телосложение и движения, странно напомнящо нашите далечни прародители, които с лекота са се движили както по земята, така и по дърветата. Но, макар и с некултивирана психика, той бе човек с много добро сърце и имаше безпрекословно чувство за справедливост. \nЕдин от най-тежките проблеми на отдела за свръзка още в първите дни след организирането му беше немалкият брой безцеремонни съветски офицери, главно проходящи през София, които се бяха научили да идват направо в отдела и да искат \"машинка\", т.е. кола, защото имали да изпълняват много важна мисия. Даваха разписки или документи, които съветската мисия отказваше да одобри. Това означаваше, че двадесетина автомобила, реквизирани от собствениците им, нямаше да могат да бъдат върнати и един ден държавата трябваше да плаща за тях. \nИмаше и по-маловажни, но все пак безпрекословни искания: дайте ни крушки за фарове на автомобили. Естествено, в отдела нямаше такива крушки на склад. Отговорът по необходимост беше учтиво отрицателен с уговорката, че е нужна писмена заявка от съответната съветска военна част или ведомство, след което крушките ще бъдат набавени и доставени. В конкретния случай съветският офицер, който искаше крушки и бе придружен от двама войници с шмайзери, излезе пред Военното министерство, избра си няколко коли, паркирани покрай насрещния тротоар, строши стъклата на фаровете и си отвъртя необходимия му брой крушки. Иди го спирай, ако си нямаш друга работа... \nПодполковник Ясененко бе сезиран с проблема за урегулиране на тези отношения. Появи се надпис на входа на министерството, че всеки съветски военнослужещ, който влиза в зданието по някакъв повод, трябва да се яви най-напред при подполковник Ясененко, стая 208 на втория етаж. Името Ясененко говореше много, без да има нужда от допълнителни пояснения, но все пак намираха се офицери, които по недовиждане или по неблагоразумно нехайство пренебрегваха този надпис. \nВеднъж видях при адютанта на началника на отдела един настойчив съветски капитан, който искаше да му се даде \"машинка\" да гони врага до бърлогата му в Берлин. Офицерът беше със самочувствието на господар, който трябва да бъде обслужен. Адютантът го замоли да почака една минута и отиде до съседната стая. Подполковник Ясененко се показа веднага, като разкопчаваше яката си. Хвана капитана за ръката, повлече го до своята стая и трясна вратата зад гърба си. Ние излязохме в коридора, но никой не смееше да се намеси. От звуците и воплите, които се чуваха, можеше да се заключи, че някой човек мете пода на стаята, като за целта си служи с друго нещастно себеподобно. Това същество едва ходеше, когато излезе от кабинета на подполковник Ясененко, и едва ли е минало без медицинска помощ. След него излезе подполковникът, като си закопчаваше яката и си оправяше униформата. Той отиде при адютанта, почука на вратата на полковник Марков и му предаде, че проблемът бил уреден. \nВсеки може да си мисли каквото си ще, но трябва да кажа, че независимо от нестандартните форми на поведение, прилагани от подполковник Ясененко, резултатите бяха трайни, решителни и ефикасни. Безвластие! Да, но какво друго да се прави? В по-голяма или по-малка степен прояви на безвластие се налагаха на всекиго. \nПонякога ми се струва, че работата с мисиите  отначало беше спокойна. Но конкретните ми спомени сега като че ли опровергават това. Например, при затихването на един от \"обикновените\" работни дни през октомври 1944 г. получих тревожно повикване от дежурния офицер на летище \"Враждебна\", превърнато в бойно летище предвид военните действия срещу Германия, че над София кръжи американски четиримоторен боен самолет Б-17 (така наречената \"Въздушна крепост\"), който очевидно искаше да кацне на летището. Казах, че поначало няма нищо нередно в това и тръгнах веднага за летището. Когато пристигнах, самолетът вече бе кацнал. Даваха му знаци с ръце и флагчета накъде да се насочи за ролиране извън пистата. Но самолетът спря и започна да разглежда обстановката с въртящ се прожектор. Светлината му се задържа най-много върху \"щуките\" (щурмови самолети), наредени в дъното на летището. По това време във Враждебна имаше два полка щуки, които помагаха при земните боеве на нашите войски срещу германците на сръбска територия. Светлините в кабината на самолета загаснаха. По едно време отвътре заблещука нещо като бенгалски огън и четири човешки фигури слязоха от самолета и започнаха да бягат към нас. Започнах и аз да бягам към тях, за да ги посрещна и да разбера причината за това тяхно поведение. \nНека си спестим нечленоразделните и откъслечни реплики. Най-първото нещо, което американците ми казаха, бе че не са въоръжени - нещо, което най-малко ме интересуваше. След това разбрах, че трябва да се отдалечим, защото самолетът щял да бъде взривен. Попитах защо и тогава се разбра каква била историята. Впрочем, първата работа на американците беше да се върнат в самолета и да загасят горящия (достатъчно дълъг) фитил. След това се доразбрахме. \nСамолетът извършвал пробен полет с допълнителни бензинови резервоари и със съответно намален бомбен товар, като целта е била да се види колко може да бъде увеличен неговият радиус на действие. Според разказа на екипажа, самолетът летял дълго време и те замръкнали в обширната част на Европа, която била напълно затъмнена поради войната. Как са се заблудили, какво е станало с техните навигационни уреди, това те не бяха склонни да споделят с нас, но решението им да се измъкнат от положението било, като се насочат към район от Европа, който не е затъмнен - следователно далеч от всякакви военни действия, в мирна страна. \nПо това време в България нямаше затъмнение нощно време, защото немците имаха предостатъчно други грижи, за да тръгнат да бомбардират София, ако изобщо имаха летища близо до България. На американците им харесал хубаво осветеният град, закръжили над него, показано им било къде е летището и те намерили начин да кацнат. Обаче прожекторът им веднага огрял \"щуките\" - германско производство, и оттам нататък им било ясно какво трябва да правят. Добре, че не гръмна този самолет. Не знам какво щеше да стане с подредените недалеч от него \"щуки\" и с другите самолети и инсталации на летището. \nЕкипажът не допусна никой от нас да влезе в кабината на самолета. При заминаването им един от летците ми показа някакъв уред, покрит с кожен калъф. Това било устройство за насочване на бомбени попадения. С типичната гордост на професионалист този летец ми каза, че ако един дявол зине на земята на десет километра, той можел да вкара бомбата в гърлото му. Трябва да е имало някакъв далечен роднина на истината зад горното твърдение на този летец. От други американски летци, членове на мисията на генерал Хол, бях чул, че имали твърде прецизни уреди за бомбардиране, които били последна дума на техниката. На своите карти летците понякога имали нанесени обекти, над които по никакъв начин не би трябвало да падне бомба. Разбира се, това не бяха официални изказвания. Все пак летците несъмнено вярваха в това, което говореха. Може би наличието на такъв уред обяснява обстоятелството, че \"Александър Невски\", Народното събрание, паметникът на Цар Освободител и други подобни ясно разграничими обекти не бяха улучени от нито една бомба, докато само на няколко десетки метра от храм-паметника \"Александър Невски\" зданието на държавната печатница бе ударено от 37 бомби и сринато със земята. \nРеквизираните коли за нуждите на американската мисия носеха американски знамена над предните и задните номера. Освен това американците си бяха докарали и 2-3 джипа, които носеха същите отличителни знаци. Милиционерският пост, разположен на ж.п. спирка \"Дървеница\" на съществуващата тогава околовръстна линия, считаше за свое право да спира колите на мисията, които по няколко пъти дневно минаваха през тази спирка на път за колежа, и благосклонно след това да им дава разрешение да продължат. Раздразнението у американците се засили. Два или три пъти Руси Христозов уведоми генерал Крейн, че на тази практика вече е сложен край. При последния разговор на тази тема генерал Крейн беше много рязък. Той изрази мнение, че директорът на милицията не може да командва хората си. На следващия ден Руси Христозов поиска среща с генерала и му заяви, че всеки софийски милиционер се е подписал под заповед на директора на милицията, че по никакъв повод няма да спира кола с американско знаме, дори и да има някакви основателни съмнения за нещо нередно. В порядък на шега Христозов заяви, че дори и на биволска каруца да има американско знаме, неговите милиционери няма да я спрат. Но генерал Крейн не се развесели. \n- И така, господин Христозов - каза той, - това означава, че всеки човек с милиционерска униформа, който спре наша кола, всъщност ще е въоръжен разбойник, прикрил се зад милиционерската униформа и действащ по опасен за нас начин. Уведомявам Ви, че нареждам на моите офицери и сержанти да стрелят срещу такива разбойници без предупреждение. \nСлед като излязохме от канцеларията на генерал Крейн, Христозов каза замислено: \n- Да го вземе дяволът, всички са се подписали. Ще ги накарам още веднъж да се подпишат и ще търся пряка отговорност от началниците им да не изтърват нито един човек. \nКъм 9,30 часа вечерта пристигна в кабинета ми един от най-спокойните офицери на мисията, полк. Бейклес, придружен от двама въоръжени сержанти. \n- Господин поручик, бяхме спрени от разбойници в милиционерска униформа при идването ни в София. Веднага се връщаме да ги застреляме и след това ще ви се обадим. Довиждане. \nСлед една минута джипът избръмча откъм входа на министерството, а аз вече приказвах с дежурния в Дирекцията на милицията, който твърде бавно разбра за какво става дума. Дали някой успя да вземе някакви мерки, това не знам. Важното е, че всичко се размина без стрелба, но с половин час късане на нерви в очакване американският полковник да се обади за свършеното. \nНе си спомням дали Христозов поясни случая на ген. Крейн, но аз си позволих да искам обяснения. Оказа се, че същата вечер в София пристигнал отряд свежи постъпления милиционери от Радомир, някои от които били изпратени да обслужват поста при спирка \"Дървеница\". Лош късмет, но все пак с добър край. \n    \n \t\n", "date": "2018.04.26", "title": "Американска и руска справедливост у нас  "}
{"url": "http://www.duma.bg/node/165640", "text": "Аз, Богатството и Властта се обединихме около Мнението. Мнението не беше обществено, а преобладаващо. То и преобладаващо не беше съвсем, но социологическите агенции го определиха като такова. Е, не всички социологически агенции - само някои. Онези, на които Богатството беше платило, а Властта беше одобрила.  \nТака всъщност Мнението беше на Богатството и Властта, но минаваше за мое, понеже и аз бях в това обединение: бях гласувал и избрал Властта, а тя бе създала Богатството. \n- Твоето мнение е закон за нас! - съобщи важно и вероятно на себе си Властта и пръдна с желание. - Извинете, без да искам - уточни. \n- Лъжеш - рече спокойно Богатството, коeто имаше властта да говори каквото си иска, защото никой не можеше да му запуши устата с пари. - Направи го нарочно. \nВластта се престори, че не чува. Усмихна се и продължи: \n- Важното е сега всички да ни вярват. Няма значение, че между нас има недоверие.  \n- Това е тъпо - отново оспори Богатството. - Но върши работа. Приемам. \n- Въпросът е: как да ни вярват? Не е лесно. Аз имам идея. - Властта беше опитна в лъжите и кроежите, можеше да изкара идиота талант, а таланта да обърне на идиот.  \n- Надявам се, че е безплатна. - Богатството беше стиснато.  \nВластта се намръщи. Не обичаше безплатните неща. Но знаеше, че когато се окопае във властта, ще си взема каквото поиска, от когото поиска и когато поиска. \n- Разбира се, нали накрая сметката плащат други. Какъв е смисълът ние да се преджобваме? - изля благоразположението си в нова усмивка и отново се размириса. \nБогатството се намръщи и затвори очи. Трябваше да изтърпи, защото всяко богатство си има край, ако не е около властта. \n- И така - задъхано заобяснява Властта, - ще създадем такова Мнение, което да мине за общо. \nМнението мълчеше. През цялото време стоеше свряно в ъгъла на живота и не смееше да шукне. Нямаше нито власт, нито пари. Знаеше, че всяка дума може да се използва срещу него. Каквото и да кажеше, приемаше се за изречено в негова защита - и нищо повече. Затова никой не го слушаше. \n- То сега чие е? - попита Богатството, което не беше умно по дефиниция. \n- То е наше - повдигна доволно вежди Властта и изстреля острия си злобен поглед към ъгъла на живота. - Но не знае това. Никой освен нас не знае, че общественото мнение е наше. Важното е това да продължи. И не само. Всички трябва да си мислят, че нашето Мнение е тяхно мнение. Така ще ги манипулираме. \nБогатството зашава и раздвижи лявото си рамо - по този начин мислеше. Властта имаше право. \"Всяка власт има право, защото няма задължения!\" - каза си и се удиви на мъдростта си. Би записал тази мъдрост, но нямаше подръка секретарка. Замисли се как всяко Богатство ще стане още по-голямо, ако махне от баланса си всякакви задължения, а придобива само активи. Тогава ще стане по-силно от Властта. И няма да има нужда от нея. Точно така! Един ден Властта ще е в актива на Богатството и няма да се налага да се съобразява с миризмата й. \nИдеята му се стори чудесна, видя я в близка перспектива и затова рече благосклонно: \n- Браво, одобрявам. - Повдигна брадичка, за да даде знак, че иска още разяснения. \n- Ще убедим всички, че защитаваме тяхното мнение! \n- Това не е лесно - възрази Богатството. - Никой няма да ни повярва. \n- Естествено. Затова ще използваме него! - Властта най-сетне ме забеляза и посочи. \nАз стоях в другия ъгъл на живота, свит и посърнал като Мнението. Бях гладен, зъл и нервен. Бях готов на всичко, за да получа храна, власт, надежда, свобода. Аз бях народът. \n- Дали няма да е скъпо? - попита Богатството предпазливо, като се взря в хищния ми и свиреп вид. \n- Та погледни го само! - доближи се Властта до мен и се изплю в лицето ми. - Дрипльо! И два лева да му дадеш, пак ще е доволен. И ще те хвали! Ще ни хвали всъщност. \n- А ако се отметне? - Богатството беше хитро и предвидливо; знаеше, че докараш ли същество до отчаяние, то може да прояви безразсъдство и дори смелост. \n- Тогава го остави на мен! - сбърчи вежди Властта. - Щом веднъж е взел, ще има цял живот да връща! Нали така, а? - изкрещя и ме подритна. \nВластта миришеше лошо. Но имаше право. \nУсетих погледа на Мнението върху себе си. Гледаше ме едновременно с укор и с надежда от своя ъгъл. Прочетох в очите му: \"Те имат нужда от нас, не ние от тях.\"   \n \t\n", "date": "2018.04.26", "title": "Властта мирише лошо"}
{"url": "http://www.duma.bg/node/165671", "text": "Около 30% от българското население, или почти всеки трети български гражданин, живее в сериозен риск от бедност. Това сочат данни от анализ на Евростат за дела на хората в тежки материални лишения в ЕС през 2017 г. В ЕС средно 6,7% от хората са в подобна ситуация. \nВ най-голям риск от изпадане в мизерия живеят близо половината (46%) от хората над 65 г., т. е. около 670 хил. души. ДУМА припомня, че по данни на НОИ дo 200 лв., каквато е минималната пенсия, получават 416 636 дyши, т. е. близо 1/4 oт вcички пeнcиoнepи. ДУМА припомня, че линията на бедността в България през 2017 г. бе 314 лв., а през тази година е 321. \nМeждy 200 и 250 лв. е пенсията на 318 902 дyши (14,7%), a 12,5% вземат мeждy 300 и 350 лв. месечно.  \nВтората група българи, за която също се отчитат показатели на бедност и материални лишения, е на младите до 17 г. Те са около 42%, или над 550 хил. Сред българите в активна трудова възраст 18-64 г. процентът на риск от бедност е 37 на сто, показват данните на НСИ. Над 416 хил. души у нас са работили на минимална заплата през 2017 г., както съобщи в парламента в средата на декември миналата година социалният министър Бисер Петков. За декември 2017 г. нетната средна заплата бе 876 лв. и изостава с около 25% от необходимите средства за издръжка, коментираха по-рано от КНСБ. От синдиката са категорични, че е необходим по-бърз ръст на възнагражденията, и обясняват, че у нас производителността на труда на един нает за 1 час е 45,1% от средните европейски нива, а заплащането за час е едва 26,5% от средното за страните от ЕС, т. е. заплатите у нас изостават близо двойно от европейските. \nСпоред европейската практика човек е изложен в риск от бедност, когато не може да си позволи поне 4 от следните неща, за които повечето хора смятат, че са желателни или необходими за адекватен социален живот: да плащат сметките си навреме, да поддържат дома си топъл, да поемат без проблеми неочаквани разходи, да ядат месо (или вегетариански еквивалент) редовно, да могат да си позволят седмица почивка далеч от дома, да ползват без проблеми телевизор, пералня, кола, телефон.   \n \t\n", "date": "2018.04.26", "title": " Всеки трети  българин живее в лишения"}
{"url": "http://www.duma.bg/node/165666", "text": "Университетските такси за обучение по медицина, дентална медицина, фармация, изкуства, както и за корабоводене остават най-високи. Размерът им бе утвърден от Министерския съвет вчера. Голяма част от университетите запазват или увеличават таксите за студенти. Намаление има само в Софийския университет, където по-евтино ще е обучението по-непопулярни специалности. Най-голямо е намалението при специалностите от професионалното направление \"Физически науки\", както и за специалността ядрена химия. В редовна форма на обучение годишните такси са 200 лв., а в задочна форма са 100 лева. Расте обаче таксата за новоприети студенти в професионалните направления \"Администрация и управление\", \"Право\", \"Психология\" и \"Филология\". Поскъпването е в границите 40-61 лв., а за задочна форма - до 100-160 лева. \nНай-висока е таксата за студенти в Националната академия за театрално и филмово изкуство (НАТФИЗ) - 1500 лева. Най-скъпо през следващата учебна година ще е обучението по медицина, дентална медицина и фармация в специализираните университети в Пловдив и Варна - 1200 лева. \nБез промяна остават таксите в 17 държавни висши училища, а в 16 растат в някои професионални направления средно с 11,7%. Бунт назрява в Софийския университет след решението на Академичния съвет (АС) по предложение на ректора проф. Анастас Герджиков приемните изпити за специалността \"Медицина\" да се организират и провеждат от Медицинския университет в София. До този казус се стигна, след като деканът на Медицинския факултет в СУ и директор на Правителствена болница Любомир Спасов обяви нулева година за прием. По-късно обаче се реши все пак прием да се пусне. Решението му да организира изпитите обаче възмути преподаватели. Затова от Факултетния съвет на Биологическия факултет излязоха с декларация, в която се казва, че категорично възразяват на решението. Според съвета то противоречи на правилника на вуза и се нарушава цялостната организация на кандидатстудентската кампания. От факултета настояват за прегласуване на решението.   \n \t\n", "date": "2018.04.26", "title": "Най-скъпо ще е обучението по изкуства и медицина  "}
{"url": "http://www.duma.bg/node/165667", "text": "Националният институт по метеорология и хидрология (НИМХ) към Българската академия на науките (БАН) е готов на протест заради несправедливото разпределение на бюджетната субсидия за 2018 г. от Общото събрание на БАН. Това стана ясно от съобщение, публикувано на сайта на НИМХ на черен фон. Според метеоролозите на БАН това застрашава функционирането на националната хидрометеорологична служба. \nЧленовете на Общото събрание на учените в НИМХ и директорите на филиалите му излязоха с декларация, адресирана до председателя на ОС на БАН проф. дхн Евелина Славчева и председателя на БАН акад. Юлиан Ревалски. В нея се казва, че системното недофинансиране на БАН в последните години е довело до критична точка изпълнението на дейностите на НИМХ. Учените припомнят, че след протести на учените правителството отпусна на академията допълнителни 15 млн. лв. Заедно с увеличението на бюджета на БАН това представлява 25% повече средства за 2018 спрямо 2017 г. За НИМХ обаче се предвиждат 8,8 млн. лв. и така на практика увеличението ще е под 12% спрямо 2017 г. Тази бюджетна субсидия е под критичния минимум за нормалното функциониране на дейностите в НРМХ, защото ще доведе до масово напускане на специалисти, предупреждават от института.    \n \t\n", "date": "2018.04.26", "title": "Метеоролозите на БАН протестират за повече пари"}
{"url": "http://www.duma.bg/node/165668", "text": "Нова организация на неотложната помощ разработват в здравното министерство, съобщиха от ведомството на Кирил Ананиев. Работна група ще преразгледа сегашното положение, според което личните лекари трябва да са на разположение 24 часа в денонощието. В работната група има по петима представители на МЗ и БЛС (в това число и от Сдружението на общопрактикуващите лекари) и трима на НЗОК. Представителите на МЗ вече били готови с конкретни анализи. Целта е да бъде решен въпросът с осигуряването на достъп до медицинска помощ извън обявения работен график на общопрактикуващите лекари, поясняват от МЗ.  \nДруга работна група, също сформирана по заповед на здравния министър, ще опита да намали административните дейности, които не са присъщи на работниците в здравната система, но са част от всекидневните им задължения. От МЗ уверяват, че в началото на юни групата трябва да излезе с конкретни предложения за намаляване на административната тежест. Целта е да се намали бюрократичната работа на работещите в системата на здравеопазването, администрациите да набавят необходимата им информация по вътрешноведомствен път, както и да се осигури по-пълен и бърз достъп до здравна информация от гражданите.    \n \t\n", "date": "2018.04.26", "title": "МЗ с нов модел за работа на семейните лекари "}
{"url": "http://www.duma.bg/node/165650", "text": "Председателят на Европейския съвет Доналд Туск ще посети днес Белград след вчерашната си визита в Тирана и Подгорица. \nСръбският президент Александър Вучич оцени неговото посещение като \"голяма чест и добри новини\" за Сърбия. \"Туск е сериозен политик, който разбира нещата в Европа и на Балканите\", каза Вучич, като добави, че разговорите няма да бъдат лесни. Преди това той заяви, че Сърбия иска да е следващият член на ЕС. \"Искаме още по-силна подкрепа от Букурещ, Атина и София по пътя към Европа. Бихме искали да станем следващата страна, която ще се присъедини към ЕС, без ваша подкрепа не можем да направим това\", обясни Вучич на пресконференция след среща с премиерите на Гърция, България и Румъния Алексис Ципрас, Бойко Борисов и Виорица Дансила. \nПредседателят на Европейския съвет е на балканска обиколка, която ще завърши на 27 април в Скопие, където ще участва в срещата на лидерите на страните участнички в Процеса Бърдо - Бриони, чийто домакин е президентът на Република Македония Георге Иванов. Предвиждат се също така разговори на Туск с премиера Зоран Заев. \nОбиколката на Туск е част от подготовката на срещата на върха ЕС - Западни Балкани, която трябва да се проведе на 17 май в София.   \n \t\n", "date": "2018.04.26", "title": "Вучич: Визитата на Туск в Белград е голяма чест"}
{"url": "http://www.duma.bg/node/165651", "text": "Ръководителят на главното оперативно управление на Генералния щаб на руските въоръжени сили генерал-полковник Сергей Рудской обяви, че 22 от обявените американски и съюзнически 105 ракети са ударили Сирия, съобщава РТ. \n\"Генералният щаб на въоръжените сили на Руската федерация извърши подробен анализ на резултатите от атаките. Събраните фрагменти от ракетите, проучването на образуваните кратери, фрагментите и характерът на разрушенията на обектите водят до извода, че от 105-те обявени ракети в областта на зададените цели са попаднали 22\", коментира Рудской. \nПо-рано Генералният щаб коментира, че атаките на западната коалиция не могат да предотвратят мирния процес в Сирия. \n\"Част от ракетите не са достигнали целите очевидно поради технически проблеми, застрашаващи унищожаването на мирното население и цивилните жертви. Две от тях, крилата ракета \"Томахоук\" и високоточна авиационна ракета са доставени в Москва\", допълва генералът. \nСпоред Рудской сега те са проучвани от руските специалисти. \"Резултатите от тази работа ще бъдат използвани за подобряване на руските оръжейни модели\", добавя той. \nМеждувременно президентът на Русия Владимир Путин, без да посочва конкретна държава, разкритикува използването на военна сила и отказа да се влиза в дипломатически процес с цел уреждане на международни спорове. Той добави, че \"такива действия увеличават политическата и социална нестабилност, косвено помагат на тероризма, екстремизма и международната престъпност, което води до ескалиране на локалните конфликти и кризи\".   \n \t\n", "date": "2018.04.26", "title": "Русия се похвали с \"пленени\" ракети от Сирия"}
{"url": "http://www.duma.bg/node/165652", "text": "Яростна критика срещу ядреното споразумение на Запада с Иран отправи президентът на САЩ Доналд Тръмп, който прие в Белия дом френския си колега Еманюел Макрон. \nТой окачестви споразумението като лудост и изрази дълбокото си несъгласие с европейските съюзници, които се опитват да го спрат от оттегляне от споразумението, подписано \"шесторката\" и Иран. Според него документът не върши нищо за справяне с програмата за балистични ракети на Техеран. \"Хората знаят моите възгледи за сделката с Иран. Беше ужасна сделка, която никога не трябваше да се сключва. Това е лудост\", каза Тръмп. Той предупреди и за \"проблеми\", ако Техеран отново започне обогатяване на уран. \nЕвропейските съюзници на САЩ държат споразумението да остане в сила, но да се внесат поправки, които ще накарат Тръмп да остане ангажиран с него. По-рано тази седмица медиите съобщиха, че Франция, Германия и Великобритания са съгласували с американската страна условията, при които тя би продължила участието си в ядреното споразумение с Иран. Страните се съгласиха, че Иран трябва да бъде заплашен с нови санкции заради спорните си изпитания на ракети и агресивната си регионална политика. Клаузите в ядрена сделка ще останат същите, но някои от параграфите ще бъдат интерпретирани по нов начин. Съгласието между четирите съюзнически страни обхванаха 4 основни точки - датата на изтичане на споразумението, размера на правомощията на инспекторите от Международната агенция за атомна енергия (МААЕ), ракетната програма на Иран, както и зоните на влияние на Техеран в Йемен, Ирак, Сирия и Ливан. Ако САЩ все пак се оттеглят от сделката, трите страни няма да ги последват. \nНа 12 май Тръмп трябва да вземе окончателно решение по споразумението.  \nНа свой ред Иран предупреди, че ще рестартира дейностите по обогатяване, ако Тръмп се откаже от споразумението. Това накара американският президент да отправи предупреждение: \"Те няма да рестартират нищо. Ако го направят, ще имат големи проблеми, по-големи отпреди\", каза той. \nСпоразумението от 2015 г. между шесторката (САЩ, Русия, Китай, Франция, Великобритания, Германия) и Иран задължава Техеран да се откаже от разработването на плутон и ядрено оръжие, като в замяна ще отпаднат постепенно санкциите срещу него. Със споразумението Иран се лишава от практическата възможност да създаде ядреното оръжие до 2025 г., а също ще бъде силно затруднен в това отношение в продължение на следващите 15 години. В същото време на Иран се позволява да обогатява незначителни количества уран за изследователски цели. Що се отнася пък до изпитанията на ракети, споразумението не задължава Иран да ги спре. А това е нещо, срещу което възразяват Израел, съответно и САЩ.   \nОчаква се ядреното споразумение да бъде гвоздеят на предстоящите разговори между Тръмп и германската канцлерка Ангела Меркел. Редица американски официални лица обвиняват европейците, особено Германия, за поставянето на бизнес интересите над сигурността. \nРазминаванията в позициите заплашват да понижат трансатлантическите отношения до най-ниската им точка след войната в Ирак, смятат наблюдатели.  \nПоказната близост между Тръмп и Макрон по време на срещата не прикриха различията. Домакинът прихвана ръката на госта и го целуна по бузата, обявявайки пред медиите, че \"наистина харесва този човек\". Тръмп дори направи шоу, изчиствайки пърхота от яката на сакото на Макрон, и обясни, че това е знак за \"много специалните отношения\" между двамата лидери. Но \"Тръмп предостави съвсем малко отстъпки към политическата програма на своя гост, оставяйки него и Европа в състояние на несигурност по отношение на редица стратегически и търговски въпроси\", коментира изданието \"Политико\". \n    \n \t\n", "date": "2018.04.26", "title": "Показната близост между Тръмп и Макрон не прикри различията им  "}
{"url": "http://www.duma.bg/node/165653", "text": "Доживотен затвор за датския изобретател, убил шведска журналистка \nДатският изобретател Петер Мадсен е осъден на доживотен затвор без право на замяна за убийството на шведския журналист Ким Вал в подводницата си, съобщава Би Би Си. На 16 януари датският изобретател беше обвинен в убийство и разчленяване тялото на 30-годишната Вал. Той също така е обвинен в сексуално посегателство. Съдът обяви, че смъртта на Вал е в резултат на убийство, пояснявайки, че Мадсен не е дал \"солидно\" обяснение. \nРекордни 9 тона кокаин в банани \nВътрешното министерство на Испания съобщи, че полицията е открила близо 9 тона кокаин, скрити в контейнер с банани от Колумбия на кораб, акостирал в неделя в испанския пристанищен град Алхесирас. Това е европейски рекорд за открито количество наркотици в един контейнер. Вътрешният министър Хуан Игнасио Соидо заяви, че шестима души са задържани, четирима в Испания и двама във френския град Лион. Талибаните обявяват пролетна офанзива \nТалибаните в Афганистан обявиха началото на ежегодната си пролетна офанзива и отхвърлиха предложението за мирни преговори от президента Ашраф Гани, но обещаха да се съсредоточат върху американските сили в Афганистан. В своето изявление талибаните отхвърлят мирните преговори като \"заговор\". Русия очаква сделка за С-400 с Индия \nРусия очаква да подпише сделка с Индия за продажбата С-400. Федералната служба за военнотехническо сътрудничество на Русия заявява, че всички технически аспекти на договора са договорени и трябва да се вземе решение за цената. \"Смятам, че през текущата година ще подпишем съответния документ за договора\", коментира в интервю Дмитрий Шугаев, ръководител на Федералната служба за военнотехническо сътрудничество. \n   \n \t\n", "date": "2018.04.26", "title": "Кратки новини"}
{"url": "http://www.duma.bg/node/165654", "text": "Европейската комисия смята да започне да разпределя парите от еврофондовете по различен начин през новия програмен период 2021-2027 г., пише в. \"Файненшъл таймс\". \nБрюксел има намерение да не отпуска повече пари на база БВП на глава от населението, а съгласно много повече критерии, включително младежка безработица, образование и околна среда, миграция и иновации. \nЕвропейската комисия смята също така да обвърже размера на изплащаните средства с нивото на политически и демократически свободи в страната членка. \nМакар всички подробности за реформите да не известни към момента, експертите смятат, че в резултат ще бъдат отнети средства от страни като Полша, Унгария, Чехия и балтийските държави и ще бъдат пренасочени към страните, които пострадаха най-тежко от финансовата криза в Европейския Юг - Испания, Италия, Гърция и дори някои региони на Франция. Полша и Унгария са сред най-големите получатели на еврофондове в настоящия период (2014-2020), но и двете имат търкания с Брюксел относно върховенството на закона и спазването на демократичните стандарти. Макар в публикацията на \"Файненшъл таймс\" да не се споменават България или Румъния, според \"Франкфуртер алгемайне цайтунг\" двете държави също могат да бъдат засегнати. \nИдната седмица еврокомисарят по бюджета Гюнтер Йотингер ще внесе предложенията за бюджетната рамка за периода 2021-2027 година. Дебатите няма да бъдат лесни, включително и поради огромната финансова дупка, която ще се отвори след излизането на Великобритания от ЕС. По думите на Йотингер заради \"Брекзит\" може да се очаква намаляване на общия обем средства с около 5-10%.     \n \t\n", "date": "2018.04.26", "title": " ЕК сменя модела на разпределение на европарите"}
{"url": "http://www.duma.bg/node/165610", "text": "Мегахитовите изпълнители Тита, 100 Кила, Deep Zone Project, Дичо, Eva и Клавдия ще избухнат пред многобройните си фенове като специални гост-изпълнители на втория BG Music Festival, който ще се проведе на 8 и 9 юни в Летния театър на Сандански. Официална водеща на събитието ще бъде арендби дивата Ivy. \nВ конкурсната вечер на 8 юни ще бъдат публично изпълнени и представени 22-те песни на тазгодишните финалисти, избрани от 132 кандидатури, както ДУМА писа. Веднага след тях на сцената ще се качи всеобщият любимец Дичо. Кулминацията на вечерта ще настъпи, когато най-актуалната млада изпълнителка, \"антилопата\" Тита, ще се качи на сцената, за да пръсне дисплеите и панелите на всички. \nНа галавечерта на 9 юни ще бъдат обявени победителите във всяка от четирите категории, разделени по музикални стилове - поп, рок, хип-хоп/арендби и електронен. Всички отличени ще изпълнят отново своите песни. На сцената ще се качат и Deep Zone Project, нашумялата певица, актриса и блогърка Eva и миналогодишната победителка в първото издание на фестивала - Клавдия. За грандиозен финал най-популярният рапър в България 100 Кила ще представи специално подготвен сет, обединяващ най-големите хитове от творчеството си. \nДичо \nDeep Zone Project \nТита     \n \t\n", "date": "2018.04.26", "title": "Звезди разтърсват Сандански"}
{"url": "http://www.duma.bg/node/165624", "text": "Балетната трупа на Старозагорската опера ще отбележи Международния ден на танца с гранд гала на 27 април от 19 ч. на сцената на Държавната опера в Града на липите. Спектакълът се посвещава на 90 години български балет и 200 години от рождението на Мариус Петипа и е включен в културната програма на Председателството на Република България на ЕС, информира Сийка Лапачка, експерт ВО на Старозагорската опера.  \nВ празничната вечер зрителите ще се насладят на богата програма от фрагменти от класически световни балетни образци и модерна и съвременна хореография. Примабалерината Веса Тонова, премиер-солистът на Националния балет Александър Александров, солистите на балета на Варненската опера Павел Кирчев и Галина Велчева ще танцуват по покана на директора на балета на ДО Стара Загора Силвия Томова. Неуморната примабалерина и хореографка успява да подготви солистите на балета с нови и нетанцувани до момента балетни фрагменти от класически заглавия по хореография на Мариус Петипа, чиято годишнина светът отбелязва тържествено през 2018-а. Италианският художник майстор-костюмограф Салваторе Русо е автор на скиците на костюмите за балетната гала и негов личен подарък за артистите. Избрани вариации, адажиа, па де дьо от балетните шедьоври \"Лебедово езеро\", \"Спящата красавица\", \"Баядерка\", \"Корсар\", \"Дон Кихот\", \"Есмералда\", \"Пахита\" ще изпълнят в празничната вечер солистите на многонационалната балетна трупа на Старозагорската опера Семела Шкедрераси, Фиорди Лоха, Ивайло Янев, Франческо Бориело, Рио Сузуки, Салваторе Лаудани, Рихо Хирано, Мариела Коларо, Хзе Фу-Чен, Нанако Имаи, Харука Суга, Томоки Ишиго. \nВтората част, посветена на съвременната хореография, ще започне с изпълнение на премиер-солиста на Националния балет Александър Александров на танцовата миниатюра \"Буржоа\" по музика на Жак Брел и хореография на Бен ван Каненберг. За първи път в България гостува италианската танцова компания \"Create Danza\", която ще предложи на почитателите своя едноактен танцов спектакъл \"100 години Дебюси\", създаден по повод 100 години от смъртта на великия френски композитор. Още едно впечатляващо участие ще представи постиженията на българската танцова модерност - талантливите танцьори и вече утвърдени млади хореографи Ангелина Гаврилова и Филип Миланов създадоха своята съвременна танцова миниатюра \"Split\" специално за балетната гранд гала в петък с участието на Елизабет Якимова, Мария Касабова и Петя Колева от балет \"Арабеск\". \nАлександър Александров в \"Буржоа\" Снимка Георги Петков \n\"100 години Дебюси\" на италианската компания \"Create Danza\" \n    \n \t\n", "date": "2018.04.26", "title": "Празнична балетна гранд гала в Стара Загора  "}
{"url": "http://www.duma.bg/node/165623", "text": "Студентите на НАТФИЗ ще излязат на 27 април с две премиери - \"Седемте козлета и вълкът\" на сцената на Учебния куклен театър и \"Ще те убия...\" на Сцена 47 в УДТ, научи ДУМА от Десислава Димитрова, експерт ВО на академията.  \nКукленият спектакъл принадлежи на третокурсниците в специалност актьорство за куклен театър от класа на доц. Майя Енчева. Създаден е по приказката на Братя Грим в постановка на проф. Боньо Лунгов и с режисьори доц. Майя Енчева и доц. д-р Константин Каракостов. Куклите в \"Седемте козлета и вълкът\" са изработени от Жени Лачева, а оживяването им е поверено на студентите Александър Станковски, Ана-Мария Желязкова, Атанас Димитров, Валентин Митев, Велизара Петкова, Вероника Барутчийска, Георги Димов, Гергана Либова, Димитър Пишев, Дияна Георгиева, Ивета Маринова, Йоана Рачева, Мартин Пашов и Светлина Станчева.  \n\"Ще те убия...\" е вечер на класа на проф. Здравко Митков. След зашеметяващите номинации и награди от \"Икар 2018\" за \"Ревизор\" абсолвентите мобилизираха сили, за да създадат и подарят последния си спектакъл на сцената в НАТФИЗ. \"Ще те убия...\" е постановка на проф. Здравко Митков, режисьорка Людмила Стоин, сценография Станислава Глушкова, в изпълнение на студентите от специалност актьорство за драматичен театър Антоан Петров, Атанас Апостолов, Денис Хаят, Мирела Карабанчева, Елица Костова, Шахин Шехзен. \n    \n \t\n", "date": "2018.04.26", "title": "НАТФИЗ излиза с две премиери на 27 април "}
{"url": "http://www.duma.bg/node/165655", "text": "Никол Пашинян, арменският опозиционен лидер, който ръководи протестите, довели до оставката на Саркисян, днес призова поддръжниците си да продължат протестите. \"Да, разбира се, ние сме готови да ръководим страната си\", каза Пашинян на пресконференция в Ереван, след като беше запитан дали е готов да управлява правителството на бившата съветска република в Южен Кавказ. \"Ако хората ми поверят тази отговорност, аз ще я приема\", каза Пашинян. Той се закани да продължи да оказва натиск над управляващия елит, докато не се съгласи на реални промени. \nКарен Карапетян, временно изпълняващ длъжността министър-председател на Армения, предложи предсрочни парламентарни избори за прекратяване на политическата криза, обхванала страната през последните 2 седмици. \nВчера Пашинян трябваше да проведе разговори с Карапетян, за да решат следващите стъпки. Но преговорите са отменени, след като двете страни не успяха да договорят дневния ред. \nСерж Саркисян, който в продължение на десетилетия беше президент на Армения, подаде оставка като премиер в понеделник, за да успокои протестиращите, които обвиняват Саркисян, че е манипулирал конституцията, за да окупира властта.     \n \t\n", "date": "2018.04.26", "title": "Арменската опозиция продължава протестите, иска властта"}
{"url": "http://www.duma.bg/node/165656", "text": "Евросъюзът ще отпусне на Турция допълнително 3 милиарда евро за оказване на помощ на сирийските бежанци през следващите две години. Това обяви ръководителят на европейската дипломация Федерика Могерини на донорската конференция за Сирия. Форумът се провежда в Брюксел с участието на представители от 85 държави. \nПредоставянето на пари от ЕС на Турция е част от мигрантското споразумението помежду им, подписано през март 2016 г. в разгара на мигрантската вълна, която заля тогава Европа. Турция се задължи да спира мигрантите и да разменя с ЕС бежанци по схемата \"един на един\" - да приема един нелегален мигрант от гръцките егейски острови, като ЕС приема също един легален бежанец от Турция. На свой ред ЕС се задължи да предостави на Турция 3 мрлд. евро за справяне с мигрантите, а впоследствие още 3 млрд, да либерализира визовия режим за турските граждани и да ускори преговорите по присъединяването на Турция.  \nПоложението по последните две направления зацикли заради репресивните мерки на властите в Анкара след опита за преврат през юли 2016 г.  \nПроблеми има и с финансовата помощ за Турция. Преди срещата ЕС-Турция миналия месец във Варна турският президент Реджеп Ердоган заяви в своя реч, че ЕС  не изпълнява споразумението за финансовата подкрепа. „Ние не затворихме границите си, както направиха други съседни държави. Оказваме гостоприемство на 3,5 милиона души от Сирия и 500 000 от Ирак, не се  и поколебахме да поемем този риск. Не оставихме никого да бъде жертва на режим или на терористичните групировки. Посрещаме всичките им нужди, особено за образование, здравеопазване. Предоставихме убежище на всички, които го потърсиха. За съжаление, обещанията, които ни се даваха, не се изпълняват“, посочи държавният глава, като визира договорените два транша от общо 6 млрд. евро от ЕС за подкрепа на бежанците в Турция. От тях обаче до момента са изплатени само 850 млн.евро, които са косвена помощ за Червения кръст и Агенцията за авариите и бедствията /AFAD/. „Ако ще давате парите, давайте ги, не се подигравайте с нас...И говорят за втория транш, а не сме получили първия\", заяви тогава Ердоган.  \nВ същото време на самата среща той се оплака, че страната му е получила 1,8 млрд. евро от обещаните пари за бежанците в страната му, които вече са надхвърлили 4 млн. \nНа свой ред председателят на Еврокомисията Жан-Клод Юнкер успокои Ердоган, че не трябва да се притеснява за 3-те милиарда евро за бежанците. „Ангажиментът на ЕС ще бъде спазен“, обеща Юнкер, без да каже нищо за другите три милиарда. Той смята, че споразумението между ЕС и Турция за мигрантите е много успешно и това се дължи на Турция, която е приютила на своя територия милиони бежанци от Сирия. „Това показва, че Турция може да бъде солидарна с ЕС. За това трябва да й благодарим много“, каза председателят на ЕК.  \nНай-вероятно Могерини има предвид втория транш от 3 милиарда, макар че ЕС трябва да дава още 1,2 млрд. от първия транш.  \n    \n \t\n", "date": "2018.04.26", "title": " ЕС дава още 3 млрд. евро на Турция за бежанците  "}
{"url": "http://www.duma.bg/node/165613", "text": "Един от най-обичаните български изпълнители Орлин Павлов ще се качи на сцената в зала 1 на НДК за първия си голям самостоятелен концерт. Това ще се случи на 1 октомври - Световен ден на музиката. \nЗа всички фенове и почитатели певецът с най-пленителна усмивка ще представи за първи път на живо новия си албум \"Още малко...\", по който работи в момента. \nОрлин обяви новината навръх рождения си ден с видео в социалните мрежи, като благодари за отправените му пожелания за празника и сподели, че иска да отговори на цялата тази любов с важен за него концерт в зала 1 на НДК. Павлов коментира още името на новия албум и разкри, че с него си пожелава \"Още малко... приятели, любов, късмет, изкуство!\" Във видеото се вижда и огромна торта във формата на билет, подарък от негови близки приятели. \nКонцертът и албумът носят името на едноименното парче \"Още малко\", изпълнявано от Орлин, което влезе в сърцата и домовете на хората с хитовия телевизионен сериал на bTV \"Скъпи наследници\". В него успешният певец е и в амплоато на актьор и играе главна роля.  \nЗа да е пълна емоцията и преживяването на 1 октомври, Орлин Павлов вече подготвя безкомпромисно шоу заедно с едни от най-добрите български музиканти - Мартин Ташев (тромпет и вокали), Милен Кукошаров (пиано), Васил Вутев (барабани), Борислав Бояджиев (перкусии), Владислав Мичев (тромбон), Димитър Льолев (саксофон), Георги Стойков (тромпет), Евден Димитров (бас), Волен Милчев (вокали), Ангел Дюлгеров (китара), DJ Stephan Love. Планира да изпълни и някои от емблематичните си хитове. \nБилетите за концерта на Орлин Павлов вече са в продажба в мрежата на Еventim и онлайн.     \n \t\n", "date": "2018.04.26", "title": "Орлин Павлов ще пее в НДК на 1 октомври  "}
{"url": "http://www.duma.bg/node/165648", "text": "Наистина странна смесица от послания дойдоха тези дни от Европа за Западните Балкани, както свикнахме да наричаме онези 6 страни от региона, които все още са извън ЕС. Но са посочили членството за стратегическа цел на правителствата си.  \nОт една страна, своя доклад за евронапредъка на балканските страни Еврокомисията препоръча започване на преговори за присъединяване на Македония и Албания към съюза и даде надежда на Сърбия и Черна гора да станат членове до 2025 г. Не пропусна обаче да заяви, че \"всички бъдещи членове трябва да предприемат сериозни реформи, за да си подсигурят влизането в ЕС\".  \nОт друга страна, френският президент Макрон в реч пред ЕП в Страсбург заявява, че \"първо самият ЕС трябва да се реформира, преди да започне каквото и да било приемане на нови членки\". Макрон не е против свързването на Западните Балкани с Брюксел, но \"преди това да осъществим по-дълбока интеграция и реформи в самия Брюксел\".  \nВ тази връзка Албания ще трябва да отговаря на доста въпроси във връзка с реформите си, независимо че е член на НАТО от 2009 г. Известно е, че там опозицията в лицето на консервативната Демократическа партия (43 места в парламента от 140 общо) е набрала скорост и от началото на годината организира протести, води бурни дебати, като дори прекъсва заседания на парламента, говори за корупционни практики и атакува управлението при всеки повод. Мотиви като бедност, икономическа криза,  организирана престъпност с участието на правителството,  увеличаване на данъците са разбираеми от албанците. Лидерът на Демократическата партия Люлзим Баша не се притеснява да заяви, че \"Албания действа като наркодържава\" (по доклад на ЦРУ), че изборите са откраднати, че парламентът е незаконен, премиерът е незаконен, назначаването на главен прокурор е нелегитимно, но цели прикриване на всички досиета за корупция и обявява кампания \"гражданско неподчинение\". Баша поставя за цел отстраняването от власт Еди Рама. Призовава да не се плащат новите данъци. Организират се масови протести, на които се веят албански и американски знамена и повечето протестиращи са облечени в затворнически униформи.  \nБившият премиер Сали Бериша също участва в протестите, които полицията обявява за незаконни. В същото време Албания получава похвали заради предприети реформи в областта на правната система, включително трансформация на системата за избор на съдии и прокурори и то под международен мониторинг. Чуват се слова и като \"Албания е светска държава, където живеят хармонично  развити религиозни общности, член е на НАТО и е приела западните ценности\". Премиерът Еди Рама не забравя да казва по всеки повод, че \"започването на присъединителния процес ще мотивира всички албанци за европейско бъдеще\". Това при положение, че от 1990 г. до днес 40% от населението на Албания са емигрирали, че 500-600 албанци от страната са в \"Ислямска държава\" и се очаква завръщането им, че страхът от радикализъм сред мюсюлманите расте, така както расте и броят на джамиите на албанска територия. Днес около 80% от населението са обявени за мюсюлмани, 10% католици и останалите - православни и др.  \nНе може обаче да се отрече енергията, с която се движи албанското общество и бързото укрепване на държавността в тази малка балканска страна. Та Албания е държава от 1912 г., но още от 1918 г. до 1990 г., както и днес,  Тирана води активна политика по отношение живеещите зад граница албанци. В миналото не се е говорило за т.нар. албански фактор, но днес той е в дъното не само на регионалната политика на управляващите в страната, но е и основа за влияние на Запада като цяло, най-вече на САЩ. Видно е въздействието на Тирана върху албанските общности и изградените от тях партии в Косово, Македония, Черна гора и по-малко в Сърбия или Босна и Херцеговина (БиХ).   \nКрасноречив пример в това отношение беше изготвената в Тирана платформа на албанците от Македония,  с която 4 албански партии в Скопие извиваха ръцете  на основните политически партии в страната при съставяне на правителство след последните парламентарни избори. Условията за приемане на албанския език за държавнотворен, за равноправно участие във всички нива на управление, за промяна на символи като знамето, названията на институции, училища, улици, селища, парични знаци и т.н. бяха основание за подкрепа при формиране на правителство и естествено бяха приети. Не е ясно само докога ще продължи натрупването на гняв в тази връзка сред православното население на Македония, което все пак е около 70-75% от населението в страната. Без значение на евроинтеграция и европейски ценности. Този албански фактор присъства не само по отношение на Македония, не само косовските управляващи държат едното си око все към Тирана, но често усложняват живота на Белград заради изяви, които се асоциират с т.нар. идеи за \"Велика Албания\". Подобни идеи или платформи, които се лансират като албански национален интерес, често разтърсват страните, в които има граждани с албански произход. За Македония това са исканията на албанците да станат \"държавнотворни\", за Гърция (1-1.5 млн. албанци) - претенции за културно-малцинствени права, за Черна гора /8% албанци/ - участие в управлението и т.н.  \nНа Балканите няма гаранция, че  мечтите за величие могат да се контролират или обуздават. Едва ли и присъединителните процеси към ЕС ще осигурят спокойствие в това отношение. Защото тези фактори и идеи се използват при необходимост от геополитическите играчи, за да реализират свои си интереси. За нас остава поне да получим отговор на въпроса  какво става  след като Тирана призна наше малцинство на своя територия.  От време на време се появяват информации, че Скопие не се е отказало да предявява претенции към същото малцинство, но  сега Македония има други грижи и определено този въпрос не е на дневен ред. Но ние какво правим и как се грижим за това наше малцинство? Да не се получи същото като със Западните покрайнини.    \nЩо се отнася до действията на Албания в регионален план, преиграването например от страна на Тирана при честването на 100 г. независимост (от 1912 г.), бе отчетено като негативен момент в политиката й. В същото време проинтеграционните настроения, които са движеща сила, не пречат албанският национализъм да има и онези съпротивителни сили, които съхраняват достойнство и легитимират единството на албанската общност. Вярна на балканската си политика на \"меката сила\", Турция активно инвестира в Албания и строи не само джамии. Но при откриването на водноелектрическа централа до Шкодра турците поставиха турското знаме върху фасадата. То е било свалено веднага от присъстващите албанци, защото \"ние сме се борили с османците, които ни бяха поробили векове наред, и не можем да се будим сутрин с това знаме пред очите ни\".  \nДруг въпрос е дали така биха реагирали, ако знамето е на САЩ. Защото Вашингтон е нещо като пътеводна звезда и тези дни Албания дори изяви желание да види американско присъствие на своя територия. \"За да се контрира влиянието на държави като Русия\" според министъра на отбраната Олта Джака. При посещението си в САЩ и при среща с колегата си Джеймс Матис той заяви, че \"Албания като член на НАТО желае да отблъсне руските дестабилизационни опити в региона, които включват пропаганда, инвестиции и хибридни дейности\". Допълва, че \"Албания може да бъде крепост на САЩ в региона\". Дали това ще попречи на обявено посещение на руския патриарх Кирил в Албания в края на април? Изтекоха информации, че той не само ще има съвместно богослужение с архиепископ Анастасий, но и ще се срещне с президента на Албания.  \nВярна на обявената ориентация, Албания подкрепи въздушните удари в Сирия, нанесени от САЩ, Франция и Великобритания, заради предполагаеми химически атаки в Дума. Президентът Илир Мета обяви, че  \"Тирана е на страната на западните съюзници   и подкрепя решителността на президента Тръмп за защита на човешкия живот и правата на човека\". Тези атаки бяха определени и от опозицията като \"напълно законни\", както се изрази лидерът на Демократическата партия Люлзим Баша. Поне по този въпрос има единомислие в Тирана. Защото в доклада на ЕК за напредъка на страната има и условие \"за повече диалог между правителството и опозицията\", както и за реални действия по отношение на организираната престъпност и корупцията. В този доклад има и изрази като \"организираната престъпност и корупцията остават синоним за всяка държава от Западните Балкани\" и че \"има безпокойство, когато става дума за трафик на хора и мигранти\". Е, има трафик и на наркотици, и на цигари, и на всякакви стоки, които носят безчет приходи на определени среди. Изразът \"албанска мафия\" не е от вчера, но на този етап битките с нея изглеждат загубени.  Ако на срещата на върха в София на 17 май Еди Рама се появи с маратонки, значи опозицията ще трябва да почака, за да обяви успех. ЕК вече потупа по рамото правителството. По-важно е и в София, и в Тирана да има действия, за да се решават проблемите на населението. Иначе и албанците, и българите ще продължат да напускат страната си. \nПоддръжници на опозицията протестират в Тирана срещу правителството и премиера Еди Рама, изобразен по гротесков начин на тези колажи. Опозицията обвинява Еди Рама във връзки с организираната престъпност.  Снимка БГНЕС \n    \n \t\n", "date": "2018.04.26", "title": "Наркодържавата Албания получава похвали от ЕС "}
{"url": "http://www.duma.bg/node/165619", "text": "Артистичното семейство Павел и Милена Златарови ще бъдат солисти в концерта на 29 април в зала \"България\". С неповторимия си стил на музициране те ще представят силата на \"Моцартовия ефект\" върху публиката. Програмата, посветена на популярния композитор, включва увертюра към операта \"Вълшебната флейта\", Симфония концертанте за цигулка и виола и Симфония 38 \"Пражка\". Диригент e Григор Паликаров. Концертът е част от цикъла \"Солистите на Софийската филхармония\", научи ДУМА от Кремена Николова-Флор, експерт реклама и връзки с медиите на Софийската филхармония. \n\"Моцартовият ефект\" е установен в средата на 90-те г. на миналия век, когато учени от Калифорнийския университет доказват, че слушането на музиката на австрийския композитор повишава коефициента на интелигентност у хората.  \nПавел Златаров е концертмайстор на Софийската филхармония и един от ярките представители на българската цигулкова школа. Неговото обучение преминава под ръководството на изтъкнатите педагози проф. Минчо Минчев, проф. Дора Иванова, Людмила Иванова. Лауреат е на III награда на Международния конкурс за цигулари и пианисти \"Панчо Владигеров\" в Шумен (1999). Същата година е номиниран от слушателите на \"Алегро Виваче\" за млад музикант на годината. Със струнен квартет \"Хелиос\", на който е основател и първи цигулар, гастролира в Тунис и Франция и записва Струнен квартет от Милчо Левиев за авторския компактдиск на композитора.  \nМилена Златарова е водач на виоловата група в Софийската филхармония. Завършва Националната музикална академия \"Проф. Панчо Владигеров\" в класа на проф. Димитър Чиликов. Носителка е на първа награда от Националната среща \"Стефан Сугарев\" в Кюстендил (1985) и е лауреатка на извънредна награда от националния конкурс \"Светослав Обретенов\" в Провадия (1988). Има записи за Българското национално радио, изявява се като солистка на Софийската филхармония и симфоничните оркестри в страната. Златарова  работи с изключителни музиканти като Генадий Рождественски, Сър Невил Маринър, Юлиян Ковачев, Гена Димитрова, Пласидо Доминго.  \nБилети от 10 до 20 лв. се продават в касата на зала \"България\" и онлайн на Epay.bg, Ticketsbg.com и Eventim.com. \n    \n \t\n", "date": "2018.04.26", "title": "\"Моцартовият ефект\" завладява зала \"България\"  "}
