{"url": "http://www.duma.bg/node/172683", "text": "Съюзът на международните превозвачи обжалва пред Върховния административен съд въведените в средата на юли 2018 г. от правителството продуктови такси за камиони и автобуси на принципа на действащите досега екотакси за леки автомобили, които се плащат при регистрация на превозното средство и отиват за рециклиране на колите, след като се спрат от движение. Тази продуктова такса се въвежда и за напълно нови автобуси и камиони и е на стойност 938 лв. на превозно средство, като се плаща още при неговата регистрация. Ако пък са употребявани камионите, таксата е по-висока и стига до 2325 лв. за камион над 10 години. \nВ жалбата си пред съда организацията посочва, че новите такси ощетяват превозвачите в нарушение на  Конституцията, директивите на ЕС и вътрешното законодателство. Промените са приети без мотиви, което е задължително, особено в случаите, когато с подзаконов нормативен акт, каквато е наредбата, се въвеждат нови такси, които повишат разходите за предлагани услуги.  \nВ Конституцията на България изрично е разпоредено, че данъчни облекчения и утежнения могат да се въвеждат само със закон, а не с наредба, както в случая.  \nВъвеждането на новата такса е мотивирано с подобряване качеството на въздуха, което няма отношение към таксата за управление на отпадъка, казват от съюза. Той обръща внимание, че  промените са приети без анализ за съответствие с правото на ЕС, въпреки че самият Закон за управление на отпадъците въвежда в българското право 12 директиви на ЕС, пряко свързани с управлението на отпадъци. В нито една от тях продуктова такса не се дължи за тежкотоварни МПС, твърдят превозвачите. \n  Според тях така подзаконов документ приравнява камионите и автобусите с найлоновите торбички, за които ползвателят се счита за краен потребител поради краткотрайното им и масово ползване. \"Не се отчита фактът, че камионите и автобусите са дълготрайните инвестиции с дългосрочна употреба за търговски цели\", посочват от съюза в съобщението си до медиите. \nСъюзът на международните превозвачи допълва, че средногодишно неговите членове закупуват и регистрират над 1000 нови камиона, за всеки от които сега освен останалите данъци и такси ще плащат още 1000 лв. за неясни цели.   \n \t\n", "date": "2018.08.08", "title": "Превозвачи обжалват екотаксата за камиони и автобуси "}
{"url": "http://www.duma.bg/node/172681", "text": "Електроразпределителното дружество в Западна България ЧЕЗ обяви, че мрежата му е в добро техническо състояние и зачестилите през последния месец прекъсвания на електроснабдяването в софийското село Казичене се дължат на аварии в чужди съоръжения, бурите, които активират защитата по мрежата, и заради отстраняването на тези технически проблеми. Преди ден от Комисията за енергийно и водно регулиране съобщиха, че е назначена проверка на дружеството, заради множеството сигнали на жители на Казичене и Кривина от спирания на тока, за които доставчикът не е дал обяснения. \nКомпанията съобщи вчера, че е взела мерки за ограничаване на прекъсванията заради други. Тя вече е започнала обход и оглед на всички чужди съоръжения и изготвя предписания на собствениците на съоръжения, имащи връзка с мрежата, как да отстранят нередностите си. Ако не направят това до края на август, техните съоръжения ще бъдат изключени от мрежата на ЧЕЗ, посочва операторът.   \n \t\n", "date": "2018.08.08", "title": "ЧЕЗ се оправда за тока в Казичене с чужди аварии "}
{"url": "http://www.duma.bg/node/172680", "text": "Предстоящи промени в Закона за пощенските услуги имат за цел да засилят контрола върху онлайн търговията. Документът е публикуван за обществено обсъждане от Министерството на транспорта. Според предлаганите промени данъчните ще контролират какви суми получават  гражданите при изплащане на стоки с куриерски или пощенски пратки с наложен платеж.  \nВсички пощенски оператори ще трябва да изискват и съхраняват идентификационни данни на граждани,  податели на вътрешни и международни пощенски пратки с наложен платеж, при които на подателя на пратката сумата на наложения платеж е изплатена в брой чрез пощенски паричен превод. Информацията за хората, които получават пари за изпращане на стоки по пощата, ще се пази в предвидения от Данъчно-осигурителен процесуален кодекс 5-годишен срок. Информация ще се пази и за упълномощените лица, които изпращат стоки по пощата. \nПродажбите чрез поръчки по интернет нарастват през последните години като много граждани реално извършват търговска дейност без да плащат дължимите данъци. Затова от НАП изискват информация от куриерските компании какви суми изплащат на свои клиенти за изпратени пакети с наложен платеж. С промените в закона ще се следи и какви суми се получават от изпращача с пощенски паричен превод. Така от НАП ще могат да проследят колко често граждани изпращат стоки по пощата и какви обороти правят.   \n \t\n", "date": "2018.08.08", "title": "НАП засилва контрола върху е-търговията"}
{"url": "http://www.duma.bg/node/172682", "text": "Двата най-големи автобусни превозвача у нас -  \"Юнион ивкони\" и \"Груп плюс\" ще бъдат погълнати от новорегистрираната компания \"Транспект\". Дружеството е пискало разрешение за концентрацията от Комисията за защита на конкуренцията (КЗК). Сделката се отнася до пазара на обществен автобусен превоз на пътници. Антимонополният орган  трябва да  извърши оценка как тази концентрация ще се отрази на продуктово-географския пазар в страната. От КЗК уточняват, че \"Транспект\" АД е новоучредено дружество и към момента не е извършвало търговска дейност. От своя страна, \"Юнион ивкони\" е транспортно-туристическо дружество, специализирано в извършване на автобусен транспорт на пътници в страната и чужбина, както и в областта на туристическите услуги. \"Груп плюс\" е транспортно дружество, чиято основна дейност е съсредоточена върху вътрешен и международен пътнически автобусен транспорт. \n\"Транспект\" е регистрирана в края на 2017 г. с уставен капитал от 50 000 лв. разпределен поравно между Георги Атанасов и Петър Господинов, показва справка в Търговския регистър. Георги Атанасов, който държи половината от акциите в дружеството купувач, \"Транспект\" в момента е мениджър в \"Юнион Ивкони\". Изпълнителен директор на \"Траспект\" пък е Иван Добрев, който в момента е бранд мениджър в \"Юнион Ивкони\". Другият съсобственик в \"Транспект\" Петър Господинов най-вероятно е представител на \"Плюс груп\" в новоучреденото дружество. Най-голям дял в \"Груп Плюс\" ООД има Галя Топалова, която е и президент на компанията. Другите акционери са Зеки Байрам и Мюге Байрам. Групата оперира автобусите с марки \"Етап-Адресс\" и \"Груп Плюс\". Регистрираният капитал на \"Груп плюс\" е 2 млн. лв. Галя Топалова е и председател на Националното сдружение на автобусните превозвачи в България (НСАПБ). \n\"Юнион Ивкони\" и \"Груп плюс\" основният двигател на протестите срещу приемането на лобисткия закон за създаването на автомобилна браншова камара, в която влизаха и товарните превози. Инициатор на този законопроект беше друг голям превозвач в пътническите превози - собственикът на \"Карат С\" Миролюб Столарски, един от спонсорите на ГЕРБ. Ивайло Константинов също беше депутат от ГЕРБ, но напусна парламента по собствено желание в края на миналата година. Лобисткият законопроект беше изтеглен от парламента след среща на протестиращите превозвачи с премиера Бойко Борисов.   \n \t\n", "date": "2018.08.08", "title": "\"Юнион ивкони\" и \"Груп\" се сливат"}
{"url": "http://www.duma.bg/node/172723", "text": "С близо 11% са се увеличили парите в обращение в сравнение с година по-рано. Международните валутни резерви на Българя достигат 23,5 млрд. евро през юни, като ръстът спрямо предходния месец се ускорява до 3% при 1,4% през май. Това става ясно от месечния обзор за икономиката на страната на Министерството на финансите. \nСпоред анализа банковите резерви отбелязват най-висок растеж през месеца от 7,4%. Банкнотите и монетите в обращение и депозитът на правителството също имат положителен принос, като се покачват съответно с 1,7% и 3% спрямо месец по-рано. В същото време задълженията към други депозанти отбелязват леко намаление от 0,3% при 19,4% нарастване предходния месец, което отразяваше преведените годишни премийни вноски на банките към Фонда за гарантиране на влоговете в банките. \nМеждународните резерви продължават да спадат на годишна база, но положителната динамика през месеца ограничава темпа на понижение до 1,9% при 3,6% през май, пише още в обзора. \nБанковите резерви продължават да предопределят общия спад. \nТемпът на растеж на кредита за частния сектор през май запазва нивото си от предходния месец от 6,6% на годишна база. Както нефинансови предприятия, така и домакинствата имат положителен принос за общото нарастване. Кредитът за нефинансовите предприятия се увеличава със същия годишен темп, като този през април от 2,9%, воден от овърдрафт и кредити с матуритет над 5 години. Растежът при потребителските и жилищните кредити се ускорява, съответно до 15% и 9,8% на годишна база. Тенденцията на понижение на лошите и преструктурирани кредити се запазва и през май те отчитат годишно намаление от 14,3%.   \n \t\n", "date": "2018.08.08", "title": "Парите в обращение с ръст от 11%"}
{"url": "http://www.duma.bg/node/172724", "text": "Премиерът Бойко Борисов за пореден път обеща автомагистрала \"Хемус\", която трябва да свърже София с Варна, да бъде готова до 2024 г. Това стана по време на инспекция на изграждането на отсечката между Ябланица и Боаза, в която участва и министърът на регионалното развитие Николай Нанков. Върви мащабно строителство и така, както съм обещал на хората от Тетевен, Севлиево, Габрово, Търново, Търговище, Варна, до 2024 година автомагистрала \"Хемус\" ще е готова\", каза Борисов. Според него това е най-трудният за изграждане участък, за който се изисква огромен труд и капацитет. Виждате как се строи в планината - тези българи в камионите, в багерите, във валяците, са герои също. Това прави БВП, това ще доведе повече бизнес и туристи, добави Борисов. Премиерът изтъкна, че на 15 август предстои да започне строителството на отсечката на магистралата от Белокопитово до Търговище. Предстои да бъдат обявени тръжните процедури и за двата лота до Велико Търново. Попитан за магистрала  \"Струма\", Борисов отбеляза, че през есента ще бъде открита отсечката до Сандански.   \nБяха платени над 6 милиарда за КТБ, за руските реактори и за американските централи. \"Това са две магистрали \"Хемус\", каза Борисов в заключение. \nТази отсечка е предизвикателство, защото минава през планинска част, но ще сме готови 7-8 месеца предсрочно, без да правим компромис с качеството и сигурността на работниците\", категоричен бе Николай Нанков. Според него парите, които се инвестират, са 55 млн. лева без ДДС при обявена първоначално цена от 90 млн. лева. Спестени са 40%. Регионалният министър информира, че до края на месеца ще започне търгът за участъка от АМ ДХемусУ от п.в. \"Боаза\" до разклона за Плевен и Ловеч. \"Тези 52 км ще бъдат разделени на три етапа. До края на годината ще се търгуват и останалите около 83 км до Велико Търново.    \n \t\n", "date": "2018.08.08", "title": "Борисов обеща магистрала \"Хемус\" да е готова до 2024 г. "}
{"url": "http://www.duma.bg/node/172722", "text": "Наемни сделки за 66 982 кв.м са сключени на офис пазара у нас през първата половина на 2018 г., показват данните на консултантската компания Cushman & Wakefield Forton. Макар и по-малък от рекордните нива през първото полугодие на 2017 г., обемът на отдадените площи се движи в рамките на обичайните за последните пет години на възстановяване и растеж, допълва компанията. Тя прогнозира, че към края на тази година общата площ на наемния пазар ще достигне 140-150 000 кв.м. \nТърсенето на качествени площи с добра локация остава стабилно както в София, така и в големите градове. В основата са както продължаващото разрастване на компаниите от IT сектора и центровете за споделени услуги, така и прегрупирането на бизнеси в резултат от сливания и придобивания в международен план, коментира Станимира Пашова, мениджър \"Офис площи\" в Cushman & Wakefield Forton. \nКонсолидирането на бизнеса доведе до мащабни наемни сделки на офис пазара в София през последните години, при които големи международни компании обединиха операциите си на едно място. През изминалото тримесечие се случиха две подобни премествания - Progress влезе в Grafix Business Center на бул. \"Цариградско шосе\", а фармацевтичната компания Teva/Actavis се премести във FPI Business Hub, където миналата пролет нае над 7000 кв. м, се казва в доклада на Forton. \nПрез първата половина на 2018 г. в София са въведени в експлоатация няколко първокласни офис сгради с обща площ 37 800 кв.м. В ход е строителството на 334 000 кв.м площи клас А и В, от които 166 000 кв.м се очаква да получат разрешение за ползване през тази или в началото на следващата година. Наемите остават стабилни, като търсените от собствениците на първокласни площи нива се движат между 13 и 15 евро/кв.м. \nОфис пазарът продължава да е във фокуса и на инвеститорите, като през първата половина на 2018 г. са приключени продажби за над 220 млн. евро, или над 60% от общия инвестиционен обем в страната. Най-голямата сделка за периода е придобиването на Megapark от LionТs Head Investments.   \n \t\n", "date": "2018.08.08", "title": "IT секторът и аутсорсингът движат пазара на офиси"}
{"url": "http://www.duma.bg/node/172694", "text": "Научният портал ScienceAlert, позовавайки се на проведени по-рано научни изследвания, е направил подбор на петте най-отблъскващи миризми в света, съобщи на своя сайт РИА \"Новости\". \nНа първо място в списъка се нарежда миризмата на сероводород. Тя се излъчва от развалени яйца и от планетата Уран, за което наскоро узнаха астрономите. Вторият най-неприятен аромат е този на плода дуриан. В него се съдържат 44 активни ароматични съединения, които се смесват в съвършено различни аромати - от развалено яйце до карамел. Наскоро миризмата от плода на дуриан доведе до евакуацията на цял университет в Австралия, вземайки аромата за отровен газ. На трето място е цветът на растението рафлезия арнолди, имащ трупен аромат с нотки на гниене и риба. По този начин обаче цветът привлича насекоми, които го опрашват. На четвърто място се посочва най-лошо миришещият хранителен продукт - френското сирене Вю Булон (Vieux Boulogne), а на пето място е малък мравояд, който по оценката на учените излъчва неприятна миризма в пъти повече от тази на скункса. Но този аромат спасява животното от хищници.   \n \t\n", "date": "2018.08.08", "title": "Ясни са петте най-отблъскващи миризми в света"}
{"url": "http://www.duma.bg/node/172695", "text": "Британският певец Роби Уилямс е споделил собствените си преживявания с пришълци за документален филм в стил \"Досиетата Х\", посветен на търсенето на извънземен живот, съобщи Контактмюзик. Създатели на риалити продукцията, озаглавена \"Hunt For The Skinwalker\", са журналистът Джордж Нап - близък приятел на музикалната звезда, и Джеръми Корбел. Филмът е разказ за необичайни събития на територията на ранчото Скинуокър в Юта, сред които поява на НЛО и странни създания. \nРоби Уилямс не крие, че вярва в извънземни и неведнъж е разказвал за срещите си с тях. Преди време изпълнителят призна, че веднъж видял НЛО толкова близо, че е могъл да го удари с топка за тенис. 44-годишният певец и друг път е споменавал свои странни преживявания, които науката не може да обясни. \"Когато Джордж го помоли да сподели за тях в документалния му филм, Роби незабавно се съгласи\", разкри източник от обкръжението на певеца.   \n \t\n", "date": "2018.08.08", "title": "Роби Уилямс се снима във филм за извънземни"}
{"url": "http://www.duma.bg/node/172698", "text": "Нов хит с елементи от българския фолклор превзема световния ефир. Проектът представя модерна разработка на популярна граовска песен. Текстът в шеговит тон възхвалява красотата и трудолюбието на местните моми. Мелодията е жизнерадостна и игрива, а с модерния си аранжимент дело на Алекс Нушев и Петър Алексиев се нарежда сред най-атрактивните световни етно хитове. \nПродуцент на проекта \"Граовска приказка\" е Красимир Димитров, който от години последователно работи за популяризиране и модернизиране на българския фолклор. Ръководената от него формация \"Майсторите на танца\" представя завладяващи хореографии, в които традиционни елементи от фолклора са съчетани умело с модерна визия, костюми и музика. \"Майсторите на танца\" представят зрелищни стъпки в клипа на песента, като вплитат фънк, дръм и народно творчество. Костюмите също съчетават традиционния фолклорен стил с модерна визия. \nИзпълнители на песента са от трио \"Граовка\" - талантливи млади певици, влюбени в родния фолклор и прославящи силата и красотата на българската песен по цял свят в различни формации. Мелодията на гайда изпълнява Владислав Стоилов. \nКлипът, дело на продуцентска къща \"ЕНИ филм\", показва с модерни изразни средства атрактивната хореография, красотата на граовката и на природата на този край. За локация на снимките е избрана прекрасната местност край язовир \"Пчелина\". \nТова е само поредната стъпка от мащабен проект за модернизиране и популяризиране на българския фолклор по цял свят, споделя целите си продуцентът Красимир Димитров. Формацията \"Майсторите на танца\" вече е записала в биографията си участия на престижни сцени в Дания, Белгия, Гърция, Франция, Турция, Испания, Кипър, Сърбия, Грузия и далечен Китай. През есента предстоят нови гастроли. Подготвят се и актуални музикални проекти. \n  \nВидеото вече предизвиква огромен интерес в Youtube.   \n \t\n", "date": "2018.08.08", "title": "Българска песен превзема света"}
{"url": "http://www.duma.bg/node/172697", "text": "Концептуалистите Франк и Патрик Рихтер в сътрудничество с Даниел Шарбоние създадоха в швейцарските Алпи хотелска стая без стени и покрив, пише \"Метро\". По този начин настанените гости имат възможност да спят на дървена веранда в удобно легло под открито небе край град Вилдхаус. Така ценители могат да се наслаждават до най-малки подробности на живописния пейзаж край долината Тогенбург. \nПриключението по настаняване започва със записване на регистратурата в съседния хотел \"Алпенрозе\". Оттук личен прислужник придружава гостите до \"стаята под звездите\". Според нейните създатели управата пести от скъпи картини по стените, като предлага на посетителите си \"реални живописни пейзажи\". \nПрез нощта небето и кристално чистият въздух осигуряват дълбоки сънища. На сутринта гостите се събуждат с кошница продукти за закуска, сервирана до леглото им. \nХотелските стаи под небето са на разположение до 1 септември 2018 г. Но списъкът на чакащите е доста внушителен: вече са се записали 4500 души.   \n \t\n", "date": "2018.08.08", "title": "Хотелска стая без покрив и стени очаква гости в Алпите"}
{"url": "http://www.duma.bg/node/172696", "text": "Българското сдружение за популяризиране на летящите безпилотни апарати стана третият организатор на дрон състезания от ниво Tier 2 към MultiGP в цяла Европа. Това означава, че Drone Arena е единствената с такъв статут в Централна и Източна Европа, както и една от около 79 в целия свят. \nТака у нас вече ще станат факт първите състезания с право за международна квалификация. В София тех парк на 11 и 12 август ще бъде проведено такова събитие, което ще позволи на първите двама класирали се да се включат в регионалната надпревара в Чикаго, САЩ. Това означава, че България се налага като дестинация за квалификации на пилоти за дрон състезанията от най-популярната верига в света. \nОсвен World Drone Qualifications 2018, ще се проведат и квалификации за световната купа на FAI в Китай, Шънжън.   \n \t\n", "date": "2018.08.08", "title": "Дрон състезания у нас с международен статут"}
{"url": "http://www.duma.bg/node/172726", "text": "97 процента от населението на страната диша въздух с наднормени нива на фини прахови частици 10, а близо 80 процента на хората живеят в условия на наднормени нива на ФПЧ 2.5, които са по-опасните прахови частици, достигащи и до алвеолите на белите дробове, пише в доклад на Сметната палата, предоставен на екоминистъра Нено Димов. \nВ последните години след наказателната процедура на ЕК за мръсния въздух бяха предприети допълнителни мерки на общинско ниво за намаляване замърсяването на атмосферата и въпреки това резултатите са почти нулеви. Според доклада действията  на национално и местно равнище за подобряване на положението са хаотични и неефективни. Похарчени са на вятъра много пари, а у нас работи остаряла национална система за контрол на качеството на въздуха. Освен това липсва мониторинг за здравословните проблеми, предизвикани от мръсния въздух. \nПроверката на Сметната палата отчита известно подобрение на качеството на въздуха в отчитания период спрямо преди, но допълва, че то не е достатъчно и проблемите с наднорменото запрашване на въздуха остават въпреки всички набелязани мерки и пари. През  2014 и 2015 г. разходите на национално ниво за опазване на въздуха са били 732 млн. лв., но ефектът от тяхното изхарчване е минимален. \nСметната палата посочва, че има приети множество мерки на национално и общинско ниво, които обаче не са координирани, няма отчети за изпълнението им и постигнатия резултат. Така не може да се оцени ефективността им, за да се реши кои от тях имат най-голям принос за решаване на проблемите със запрашването на въздуха. В документа са анализирани програмите на София, Пловдив и Стара Загора за чистотата на въздуха и се отчита, че те не постигат задоволителен и траен резултат за решаване на проблемите с наднормените нива на ФПЧ10. Според одитния анализ националната политика за чистотата на въздуха е непоследователна и за целта трябва парламентът да приеме национална стратегия, която да стане насока и за местните политики. \nЗа проверяваните три години регионалните екоинспекции са наложили глоби за над 1,7 млн. лв. на промишлени замърсители на въздуха. Няма обаче глобен нито едни кмет за това, че не се мият например улиците на управляваното от него населено място, а екоминистърът има такова правомощие. Отделно общините също имат право да налагат санкции на замърсители, но няма данни местната власт да е налагала такива санкции и на каква стойност са те, както и за какво са изразходвани евентуално събраните средства.   \n \t\n", "date": "2018.08.08", "title": "97% от българите дишат прашен въздух"}
{"url": "http://www.duma.bg/node/172725", "text": "През юли 2018 г. общият показател на доверие на потребителите намалява с 0.6 пункта спрямо равнището си отпреди три месеца, което се дължи изцяло на пониженото доверие сред населението в селата, съобщават от НСИ. Мненията на потребителите за развитието на общата икономическа ситуация в страната през последните дванадесет месеца, както и очакванията им за следващите дванадесет месеца, са леко влошени в сравнение с предходното наблюдение. По-резервирани в сравнение с април са и оценките и очакванията им относно промените във финансовото състояние на техните домакинства. Оценките за изменението на потребителските цени през последните дванадесет месеца също са по-неблагоприятни спрямо мненията, изразени три месеца по-рано. Същевременно и инфлационните очаквания за следващите дванадесет месеца се засилват, в резултат на което балансовият показател се повишава с 9.4 пункта. \nПо отношение на безработицата в страната през следващите дванадесет месеца прогнозите на живеещите в градовете се изместват към запазване или незначително намаление, докато очакванията на населението в селата са тя да се увеличава с умерено темпо. \nПрез юли анкетата регистрира известно подобрение на общата оценка на настоящата ситуация да се правят разходи за покупка на предмети за дълготрайна употреба, като и намеренията на потребителите да извършват такива разходи през следващите дванадесет месеца остават благоприятни. Малко по-позитивна е и нагласата на градското население по отношение на извършването на разходи за \"покупка на кола\" през следващите дванадесет месеца.   \n \t\n", "date": "2018.08.08", "title": "Влошава се мнението на хората за икономическата ситуация у нас"}
{"url": "http://www.duma.bg/node/172700", "text": "Петият международен клавирен фестивал-конкурс \"Велики учители\" ще се проведе от 10 до 20 август в Кюстендил. Организатори са общината, НЧ \"Братство 1869\" и Музикално общество \"Александър Скрябин\" в България, с подкрепата на НМА \"П. Владигеров\", Московската държавна консерватория \"П.И.Чайковски\", Accademia Musicale Romanа (Рим, Италия), Консерватория \"Клаудио Монтеверди\" Болцано, Италия, Българската академия на науките и изкуствата. \nВ рамките на фестивала ще има майсторски класове, концерти, тематични изложби и творчески срещи. Млади пианисти и техните педагози могат да участват в V международен фестивал \"Велики учители\" в една от следните категории: категория \"В\" - за участниците в майсторските класове, и категория \"С\" - за педагозите - слушатели и участници в дискусии и конференции. \nКонцертите се провеждат в залите на градския културен център на Кюстендил - читалище \"Братство 1869\" и на \"Възрожденско училище\". Осигурени са стаи с пиана за самостоятелна подготовка на участниците в майсторските класове и кастинга. \nИзбраните най-добри кандидати се задължават да се включат (безвъзмездно) в заключителния концерт на фестивала. Организационният комитет си запазва правото за излъчване и разпространение на аудио и видеоматериалите от събитието.   \n \t\n", "date": "2018.08.08", "title": "Фестивал \"Велики учители\" и конкурс за пианисти \"Виктор Мержанов\""}
{"url": "http://www.duma.bg/node/172701", "text": "Уралският диксиленд, един от първите и най-добрите джаз състави в Русия, който догодина навършва половин век, гостува за първи път на Банско джаз фест. В Челябинск джазът е много популярен, имаме 4 фестивала, на които се изявяват музиканти от Русия и много страни, разказа директорката на формацията Наталия Рикер, която бе и водеща на концерта. Нашият ансамбъл осъществява тематични програми, посветени на видни композитори като Исак Дунаевски, на руската народна музика, на определени стилове, музиканти, както и предназначени за децата, но преди всичко сме верни на стила диксиленд, обясни художественият ръководител Валерий Сундарев (китара, банджо и вокал). Младият тромпетист Иван Пона е ученик и творчески наследник на основателя на Уралския диксиленд Игор Бурко, наложил стила на оркестъра, който за съжаление почина през март т.г. За джаза няма време и възраст, убеден е Иван Пона. Ако притежаваш усет и творческа енергия, можеш да пресътвориш по оригинален начин всяка мелодия. Най-дългогодишният член на ансамбъла е тромбонистът Наил Загидулин, който свири в Уралския диксиленд още от първия му състав. Почти всички музиканти от оркестъра са и преподаватели. Най-стойностното обучение е практиката - съвместната работа с добри и опитни музиканти, правим го всеки ден, каза изпълнителката Кристина Рижковска. \nПевицата, педагог и артистичен директор на Джаз фест Казанлък и Националната младежка джаз сцена - Стара Загора, Надя Тончева също е \"дебютантка\" на Банско джаз фест. Тя изпълни латино джаз стандарти от Антонио Карлос Жобим, Луис Антонио, Л. Бонфа, Чик Къриа и др. в партньорство с квартет Стоян Янкулов-Стунджи - барабани, Борислав Ясенов - флейта, Веселин Веселинов-Еко - бас, и Павел Цонев - пиано. Спомням си колко чудно беше в началото, че в Банско ще има такъв фестивал, а ето колко години изминаха и как той се утвърди, каза Еко, който е сред първите участници в него. Радостно е в колко градове в страната бяха създадени джаз фестивали, които вече имат своя публика, допълни Надя Тончева. В София сцените са много, но из България има талантливи изпълнители, на които трябва да се дава възможност за изява, смята певицата. Такава е и целта на фестивала в Казанлък, организиран от нея. Тази година той ще се състои за четвърти път на 30 и 31 август и 1 септември. Извън концертните, фестивалните и клубните си изяви Надя и Павел преподават поп и джаз пеене в НУМСИ \"Хр. Морфова\" в Стара Загора. Сред нашите възпитаници има голям интерес към тази музика. С пошлото може да се справим, като представяме качествен продукт, убедена е певицата. Тя откликна на поканата, отправена от създателя и директор на Банско джаз фест д-р Емил Илиев към българските участници да почетат с по една песен майстора на родния шлагер Тончо Русев, като изпълни \"Не всичко е пари, приятелю\" по текст на Михаил Белчев. \n\"Индиго кидс\" е млада талантлива група - проект на Явор Велчев-Яви, която с първото си появяване на конкурса на БНР \"Пролет 2017\" спечели наградата на музикалната и журналистическата гилдия с песента \"Gravitation\". Явор, Радослав, Богомил, Димитър и Владислав смятат, че са пет светли души, които излъчват добри енергии. Асоциират името си с децата индиго и го посвещават на завръщането към творческата природа на човека, към жестовете на внимание, споделеност и близост между хората. В момента са в процес на записване на първия си солов албум, 2 песни от него вече са в мрежата, пред завършване е и първият им клип. 11 авторски композиции представиха младите музиканти на своя концерт, а песента \"Illuminate\" Явор изпълни в дует с певицата Веси Бонева.   \n \t\n", "date": "2018.08.08", "title": "За джаза няма време и възраст"}
{"url": "http://www.duma.bg/node/172699", "text": "  Робърт Редфорд слага край на актьорството \nРобърт Редфорд заяви, че прекратява актьорската си дейност. 81-годишният носител на \"Оскар\" уточни, че предстоящият филм \"Старецът и неговото оръжие\" (\"Old Man & His Gun\") ще бъде неговата лебедова песен. \"Никога не казвай никога, но абсолютно сигурно стигнах до заключението, че това ще бъде за мен краят по отношение на актьорството и ще се пенсионирам, защото играя още от 21-годишен\", разкри звездата за \"Ентъртейнмънт уикли\". \"Казах си: е, това е достатъчно! А защо да не си тръгна с нещо, което е много оптимистично и положително?\", добави актьорът. Попитан дали перспективата за пенсиониране ще се разпростре и върху режисьорската му дейност, Редфорд е лаконичен: \"Ще видим.\" Детска акордеонна академия завладява Борисовата градина \nЗа първи път в София ще се проведе акордеонен форум за деца. Целта на събитието с вход свободен е малчуганите да се запознаят с красотата и възможностите на този музикален инструмент. От какво е направен и кога и от кого е създаден ще научат децата на 11 и 12 август от 11 ч. на Лятната естрада в Борисовата градина. Всички желаещи ще имат възможността да изпробват как се свири на акордеон. Освен изпълнения на малки и големи, ще има игри и много награди. Събитието е част от Календара на културните събития на Столичната община и се реализира от преподавателя по акордеон в Националната музикална академия \"Проф. Панчо Владигеров\" - доц. д-р Добромир Митев. Почина народният певец Младен Койнаров \nИзвестният изпълнител на народни песни Младен Койнаров почина на 72-годишна възраст, съобщи БНР. В продължение на 40 години той беше солист на Държавния ансамбъл за народни песни и танци „Родопа“. Младен Койнаров е почетен гражданин на Смолян и основател на детска школа за народни песни към читалище „Кирил Маджаров“ в квартал Устово. Той има над 70 записа в БНР. Поклонението пред тленните останки на обичания от поколения народен изпълнител от Родопите ще бъде в сряда.   \n \t\n", "date": "2018.08.08", "title": "Кратки новини"}
{"url": "http://www.duma.bg/node/172685", "text": "Джеймс Рейнолдс, Би Би Си Изправен, с цигара в ръка и облечен в съвсем обикновено зелено сако - Матео Салвини успява да се слее почти напълно със своите охранители и сътрудници. Политиците в Италия предпочитат шити по поръчка костюми и ризи - дрехи, които ги отличават от заобикалящия ги антураж. Но не и Салвини. В някои случаи той носи вратовръзка, но тя неизменно виси разхлабена от яката му. \nВ Рим след официално събитие в средата на предизборната кампания за парламентарните избори през тази година журналистите търпеливо чакаха Салвини, който пушеше спокойно и проверяваше телефона си. \n\"Защо сте срещу имигрантите\", зададох въпроса си аз, след като той бе изхвърлил изпушения фас. \"Аз съм срещу нелегалните имигранти\", поправи той. \"Твърде много от тях са опасни за Италия и Европа.\" \nНеговите думи опънаха чувствителна струна в електората. Три месеца по-късно партия \"Лигата\" на Салвини се представи по-добре от очакваното на изборите. През юни той положи клетва като вицепрезидент и вътрешен министър в коалиционното правителство с популисткото движение \"Пет звезди\". \nДвете партии издигнаха кандидатурата на относително непознатия бивш професор по право Джузепе Конте, който е почти напълно безпомощен като премиер. В резултат Салвини се превърна в най-влиятелната фигура в правителството. \nТова бе кулминацията на шеметната му политическа кариера, която започва, докато той е още тийнейджър. Той встъпва в политиката като лявоориентиран активист, преди да се трансформира във водещ говорител на италианското националистическо дясно крило. \nСалвини се присъединява към \"Северната лига\" по време, когато тя иска независимост за останалата част от Италия. Партията вярва, че Южна Италия дърпа назад по-благоденстващия север, и нейните членове дори създават шеговита песен, в която южняците са мръсни и мързеливи. \nПрез 1993 година, едва 20-годишен, Салвини е избран в общинския съвет на Милано. Шест години по-късно, с намек за популизъм, той отказва да се здрависа с гостуващия в града италиански президент Карло Адзельо Чампи. \"Не благодаря\", заяви той. \"Вие не ме представлявате\". От Рим до Брюксел Салвини е бил депутат в Европейския парламент, но не иска да прекара цялата си кариера като дребен политик. Разделяне на Италия - основната цел на \"Лигата\", е малко вероятно да се случи. Той иска национална власт, което означава трансформиране на \"Северната лига\" в по-широкообхватна италианска партия. През 2013 година, когато партията печели 4 процента на изборите, той получава лидерското място. Постепенно той измества партийния фокус - принципният враг повече няма да бъде италианската държава. Вместо това врагът ще бъде Европейският съюз. \nСалвини премахва думата \"Северна\" от името на \"Лигата\" и превръща своята партия в национално движение. Но като цяло той запазва стила на партията - нейното лесно за разбиране популистко послание, че има врагове, заплашващи народа. В добавка към Европа той посочва и втора заплаха - имиграцията. \nОт 2014 година над 640 000 имигранти са стъпили на италианските брегове - мнозина от тях са заминали за други европейски държави, но и мнозина са останали. \n\"Той е хамелеон, политик, който променя цвета и формата си за собствено удобство и според политическата ситуация\", казва Матео Пучиарели, авторът на \"Анатомията на популиста: Истинската история на Матео Салвини\". \n\"Днес той играе ролята на лявоориентиран шериф. Но, познавайки го отблизо, ще кажа, че това не е неговата истинска природа. Това е характер. Някои от нещата, които казва публично, са смущаващи и страшни, но човешката страна на Салвини е различна. Но това не го прави ОК.\" \nСалвини демонстрира две очевидно противоречащи си умения, от които се нуждае всеки успешен популистки политик: основно послание и желание да го адаптираш или изоставиш, когато настъпи необходимост от това. Той наследява италиански политически пейзаж, оформен от първия популист в страната - Силвио Берлускони. Бившият премиер направи себе си най-голямата търговска марка на движението си. Затова Салвини реши да последва примера му. По същото време начело на страната бе Матео Ренци - от лявоцентристите, политик, който следваше примера на Клинтън, Блеър и Обама. Очевидно имаше място в Италия за един анти-Ренци, някой, който не прекарва цялото си време като лектор на семинари за глобализацията. \nИзненадващо все още никой не беше заел това пространство в италианската политика. Матео Ренци бе твърде проглобалист. Вечно амбициозният Берлускони може и да говореше по лесноразбираем начин, но милионерът, колекционер на футболни отбори и романтични афери, е някой, с когото трудно би могъл да пиеш бирата си. Бепе Грило, основателят на популисткото движение \"Пет звезди\", бе твърде ексцентричен, за да се приема нормално. Евентуалният наследник на Ренци на премиерското кресло - Паоло Джентолони, бе суховат и предпазлив с медиите аристократ, който вероятно щеше да е по-щастлив да разговаря тихо за историята на фреските. \nПрез декември 2014 година той позира полугол на корицата на клюкарското списание \"Оги\", като носеше само зелената вратовръзка на партия \"Лигата\". Заглавието бе: \"Ще поверите ли Италия на този човек?\". \nВсе още не, бе отговорът. Но тази партия се издигаше в проучванията. Той продължаваше да води свое шоу в радиото на \"Лигата\" - Радио \"Падания\". Като се има предвид дългогодишния му опит в отговарянето на слушателски въпроси, вероятно е отговорил на повече въпроси на хората, отколкото всеки друг действащ италиански политик. \nКато много други популисти, Салвини заснема и поства свои собствени видеа и публични изяви онлайн. През май 2017 година той заснема нощта, която прекарва в мигрансткия център Минео в Сицилия - един от най-големите от този вид в Европа. Видеото как той спи с мигрантски лагер привлече внимание. То само подчерта допълнително посланието, което той написа след визитата си там: \"Продължавам да съм убеден, че продължават опитите с етническата подмяна на едни хора с други. Това не е спешна имиграция, а организирана имиграция, която цели подмяната на италианския народ с друг народ, на италианските работници с други работници.\" \nСалвини намеква за конспиративна теория, според която европейските елити имат детайлно разработен план да заменят собствената си работна сила с мигранти. Краят на политическата коректност Допреди няколко години хората се срамуваха да казват определени неща по адрес на имигрантите, да говорят открито за правото да застрелят крадец. Със Салвини те получиха пълна свобода. От културна перспектива той отвори вратите на изключително негативни импулси, които винаги са били наблизо, но се са били явни. \nВъв всяка една държава думите и фразите носят свои собствени спомени. Директният изказ на Салвини напомня на някои италианци на ерата на Мусолини през 20-те и 30-те години на миналия век, когато обидите бяха последвани от формалното преследване на малцинствените групи. В частност, предложението на Салвини ромските общности в Италия да бъдат подложени на преброяване, напомни за расовите закони от 1938 г., приети от Мусолини. Това не е обвинение към Салвини във фашизъм. Просто искам да кажа, че неговите думи напомнят за дългата историческа памет. \nОбсъждането на тези идеи не се случва в изолация. През февруари 2018 година бивш местен кандидат на \"Лигата\" рани шестима имигранти при стрелба от преминаваща кола. Имигрантите и тези, които защитават правата им, сега се страхуват за собствената си безопасност. \nЛидерът на \"Лигата\" се надсмива на либералните критици с нарастващия брой на своите съюзници в приятелски настроени националистически движения на Запад. Салвини често е давал своята подкрепа за Марин льо Пен във Франция, както и за президента Тръмп. Той бе заснет и на Червения площад в Москва с тениска с образа на Путин. През 2014 година отиде до Северна Корея, след което заяви: \"Радвам се, че отидох там. Има очарователно чувство на общност. Има много деца, които играят на улицата, а не със своите компютърни игри\". \nМалко след като зае поста си, Салвини обяви намерението си да създаде паневропейска Асоциация на националистическите партии, способна да промени посоката на Европейския съюз. Това го поставя в директна опозиция на френския президент Еманюел Макрон, който на практика е лидер на либералните движения на континента. Съревнованието Салвини-Макрон може да определи бъдещето на Европейския съюз. \nПреди години много обикновени италианци щяха да бъдат изключително предпазливи да застанат до съвсем нормално изглеждащият лидер на северняшка партия, който се надсмива над южняците, европейците и имигрантите. Но Италия се промени. За момента това е страната на Матео Салвини. Въпреки това Италия има навика да отхвърля тези, които някога е приемала като спасители. \n\"Не мисля, че това ще просъществува в дългосрочен план\", казва биографът на Салвини Матео Пучиарели. \"Този непрекъснат цикъл от постоянни атаки, отклоняване на вниманието, създаване на илюзии, промяна на възприемането на реалността може и да работи при сформирането на правителство, но не може да просъществува, когато ти си правителството.”   \n \t\n", "date": "2018.08.08", "title": "Матео Салвини - може ли Италия да се довери на този мъж"}
{"url": "http://www.duma.bg/node/172702", "text": "Светът отбеляза стогодишнината от рождението на един от най-великите филмови стилисти на всички времена - Ингмар Бергман, на 14 юли. Честването на това важно за света на киното събитие е сред акцентите в програмата на \"СинеЛибри 2018\", научи ДУМА от Преслава Преславова. \nВ знак на почит към личността на легендарния режисьор фестивалът ще предложи кинопанорама с негови филми, която ще завърши тържествено с изискана галавечер в зала \"България\" на 13 октомври. В рамките на събитието ще бъде излъчен документален филм за Бергман, съпроводен с видеопоздрав към зрителите от живата легенда Лив Улман, муза на прочутия режисьор. Ще звучи музика от филмите на Бергман, изпълнена на живо от Софийската филхармония, която ще ни пренесе на снимачната площадка, като пресъздаде знакови сцени с любимите му актьори. \nИнгмар Бергман (1918-2007) е един от гениите в световното киноизкуство, сценарист и продуцент с над 60 филма в творческата си биография. Също толкова ценен и като драматург, той режисира над 170 театрални постановки. Шедьоври като \"Есенна соната\", \"Сарабанда\", \"Шепот и викове\", \"Сцени от един семеен живот\", \"Фани и Александър\", \"Поляната с дивите ягоди\" налагат нов кинематографичен език и остават задълго в ума и сърцата на милиони зрители по света. Най-страстни последователи на неговата работа са самите създатели на филми - режисьори, сценаристи, актьори, оператори и монтажисти. \nХарактерен за киношедьоврите му е театралният подход, но филмите му черпят вдъхновение и от живописта, музиката, литературата и философията. По думите на Уди Алън, друг голям съвременен режисьор, в работата си Бергман изследва най-дълбоките безпокойства на хората, създавайки проникновена филмова поезия: смъртната природа на човека, любовта, изкуството, религиозните съмнения, предизвикателствата на брачния живот, неспособността да общуваме пълноценно. \nПо време на фестивала ще бъдат показани два от най-забележителните филми на Бергман с участието на Лив Улман, която през последните години нашумя и с постиженията си като режисьор. Българската публика я познава и чрез изповедната книга \"Промяна\", написана в годините, когато тя е на върха на славата си. \nВъв връзка с годишнината издателство \"Колибри\" пусна ново издание на \"Латерна магика\", удивително визуална автобиография, открехваща завесата към чудото Бергман, която ДУМА представи. Тя проследява живота на режисьора от детските години в шведската провинция, през работата му в театъра, до триумфите в киното и бурните му романтични истории. Бергман си спомня свои преживявания и състояния чрез поредица от разтърсващи ретроспекции, които документират някои от най-важните моменти в историята на киното на XX век. \nТазгодишното издание на международния кино-литературен фестивал ще се проведе между 11 и 24 октомври в София, Пловдив, Варна, Бургас, Велико Търново, Русе, Ловеч, Видин, Враца, Благоевград, Търговище, Стара Загора и други областни центрове. Програмата включва над 40 филма с национални премиери, гости със световно признание, много гала събития и изненади. Тематичен фокус е любовта във всичките й форми и превъплъщения, а мотото е \"Любов между редовете\".   \n \t\n", "date": "2018.08.08", "title": "\"СинеЛибри\" отбелязва век от рождението на Бергман"}
{"url": "http://www.duma.bg/node/172706", "text": "Три от българчетата, които пострадаха вчера при взрива в Болоня, остават в болница. \nДвама от учениците са настанени в здравни заведения в Болоня, а друго дете е транспортирано до болница в град Чезена. Транспортираното момче е най-тежко пострадало вследствие на инцидента. То е с наранявания по долните крайници и се очаква лечението му да продължи по-дълго. \nПрипомняме, при катастрофата и последвалия силен взрив на автомагистрала в близост до летището в Болоня пострадаха 7 ученици от Професионалната гимназия по механотехника \"Владимир Комаров\" в Силистра. Към момента на инцидента учениците отивали да пазаруват до близкия магазин. Те са пострадали от ударната вълна след експлозията. \nПри инцидента вчера са загинали най-малко трима души, а други 70 бяха ранени. \nПри експлозията и последвалия пожар се е срутила част от надлез. Множество хора са пострадали от отломки и парчета стъкло от счупени прозорци на съседни сгради.   \n \t\n", "date": "2018.08.08", "title": "Три българчета остават в болница след взрива в Болоня"}
{"url": "http://www.duma.bg/node/172679", "text": "\n- Днешните деца обичат ли да рисуват? Интересуват ли се от изобразително изкуство? \n- Много ученици и деца в читалището, в което работя и съм подхванала групи още от I и II клас, са поели по пътя на изобразителното изкуство. Много от тях вече са студенти в Художествената академия в София, други пък са извън страната. От школата към галерия \"Европа\" също имам ученици - студенти по изобразително изкуство. Според моя архив през школата са минали може би над 300 ученици, които съм обучила сама. Но хората, които после сериозно се занимават с изкуство, са около 30 души. Галерията е прекрасно място, където децата могат да усвояват тънкостите на занаята, защото тук са изложени произведения на съвременни художници, които работят в най-различни стилове. Арт салонът е и ателие, което е естествена среда за обучение на деца. Моите ученици са от 5 до 65 години - няма ограничение във възрастта. През лятото също е отворена школата, но желаещите трябва предварително да се обадят на тел. 0878 777 348, посочен в сайта ни   \nПо традиция всяка година на 1 юни в \"Европа\" правим изложба с детски рисунки и участваме в национални и международни детски изложби и пленери. Много родители ме питат дали самата галерия прави детски пленер, това все още не е факт, но предстои да стане в бъдеще. \n- Коя възраст е най-подходяща за откриването на таланта? \n- Всички до 9-годишна възраст обичат да рисуват. Но деца с определени художествени заложби рисуват всеки ден в училище и извън него, по това личи, че те определено имат интерес към изобразителното изкуство. При подрастващи до 9 години се намесвам много внимателно, защото децата не обичат учителят да пипа по техните произведения. \n- До каква степен заложбите се наследяват от семейството? \n- До голяма степен те са генетично наследени. Но много често човек не знае какви заложби притежава, защото те се проявяват в процеса на работа. Например никой от родителите ми не е бил художник, но пък всички мои братовчеди рисуваха прекрасно. Значи е имало някакъв ген. Без заложби също човек може да се научи да рисува, ако е достатъчно упорит. При всички случаи обаче без капка талант не се получава. \n- Вие сте преди всичко художник, остава ли ви време да рисувате извън всекидневните задължения? \n- Честно казано, откакто имаме галерия, основана на 19 май 2003 г. от дъщеря ми Даниела с името \"Хаджистоянови\", която близо 10 г. бе в НДК, и от 2012 г. се премести на \"Леге\" 3 под наименованието \"Европа\" - не ми остава никакво време за творческа работа, защото съм тук почти всеки ден и по цял ден. Понеже живеем в безпаричие и бездуховни времена, в които малко хора мислят за изкуство, пазарът е много тежък. Изключително малко хора купуват изкуство и галерията се самоиздържа трудно, поради което не можем да си позволим галерист и аз върша неговата работа. Надявам се, че произведенията, които са в главата и в сърцето ми, един ден непременно ще нарисувам. Виждам ги в голям формат - квадрати, със сложни композиции, сюрреалистични. За съжаление, когато жената е художник, поставя на първо място нуждите на всички около нея и най-накрая поглежда себе си. Така е било цял живот, а от 5-годишна мечтая да бъда художник! Оттогава всъщност и рисувам. Много обичах да правя портрети на хората около мен. За съжаление не можах да завърша Художествената академия, защото се омъжих много рано - на 19 години срещнах Божидар Хаджистоянов и създадохме семейство. \n- Каква роля изигра вашият мъж при формирането ви като живописец? \n- Цялостна. Фактически той стана моят най-голям учител по живопис. Когато се запознахме, първо ме плениха неговите картини с живопис... Моя предишна любима учителка беше Мария Нансен - от V до X клас. Тя ме научи на всичко в областта на графиката. Даде ми най-важните знания. Нансен преподаваше и графика на сина ми, който завърши в Югозападния университет в Благоевград. Беше изключителна художничка и строга учителка. Красива и очарователна, беше ми пример. Най-добрият преподавател. \n- Как живеят двама творци под един покрив? \n- Живеем много трудно, но за сметка на това никога не е скучно. Имаме много съвместни творби, особено в началото, когато се оженихме. Обикновено аз правех графиката, а той - живописта. Много е важно какъв е преподавателят и на какво набляга, когато те учи. В моя случай Мария Нансен обръщаше внимание на работата с туш и перо. \n- Художественото образование важно ли е? Какво дава то на един творец по душа? Необходимо ли е да се завърши, ако човек има природен дар? \n- Образованието помага да станеш по-добър, защото, когато знаеш правилата и законите на рисуването, тогава по-лесно се постигат нещата. Не е задължително да си завършил академия, за да си добър художник, ако имаш голям талант. Всеки добър творец като Пикасо създава школа след себе си и неговите ученици, без да искат приличат на учителя си. \n- Новите технологии влияят ли на работата на художника? \n- Техниката безпощадно навлиза в изкуството, въпреки че до известна степен се пречупва през индивидуалността на автора. Аз съм за изкуството в чистия му вид, без да има намеса на съвременни технологии. Характерно за днешното творчество е еклектиката. Много художници вземат по нещо от един или друг колега, но създават произведение, пречупвайки го през своя поглед. \n- Днес българинът купува ли живопис, малка пластика или арт инсталации? \n- Влиза в галерията, гледа и купува от време на време. Голяма част от нашите творби се намират в колекционери българи. Интересно е, че всеки автор си има своите почитатели. Така че българинът, ако е по-богат, ще купува повече произведения. Имали сме случаи, когато хора нямат достатъчно материална възможност, но много искат да купят определена картина и я изплащат за 1 година... (дават всеки месец по 100 лв.). Затова много често продаваме на изплащане, поне 30 творби съм продала така. В интерес на истината, преди години се продаваше много повече, отколкото сега. Днешните времена са най-трудни за изкуство. Дори в началото на 90-те г. се купуваше повече, когато също беше тежко по време на икономическата криза. Пример за това сме ние с Божидар, защото благодарение на съпруга ми, чиито картини се харесват и продават, успяхме да направим нашия дом в село Кътина и да отгледаме децата си.   \n \t\n", "date": "2018.08.08", "title": "Днес времето е най-трудно за изобразително изкуство"}
{"url": "http://www.duma.bg/node/172709", "text": "Европейският съюз насърчава компаниите си да засилват бизнеса си с Иран, тъй като страната спазва ангажиментите си по ядреното споразумение. Това заяви върховният представител на ЕС за външната политика и политиката за сигурност Федерика Могерини, която е на посещение в Нова Зеландия, предаде Асошиейтед прес. \nЕвропейците сами решават с кого искат да търгуват, заяви Могерини. \"Правим най-доброто, на което сме способни, за да задържим Иран в споразумението, Иран да продължи да се възползва от икономическите придобивки, които сделката носи на иранския народ, защото вярваме, че това е в интерес на сигурността не само на нашия регион, но и на света\", допълни тя. \nЕС активизира т.нар. блокиращ регламент, който трябва да защити европейските компании от санкциите на САЩ срещу Иран. Механизмът се задейства автоматично вчера сутринта, когато влезе в сила и решението на САЩ отново да наложат на Техеран тежките икономически санкции, които бяха вдигнати след историческото споразумение за ядрената програма от 2015 година. \nПървата група санкции, засягащи финансовите транзакции, автомобилния сектор, търговската авиация и износа на килими и хранителни продукти, влезе в сила в полунощ източноамериканско време (07,01 ч. българско време). През ноември ще влязат в сила втора група санкции - срещу енергийния и банковия сектор на Иран. \nСАЩ заявиха, че водят по отношение на Техеран политика на \"максимален икономически натиск върху режима\" и настояват, че не искат да сменят режима, а да \"променят поведението му\". Вашингтон все повече се фокусира върху регионалната роля на Техеран в Близкия изток, макар че този аспект не е предмет на ядрената сделка. Няма доказателства, че Иран не я спазва, отбелязва ДПА. \nЕвропейските съюзници, от своя страна, заявиха, че дълбоко съжаляват за решението на Вашингтон. \"Насърчаваме най-вече малките и средно големи компании да засилват бизнеса си с и в Иран като част от нещо, което за нас е приоритетен въпрос на сигурността\", подчерта Могерини в Нова Зеландия. \nТърговията между Иран и ЕС е \"основна част от правото на Иран да получи икономически преимущества в замяна на стореното от Техеран досега, което се изразява в спазване на всички задължения, свързани с ядрената програма\", допълни тя. \nЕвропейският блокиращ механизъм обявява за недействителни на европейска територия екстериториалните санкции на САЩ срещу Иран, забранява на европейските компании да ги изпълняват, както и забранява изпълнението на решения на чуждестранни съдилища, основаващи се на санкциите. \nЗаради санкциите ясно изпъкнаха различията между САЩ и съюзниците им, коментира в. \"Вашингтон пост\". Безсилието на европейските лидери да парират американските санкции само е увеличило разединение, съществуващо по редица въпроси, включително НАТО, имиграцията и отношенията с Русия, и това може да навреди на полаганите в момента усилия да се намали напрежението в областта на търговията, пише вестникът. Санкциите може допълнително да раздразнят Китай и Индия, които имат съществени икономически отношения с Иран, допълва \"Ню Йорк таймс\". \"Файненшъл таймс\" отбелязва, че решението да бъдат върнати санкциите е поредният важен етап от опитите на Тръмп да развали споразумението за иранската ядрена програма, датиращо от времето на Барак Обама, което новият президент нарече ужасяващо и едностранчиво.   \n \t\n", "date": "2018.08.08", "title": "ЕС не признава санкциите на САЩ срещу Иран"}
{"url": "http://www.duma.bg/node/172715", "text": "Сметището край Дупница продължава да гори, след като в края на миналата седмица се самозапали. Жителите на града и съседните села усещат неприятната миризма за пореден път. Сметището е закрито от края на миналата година. В момента се извозват земни маси, за да бъде покрит оголеният участък, в който от високите температури се възпламенява трупаната 40 години смет от района. От община Дупница обаче заявиха, че вследствие на задимяването няма опасност за населението.   \n \t\n", "date": "2018.08.08", "title": "Сметището край Дупница продължава да гори"}
{"url": "http://www.duma.bg/node/172714", "text": "18 нарушения в Националната служба за охрана (НСО) е констатирала Агенцията за държавна финансова инспекция. Доклад с резултатите от проверката е предаден на Военно окръжната прокуратура по повод проверката за злоупотреби в службата, съобщиха за OFFNews от инспекцията. Тя обхваща целия мандат на бившия началник на НСО Ангел Антонов, както и няколко месеца от мандата на предшественика му Тодор Коджейков. Постановлението на прокуратурата, с което е поискан докладът от АДФИ, е с дата 19 януари, а само десетина дена по-късно Антонов подаде оставка и с решение на правителството беше пратен за консул в Санкт Петербург. \nОт публични данни на АДФИ става ясно, че в службата са проверени всички обществени поръчки, както и изразходването на бюджета на службата в мандата на Антонов. Докладът е предаден на прокуратурата още през май, но до момента от държавното обвинение отказват да съобщят на какъв етап е разследването.  \nНарушенията са свързани основно със сключването на договори след проведени обществени поръчки. АДФИ е установила, че в три от случаите договорите не са отразили задължителното минимално съдържание според закона. До компетентните органи не е изпращана информация в задължителния 30-дневен срок, а в случаите, когато това е позволено да не бъде направено, не са били изпращали задължителната мотивировка. От НСО са забравили да пратят и информация за приключени или прекратени договори. \nКонстатиран е и един случай на неизпълнение на изискването за освобождаване на гаранциите за участие в обществени поръчки. За момента няма повдигнати обвинения по случая, а прокуратурата вече веднъж удължи разследването.   \n \t\n", "date": "2018.08.08", "title": "Финансовата инспекция откри 18 нарушения в НСО"}
{"url": "http://www.duma.bg/node/172727", "text": "Нов регистър за хората с увреждания ще има до края януари 2019 г. Това съобщи вицепремиерът Томислав Дончев след втората среща на представители на кабинета с протестиращите родители на деца с увреждания и национално представителните организации на и за хората с увреждания. По думите му с решение на МС ще бъде одобрен план за интегрирано административно и социално обслужване на хората с увреждания и свързаните с тях услуги. Предвижда се изграждането на общ регистър, в който ще бъдат обобщени данни от НЗОК, Агенцията за социално подпомагане, Агенцията за хората с увреждания и органите на медицинската експертиза НЕЛК и ТЕЛК. В разговора участваха министърът на труда и социалната политика Бисер Петков, министърът на здравеопазването Кирил Ананиев и омбудсманът Мая Манолова. \nДончев обяви, че ще бъде назначена проверка на сега действащия регистър на хората с увреждания и при наличие на съмнение за целесъобразността на инвестицията, ще бъде извършен одит от специализираната за това дирекция към Министерството на финансите. \nДо края на септември работна група към МЗ ще разработи механизъм за плащане, оценка на качеството и контрол на медицинските изделия за хората с увреждания. Дотогава Агенцията за социално подпомагане и Държавната агенция за закрила на детето ще проверят всички дневни центрове за пълнолетни хора с увреждания и част от дневните центрове за деца и младежи с увреждания, заяви министър Петков. Резултатите ще бъдат обобщени в доклад през октомври.   \n \t\n", "date": "2018.08.08", "title": "Нов регистър за хората с увреждания ще има от догодина "}
{"url": "http://www.duma.bg/node/172728", "text": "40 души са припаднали от жегата в София от сутринта до ранния следобед. Според говорителя на Спешната помощ Катя Сунгарска негативно влияние оказват не толкова високите температури, колкото рязката смяна на времето. Спешните екипи призовават всички, особено хората с хронични заболявания, да не излизат на открито в най-топлите часове на деня. \nСпешната помощ е работила с 15 екипа вчера. \"Изнемогваме, от една страна, а от друга страна, хората, които са на закрито, също имат страдания и ни викат. Призоваваме възрастните хора и тези с хронични заболявания да не излизат в най-топлите часове от деня. Да ходят със светли дрехи, със светла шапка, винаги с вода в ръка\", препоръча Сунгарска.   \n \t\n", "date": "2018.08.08", "title": "40 души са припаднали в София заради топлото време"}
{"url": "http://www.duma.bg/node/172729", "text": "За случай на нападнат лекар съобщават от Многопрофилната болница в Добрич. Инцидентът станал на 5 август вечерта в детското отделение. По време на дежурство д-р Москова приела дете с хронично заболяване, което било лекувано в дома си в продължение на 3 дни. Доведено е в клиниката от родителите, след като състоянието му не се подобрявало. При приема на детето бащата бил във видимо нетрезво състояние. Той нападнал д-р Москова и опитал да я удари. Присъствал на инцидента млад мъж предотвратил с намесата си възникването на по-тежки последици. \nЗа случая е подаден сигнал до дежурния в полицията и агресивният баща е задържан. Той е нанесъл и материални щети на отделението. \nЗа последният месец рязко се повишил броят на потърсилите спешна помощ в болницата в Добрич, съобщават оттам. Част от причините за това са летните отпуски на личните лекари и специалистите. Само за едно денонощие в края на миналата седмица през спешното отделение са преминали над 100 души - 72 възрастни и 36 деца.   \n \t\n", "date": "2018.08.08", "title": "Нападнаха лекарка в детското в Добрич"}
{"url": "http://www.duma.bg/node/172730", "text": "Забрана за пушене на водна лула (наргиле) в  ресторанти, заведения за бързо обслужване, питейни заведения, барове, както и \"шиша (shisha)\" барове и кафенета налагат промени в Закона за здравето. Проектът, който визира и бездимните цигари, е публикуван за обсъждане на електронната страница на здравното министерство. ДУМА припомня, че забраната се обсъжда отдавна. Отговорни за пушенето на наргиле в закрити заведения ще са съдържателите им. При повторно нарушаване на закона заведението ще бъде затворено за месец. България е на пето място сред 42 страни по пушене на наргиле поне веднъж седмично от 11-13-годишни ученици, и на второ място по пушене веднъж седмично от 15-годишните. \nЗа разлика от пушенето на цигара, при наргилето организмът е подложен неколкократно повече на токсини. Проектът предвижда и по-строги изисквания за вентилацията на т.нар. оранжерии към заведенията, където може да се пуши. \nПредлага се изменение на разпоредбите за създаване и поддържане на Национален служебен регистър на лица с психични разстройства. В момента регистърът е основан на признака боледуване от психично разстройство, но не уточнява вида му и затова е много широк кръгът от лица, които следва да бъдат включени в него - на практика всеки, потърсил психиатрична помощ. Затова е предвидено Националният център по обществено здраве и анализи да създаде и поддържа заложения и сега в закона Национален регистър на пациентите с психични заболявания в България, но само да преминалите на лечение през лечебни заведения за стационарна психиатрична помощ, центрове за психично здраве, психиатрични клиники или отделения на болници. Регистърът е със служебен характер. \nЛицата с психични разстройства, за които през 2016 г. е провеждано наблюдение в психиатрични заведения, са около 120 055, а злоупотребяващите или зависими от наркотични вещества, преминали през програми за лечение на зависимости или програми за психосоциална рехабилитация м.г., са около 1470. \nВсички лечители, които практикуват нетрадиционни форми лечение, трябва да бъдат поне здравни бакалаври. ДУМА припомня, че подобна промяна в Закона обеща министър Кирил Ананиев през пролетта, когато лечителка прати в Бразилия на \"лечение\" раково болна млада жена. В момента право да практикуват неконвенционални методи имат магистри по \"Медицина\", \"Дентална медицина\", \"Фармация\", специалисти и бакалаври по професионално направление \"Здравни грижи\" и всеки със средно образование и свидетелство за успешно проведени 4 семестъра Медицинско училище. Хората от последната група и специалистите занапред няма да имат право да практикуват неконвенционални методи на лечение. Занапред диетика няма да могат да прилагат неспециалисти. Диетотерапия се практикува от висококвалифицирани лекари специалисти, които са преминали продължителна подготовка в рамките на обучението за придобиване на посочената медицинска специалност.   \n 300 лева глоба за нарушени права на пациент \nВсеки, нарушил правата на пациент, ще се  наказва с глоба от 300 до 1000 лв., а при повторно нарушение санкцията е 1500 лв. В момента глобата за нарушаване на правата на пациент е 100 лв. Занапред глобата за лечебните заведения става от 1500 до 6000 лв. В момента максималната санкция при повторно нарушение е 5000 лв.   \n \t\n", "date": "2018.08.08", "title": "Забраняват наргилета и бездимни цигари дори в \"оранжерии\" при заведенията"}
{"url": "http://www.duma.bg/node/172734", "text": "Зам.-председателят на БСП Кирил Добрев посъветва медиите да проверят кой е дал редица обществени поръчки за охранителна дейност на фирмата, свързваща Димитър Желязков (Митьо Очите) и бизнесмена Бенчо Бенчев. Припомняме, че стана ясно, че Очите е консултант в \"Аркус - секюрити груп\" ЕООД, а Бенчев е един от съдружниците в нея. Добрев отбеляза, че от водеща фигура на скандала, от няколко дни Митьо Очите се е превърнал във \"функция на Бенчо\".  \n\"Бенчо Бенчев е общински съветник от групата на БСП и коалиция в Бургас. Той е представител на нашия коалиционен партньор Сдружението на пенсионерите. Единствените средства, които Бенчо Бенчев е давал на БСП, са 70-те лева, които групата общински съветници събира за своята дейност. БСП няма черна каса, БСП получава добра субсидия и не се нуждае от подобни форми на финансиране\". Така зам.-председателят на социалистите отхвърли обвиненията, че задържаният с Митьо Очите бизнесмен е спонсорирал партията. Добрев уточни, че всички мероприятия на БСП се финансират официално от субсидията й като парламентарно представена партия. Ако някой е получавал средства от Бенчев и си мисли, че той е БСП просто бърка, подчерта Добрев. Той отбеляза, че има институции, които да проверят финансирането. Мога да кажа кой е помагал на Бенчев да си зарежда \"Ролс-Ройса\", заяви Добрев. \n\"Тази фирма, в която Митьо е помагал за обекти, охранява НОИ Бургас с обществена поръчка. Охранява \"Митниците\" и то прави денонощна охрана в Бургас на пристанището, и в Ямбол. През цялото време продължава да охранява социални обекти в община Айтос - училища, старчески домове, даже дом за младежи. Ако вземеш, че се занимаваш с нерегламентиран бизнес, когато охраняваш пристанището, охраняваш и училища, ти направо си затваряш целия бизнес, от входа до консумацията\", посочи Добрев. Питайте, кой е дал тези обществени поръчки на тази фирма, със сигурност не ги е дала БСП, настоя той.   \n \t\n", "date": "2018.08.08", "title": "Социалистите питат за обществените поръчки, дадени на \"Аркус\""}
{"url": "http://www.duma.bg/node/172732", "text": "Съществува опасност от злоупотреби по схеми \"Училищен плод\" и \"Училищно мляко\", твърдят от Българската асоциация на организациите на производители на плодове и зеленчуци. Припомняме, че наредбата за доставките беше променена по настояване на вицепремиера Валери Симеонов. Още през май социалистите атакуваха земеделския министър Румен Порожанов за лобистката наредба. В декларация от името на ПГ \"БСП за България\" депутатът Георги Стоилов заподозря, че на инат се приема нормативен акт, който създава сериозно безпокойство дали децата ще имат достъп до плодове и млечни продукти. Още тогава от БСП заподозряха, че много малко производители ще могат да участват в схемата и е възможно създаването на монопол. \nПреди дни от асоциацията сигнализираха с писмо, че съществува реална опасност един единствен земеделски производител да получи почти половината от държавната поръчка за доставка на плодове и зеленчуци за детските градини и училищата през новата учебна година. В ДФ \"Земеделие\" са приели заявление от една фирма, която ще обслужва 44% от учебните заведения по програма \"Училищен плод\". Според асоциацията промените не са в полза на реалните земеделски производители, а облагодетелстват търговци. \nЧавдар Маринов от асоциацията обясни в тв интервю притесненията си, че Милена Рашева, която е подала заявление като земеделски производител, ще се облагодетелства от схемата. Рашева пък заяви, че е подала само молба. Тепърва предстои проверка дали фирмата й може да покрие училищата, които участват в програмата. \nСлави Кралев от дирекция \"Пазарни мерки и организации на производителите\" в Министерството на земеделието уточни, че \"Училищен плод\" се прилага у нас от 2010 г. Тогава доставките се извършваха само от търговци, през 2016 г. се дава приоритет и на производителите, но през м.г. това не е постигнато. Идеята е т.г. това да стане.   \n \t\n", "date": "2018.08.08", "title": "Фермери: Може да се злоупотреби с училищните закуски"}
{"url": "http://www.duma.bg/node/172736", "text": "Полицай от СДВР е арестуван за нелегален трафик на афганистанци. Окръжният прокурор на Пловдив Румен Попов разказа, че 29-годишният полицай е работил с група от още трима души. Те са задържани в София. Още на 5 август вечерта група от лица, сред които и задържаният, с 4 автомобила започнали да превозват хора от чужд произход от Бургас към София. При втория курс автомобилът е забелязан от полицията, която се опитала да го спре. Шофьорът решава да отбие към Карлово, където изоставя шестима афганистанци, изхвърля багажа им, но запазва по-ценните вещи. Малко по-късно, след като е обявен за общодържавно издирване, водачът е задържан в Пирдоп и у него е открита служебна полицейска карта, от която става ясно, че той е служител на \"Охранителна полиция\" към СДВР. В тока на обувката му е открито и прахообразно вещество, но тепърва ще се установява дали това е наркотик. \nПолицията е открила още в апартамент в София 16 души от афганистански произход, превозени от същия полицейски служител срещу 2000 лева.   \n \t\n", "date": "2018.08.08", "title": "Арестуваха полицай за трафик на бежанци"}
{"url": "http://www.duma.bg/node/172737", "text": "Кметове на населени места в района на Елин Пелин поискаха от ръководството на МВР повече полицейски патрули и повече проверки по пътищата. Министърът на вътрешните работи Валентин Радев разговаря час и половина със състава на Районното управление и с 15 от кметовете в района. След срещата той обеща съвместно с ДАИ и Министерството на транспорта да прави такива проверки, за да успокои гражданите. Радев дори обяви, че е готов да осигури всички необходими условия за функционирането на полицията в Елин Пелин. Според него през последните шест месеца постигнатите резултати в дейността на управлението говорят и за добрата работа на новото ръководство на областната дирекция.   \n \t\n", "date": "2018.08.08", "title": "В Елин Пелин поискаха от МВР повече полицейски патрули "}
{"url": "http://www.duma.bg/node/172738", "text": "Поредното постановление, с което на 1 август МС разпредели поредните над 110 млн. лв. за определени общини е внесено в последния момент. \"Внесено е на 31 юли в 20 часа без съгласуване между отделните министерства в нарушение на устройствения правилник на МС\", обяви зам.-председателят на БСП Деница Златева. Тя уточни, че в аргументацията на финансовото министерство за отпускането на парите има текст само за разходването на средствата за Пловдив и София, както и средствата за храмовете за Варна и Русе. За останалите 80% от парите за общините е записано: По бюджета на редица общини са предвидени допълнителни трансфери, които са предназначени приоритетно за ремонт на улична мрежа и реализиране на редица инфраструктурни проекти, цитира Златева. \nЗа социалистите по-странен е фактът, че при обсъждането на тази точка зам.-министърът на финансите е предложил проектът на постановлението да бъде приет по предложението на вносителя, защото не са били прецизирани точните наименования на обектите в общините. В доклада, внесен от министъра на финансите, не са ясни критериите и липсва ясна обосновка защо точно на тези общини да бъдат дадени тези средства, дали имат проектна готовност, дали могат да реализират обектите до края на финансовата година и др. Раздаваме пари, без да имаме обществена поръчка, без да имаме изпълнители, просто \"на калпак\" на симпатични или несимпатични хора\", обобщи Кирил Добрев.   \n \t\n", "date": "2018.08.08", "title": "Постановлението на МС е внесено на 31 юли в 20 часа"}
{"url": "http://www.duma.bg/node/172678", "text": "\n Жорж Клемансо (1841-1929 г.) - френски държавник Двете взривени атомни бомби през 1946 г. над японските градове Хирошима и Нагасаки от Съединените американски щати вкарват човечеството в нова ера - тогава, когато е възможно самоунищожението на цивилизацията. Ето защо необходимостта от инициативи за укрепване на световния мир и за разоръжаване понастоящем се явяват непоколебими аксиоми, които нито един държавен ръководител не би се осмелил директно да оспорва. \nПроблемът за контрола над използването на атомната енергия възниква от самия момент на създаване на ядреното оръжие. Но както показва по-нататъшното развитие на историята, често предложените планове за разоръжаване, включително и за контрола над сдобиването със и разпространението на ядреното оръжие, прикриват опити за получаване на военно и политическо надмощие над евентуалния регионален или геополитически противник. \nПрез 1946 г. Съединените американски щати официално представят на комисията на Организацията на обединените нации план, в който са изложени условията, при които САЩ предлагат на другите държави да развиват сътрудничество по линия на мирното използване на атома. Този план е представен от съветника на американския президент Франклин Делано Рузвелт (в Белия дом от 1933 до 1945 г.), финансиста Бернард Барух, затова по-късно  става известен като \"Плана Барух\" На пръв поглед този план поставя в равностойно положение всяка държава поотделно. Планът \"Барух\" съдържа такива пунктове, като например създаване на международна Агенция за атомни проучвания (Atomic Development Authority), като се предлага на тази агенция да бъде предаден контролът над атомното производство и обменът на изследванията в тази област на отделните държави. Освен това планът включва в себе си предаването от страна на САЩ на технологическата информация за атомната енергия, с която тя разполага. Контролът от страна на агенцията е планирано да бъде осъществяван посредством международни инспекции на място.  \nПланът \"Барух\" предлага въвеждане на механизма за контрол над националните програми в областта на атомната енергия на държавите, присъединили се към плана, посредством провеждане на международни инспекции на териториите на тези страни. Централен ръководещ орган на тази агенция е планирано да стане комисията на ООН по атомна енергетика. Но се предвижда, че тя няма да бъде подчинена непосредствено на Съвета за сигурност и нейните решения ще бъдат взимани с мнозинство на гласовете. \nНо тези условия всъщност са подвеждащи и създават едностранни предимства за Съединените американски щати. През 1946 г. още не е започнал процесът за разпадане на колониалната система, тоест в ООН още не членува тази голяма група страни, които са новоосвободени колонии, по-късно наричани \"неприсъединени\", и затова западните държави биха разполагали със сигурно мнозинство в комисията за атомна енергетика спрямо Съюза на съветските социалистически републики (СССР) и неговите съюзници от социалистическия лагер. Освен това за Съветския съюз не са приемливи чуждестранните инспекции по неговите ядрени обекти в условия на взаимно недоверие, достигащо до враждебност. Ръководството на СССР е на мнение, че САЩ ще използват механизма на комисията по ядрена енергетика към ООН, за да възпрепятстват създаването от страна на Съветския съюз на потенциал от ядрени оръжия. \nЕто защо, в противовес на плана \"Барух\", в процеса на преговорите съветската дипломация лансира идеята от пълен отказ от използване на атомната енергия за военни цели. Съответните предложения са направени от съветската делегация в комисията по атомна енергетика на ООН в периода 1946-1947 г. Всъщност това е опит да бъдат убедени САЩ да се съгласят с  пълната забрана на ядреното оръжие  в замяна на което СССР би се включил в плана \"Барух\" при условие, че той бъде частично преработен и подчинен при неговото осъществяване на съответната комисия към Съвета за сигурност на ООН, в който Съветският съюз има право да налага вето, както и САЩ. Но такова предложение не съответства на тайния замисъл на официален Вашингтон за извличане на изгоди от плана \"Барух\" в неговия първоначален вариант понеже, ако биха приели съветската поправка, то САЩ биха загубили преимуществото на военно-ядрения монопол, който притежават в този момент. Както отбелязва в своето писмо до Бернард Барух командващият военно-въздушните сили на САЩ Карл Спаатс: \"Каквито и да са мерки, предприети в близко време за контрола над атомните взривни устройства, биха имали тежки и неблагоприятни последици за Съединените щати, тъй като резултатът би бил съкращаване на преимуществото на САЩ без пропорционално съкращаване от другите държави. Такава мярка създава заплаха за безопасността на Съединените щати\". В съгласие с тази логика американската делегация в комисията игнорира съветската позиция и предложенията, направени от страна на СССР. \nВремето минава, преговорите буксуват на едно място, отделните държави продължават да развиват своите собствени ядрени проекти, немалко от тях с военна насоченост. Понеже решенията в комисията по енергетика на ООН се приемат с мнозинство  без механизъм за налагане на вето  от която и да е държава, то през декември 1946 г. тя одобрява американския проект и го представя за одобрение в Съвета за сигурност на ООН, където той е бламиран от страна на Съветския съюз, който налага вето. По-късно (през 1948 г.) планът \"Барух\" е върнат в комисията по атомна енергетика за доработване. В нейния статут са извършени промени. От независима структура тя става орган, подчинен на Съвета за сигурност. СССР получава право да налага вето на нейните решения. Това обаче предизвиква недоволството на Съединените американски щати. Работата на комисията е парализирана и през 1949 г. тя прекратява своята дейност. \nПо този начин първият опит да бъде въведено ограничение на ядрените оръжия завършва с неуспех. \nНо съвсем скоро, още през 50-те години на миналия век, въпросът за неразпространение на ядреното оръжие се превръща във важен проблем, имащ непосредствено отношение към безопасността на всички държави, тъй като това средство за масово унищожение е смъртоносна заплаха за световния мир. \nСлед като през 1949 г. Съветският съюз ликвидира монопола на Съединените американски щати върху атомното оръжие, в 1952 г. Великобритания изпитва своята първа атомна бомба. През 1960 г. Франция взривява първата си плутонова бомба. Китайската народна република става през октомври 1964 г. петата държава, създала собствено атомно оръжие. \nВ началото на 60-те години на ХХ в. заплахата за \"разпълзяването\" на ядреното оръжие по планетата става много реално. Секретната технология за производството на ядрено оръжие      фактически престава да съществува  редица държави се приближават по ниво на своето промишлено и техническо развитие към етап, когато те биха могли бързо да стартират процеса за производство на свое собствено ядрено оръжие. \nВсъщност в резултат от цялостната насока на развитие на проблемите, свързани с възможността за широко разпространение на ядреното оръжие, пред цялото човечество е поставена сурова и жестока дилема: да осъществи действени мерки, способни да предотвратят никненето на все нови и нови държави с ядрен военен потенциал, или да се смири с факта, че броят на страните, притежаващи ядрено оръжие, би нараснал рязко, а в близко бъдеще разпространението на това оръжие ще представлява своего рода верижна реакция. Ако се реализира втората хипотеза, то заплахата от евентуалното възникване на ядрена война, с всички произтичащи от това последици за народите, би се увеличила неимоверно. В тези условия всеки конфликт, дори само локален, би могъл да доведе до война с използване на ядрено оръжие, която има голяма вероятност да обхване целия свят.     Разпространението на ядреното оръжие неизбежно би предизвикало нов кръг в надпреварата във въоръжаването с ядрени оръжия, който би всмукал в себе си огромни финансови ресурси на десетки държави, много по-необходими за повишаване на благосъстоянието на техните народи.   \n \t\n", "date": "2018.08.08", "title": "Хронология в тротилов еквивалент"}
{"url": "http://www.duma.bg/node/172686", "text": "Концертът в Ленинградската филхармония на 9 август 1942 г. - на 355-ия ден от блокадата, и до днес е повече от легенда, а в своето време той потриса света като символ на несъкрушимия дух на жителите и защитниците на града. Не знам доколко някои днес, особено младите, могат да си представят какво означава най-тежката зима на блокадата - 1941-1942 г., когато навън е минус 42 градуса, немците бомбардират непрекъснато града, на всеки жител се раздават само по 125 грама хляб на ден, стотици хиляди ленинградци загиват от студ и глад, а живите нямат сили да извозват шейните с трупове... \nБлокадата ще продължи близо 900 дни - до януари 1943 г., когато съветските воини успяват да пробият \"Пътя на живота\" през Ладожкото езеро. И си представете, че на 9 август 1942 г. - в деня, когато Хитлер е планирал да превземе града на Петър Велики, да пирува в хотел \"Астория\" срещу Исаакиевския събор и сетне да сравни Ленинград със земята, полуживите му граждани се възправят от небитието, събират се още живите музиканти от Ленинградския академичен симфоничен оркестър и в препълнената зала на филхармонията зазвучават тръбните звуци на Седмата симфония на Дмитрий Шостакович. \n\"Ленинград е жив\", гърми по всесъюзното радио гласът на Левитан, немците на близкия фронт, потресени, чуват музиката от високоговорителите, целият свят слуша занемял Ленинградската симфония - триумфа на хуманизма над нацизма. Нотите на симфонията обикалят половината свят, след броени дни стигат до Лондон и концертното им изпълнение там повдига духа и на англичаните.  \n\"С още една съседка знаехме, че няма да ни стигнат силите да отидем до филхармонията. Под прозореца ми беше закрепен високоговорител и само звукът на метронома, отмерващ глухо минутите, ни показваше, че градът е още жив. Изведнъж метрономът млъкна и... после гръмна неистовата музика. Прегърнахме се и замръзнахме. После разбрахме, че плачем.\" Това ми разказа Маря Ивановна, когато много години по-късно ме черпеше с чай и знаменитото си сладко от клюква. Обикновена ленинградка, блокадница, работеше на пропуска на служебния вход в Театъра на Ленсъвета и живееше наблизо, все в същата комуналка от \"тогава\". Самичка, в една стая. Съпругът й бе загинал на Ленинградския фронт, двете й деца починали от глад в същата онази страшна зима. \n... \nПървите партитури на симфонията Дмитрий Шостакович пише още преди войната. Но истинската работа над най-знаменитото си произведение той започва през лятото на 1941 г., в блокадния Ленинград. Пише първата и втората част, после му е заповядано да се евакуира като повечето известни руски творци. Довършва симфонията в гр. Куйбишев (Самара), където е и първата й премиера на 5 март 1942 г. Партитурата е доставена в Ленинград от самолет, който успява да се промуши през блокадата. \nПодготовката за концерта започва още през зимата. Градът и жителите му са под хитлеристка блокада вече почти година, в ужасяващо състояние. Много от професионалните музиканти вече са загинали или починали от глад, високоговорителите съобщават, че се издирват живи музиканти, докарват валдхорнисти, тромбонисти и цигулари направо от близката фронтова линия. Решено е, че ще дирижира Карл Елиасберг, за първите репетиции го довличат на шейна, защото няма сили да ходи. Отначало се събират 9 човека, после стават повече. И започват репетициите. Който е видял документалния филм за този знаменит концерт, знае как хора, приличащи на сенки, се възправят от небитието, обличат фраковете(!), застават зад инструментите на сцената и... изтегнат като струна, Елиасберг вдига диригентската палка. Мъртва тишина. И се раздават ниските звуци на цигулките и виолите. \nТака започва този единствен и най-страшен концерт на всички времена. Звучат страданието, болката, ужасът от войната и накрая - несломимата вяра на съветските хора в победата. Тържествено, страшно и почти жестоко ликуване, разтърсващо сводовете на залата. Велика музика, написана с кръв! Не можеш да я заличиш като паметник на бойците от Съветската армия, както днес мнозина нови фашисти жадуват. \"Музиката е моето оръжие\", заявява Шостакович. Портретът му е поместен на корицата на сп. \"Тайм\" от 20 юли 1942 г. \nКомандващият Ленинградския фронт ген. Говоров през цялото време на концерта поддържа масиран огън срещу вражеските батареи, за да не пречат снарядите им на музиката! Именно тогава за пръв път немците разбират, че са загубили войната... По думите на знаменития цигулар и диригент Давид Ойстрах по време на войната симфонията на Шостакович наистина е звучала като \"пророчество за победата над фашизма\".  ... \"Идеята да се направи този концерт беше на Елиасберг, ние с него се познавахме. Той поиска по улиците да се сложат афиши, че събира оркестранти. Една друга съседка - тя още се движеше и отиде на концерта, после ни разказа, че през цялото време се е страхувала, че музикантите може да припаднат, дрехите им висели като на закачалка, толкова били слаби. Обаче царял всеобщ ентусиазъм, всичките полилеи светели парадно. Това тогава беше много впечатляващо за всички, понеже, за да не ни забележат немските бомбардировачи, ние постоянно стояхме на тъмно или пък покривахме прозорците с одеяла, за да не се вижда светлината и да не ги насочва. Мисля си, че много ленинградци оцеляха именно заради този концерт - той на всички ни вдъхна нови сили, нов дух, нова вяра, ние вече знаехме, че немците няма да ни победят.\" \nДокато разказваше това, Маря Ивановна попи лекичко влагата в края на очите си с крайчеца на бялата покривка. Спомних си думите на ленинградската поетеса Олга Берголц: \"Ние отдавна не плачем, защото нашата мъка е по-голяма от сълзите.\" И от този стон, и от тъй непосредствения жест на Маря Ивановна почувствах за пръв път какво всъщност означава \"радост със сълзи на очи\", макар че преди това бях чувала много пъти знаменитата песен \"День победы\".     \n \t\n", "date": "2018.08.08", "title": "Ленинградската симфония - първият триумф над нацизма"}
{"url": "http://www.duma.bg/node/172688", "text": "През 2018 г. в страната ни се отбелязва 140-годишнината от Освобождението на България от османско владичество и 170 години от рождението на Христо Ботев. През юни т.г. активистите от БАС - София, Стойне Димитров и Райчо Митев, организираха екскурзия с автобус до Панорамата \"Плевенска епопея\" 1877 г. - художествен музей в Плевен, построен в чест на 100-годишнината от Освобождението на Плевен от османско владичество. \nГрупата от 50 участници с голямо внимание слушаше екскурзовода, който ни пренасяше в онова трудно за народа ни време, когато братята руси ни подават ръка за помощ в годините на подтисничество. За нашата, българска свобода, Русия дава над 35 хиляди жертви, които са оставили костите си на наша земя. В резултат на тази истински братска руска помощ я има днес България. Особено впечатляващо е изпълнението на картините, пресъздаващи бойната обстановка около Плевен. Те в продължение на 4 месеца са били рисувани от 11 руски и двама български художници. Прекланяме се пред труда на тези хора, които са оставили своя дял в историята, пресъздавайки я такава, каквато е била и би следвало да остане и в бъдеще за бъдните поколения. Срамно и недостойно е, че днес по времето на демократичния преход наши политици в противоречие на историческите истини допускат да се пише друго в учебниците. Няма по-хуманен народ на земята от руския, който е подарил свободата не само на нас, българите, а и на други народи. Затова не може да се загаси този силен огън, пламнал от обичта на всички здравомислещи българи. \nБългария трябва да е винаги с Русия, защото не се гаси туй, що не гасне. Райчо МИТЕВ   \n \t\n", "date": "2018.08.08", "title": "Не се гаси туй, що не гасне"}
{"url": "http://www.duma.bg/node/172689", "text": "Отварям страниците на в.\"Ретро\", спирам се на рубриката \"Спомени от соца\" и се зачитам за стореното по дати в разни епохи: \n- 4 март 1977 г. в Свищов, по време на най-унищожителното в Югоизточна Европа земетресение - Вранчанското (с магнитуд 7,4 по скалата на Рихтер и над 1600 жертви), са разрушени две сгради. Загиват 121 души. Властта в България запазва в тайна тази трагедия.\"  \nЕдва ли може да се измисли по-опашата лъжа. От първата минута на трагедията е създадена такава организация, при която всеки гражданин бе съпричастен в ликвидиране на последствията. Начело на правителствената комисия бяха адмирал Орманов, Сава Дълбоков, генерали, офицери и войници от гарнизона в Свищов и Белене. Наистина две сгради паднаха, но се знаеше в коя сграда кой следващ щеше да изваждаме изпод руините. В сградата до казармения район бяха няколко десетки повече от тази на Химкомбината. Ежечасно се знаеше къде колко и точно кой е спасен или загинал и веднага информацията ставаше достояние на обществеността чрез БНР. Цяла България живееше с тъгата за загиналите, а доживяхме да четем, че \"Властта в България запазва в тайна тази трагедия.\" Гнусна 40-годишна лъжа. Как да ви вярвам на другите писания по какъвто и да е проблем? О.з. полк. Христо ЦЕКОВ, \nжив свидетел на събитието   \n \t\n", "date": "2018.08.08", "title": "То бива лъжи, но чак толкова опашати!"}
{"url": "http://www.duma.bg/node/172733", "text": "Бенчо Бенчев лично ми е разказвал как в къщата си в Меден Рудник се е срещал с Бойко Борисов като гл. секретар на МВР, а помощникът му Цветан Цветанов е чакал отвън при охраната. Това написа в социалните мрежи бившият депутат от левицата Георги Кадиев. Той отбелязва, че нямало да се учуди, ако бизнесменът е спонсорирал не само БСП, но и ГЕРБ. \nБенчев обаче отрича премиерът да е ходил в имота му. Секретарят на ПГ \"БСП за България\" Кристиан Вигенин пък публикува извадки от старо интервю на бизнесмена. \"За настоящия премиер няма да говорим, той е мъжкар за мен. Държи на думата си, но не е коректно да говоря за него, когато е на пост. Когато стане президент, ще кажа какъв е бил като премиер, а когато се пенсионира ще кажа какъв президент е бил. Лошо за него не мога да кажа\", заявява м.г. Бенчев пред gramofona.com. \"В моята къща са минали 80% от държавниците. Всички президенти и премиери са били вкъщи\", твърди още бизнесменът. \nСоциалистите в Бургас излязоха с декларация по казуса, но макар да твърдят, че се съобразяват със становището на ИБ на БСП, така и не изключиха Бенчев от групата съветници на левицата. \"Оценяваме положително досегашната работа на Бенчо Бенчев в състава на ОбС Бургас и като член в постоянните комисии при съвета като част от БСП. С оглед създалата се ситуация около него ви уведомяваме, че той не представлява политиката и интересите на БСП в органите на местно самоуправление на община Бургас\", пише в лаконично краткото писмо до председателя на Общинския съвет.   \n \t\n", "date": "2018.08.08", "title": "Обвързаха Бенчев и с премиера"}
{"url": "http://www.duma.bg/node/172746", "text": "Шумно рекламираните акции на МВР през последните години се оказват само шум в ефира. Обикновено от тях не произлиза почти нищо освен някой и друг скандал, който бързо бива забравен или \"удавен\" в следващ. Акциите обаче насочват вниманието, макар и за малко, по уж \"случайни\" разкрития. \nОт години слушаме за Митьо Очите и подозренията за престъпната му дейност. За последно прожекторите го осветиха, когато бе надупчен с множество куршуми в Слънчев бряг. Тогава скандалът бе за вип статуса му в заведения и болници. За публичните разходки с оръжие - също. После всичко заглъхна. От няколко дни слушаме, че \"престъпната му групировка е разбита\". Само дето той \"за малко\" се размина с полицията и незнайно как духна зад граница. Дали е бил предупреден, чиста случайност или е нещо друго? Тези въпроси медиите бързо ги забравиха. Защото изведнъж Очите бе сгащен в турски хотел, редом с бивш ДПС депутат и общински съветник, коалиционер на БСП. \nКамерите рязко забравиха Очите и се впериха в Бенчо Бенчев. Удобно се оказа, че бизнесменът се явявал нещо като шеф на престъпника. И се почнаха едни размисли и страсти дали Бенчев е спонсорирал най-голямата опозиционна партия. \nВ стари интервюта той сам си казва, че при него са ходили важни клечки от разнороден калибър. Защо никой не попита Бенчев само БСП ли е получавала пари от него, давал ли е пари на ГЕРБ и ако да - колко? Отговорът е прост - той може и да отговори. Тогава медийният прожектор ще, не ще, ще трябва да се насочи към Банкя и малкото НДК. По-удобно е журналистите да гледат бизнесмена с очи мълчаливи. Или да питат само за определени неща. \nВисят още много неизречени въпроси - предупреден ли е Митьо Очите за акцията, как успя да мине три граници - българската, гръцката и турската... Може би, ако устата на Очите проговори, много неща, не само конкретно за неговата необезпокоявана дейност, ще намерят своето обяснение. \nАкцентът върху разбитата групировка на Очите удобно бе изместен от този що за хора спонсорират БСП. Социалистите поеха удар, гербаджиите шумно взеха да злорадстват. Медиите безкритично захапаха БСП, забравяйки откъде и защо се стигна до притоплянето на част от тези \"разкрития\". Митьо Очите стана безинтересен в този епизод на сериала. \nБенчобенчевци обаче има почти във всяка партийна листа, без значение от цвета й. Политиците ги коткат, за да си уреждат концертчета, суджуци и гласове \"оф дъ рекорд\". Ако всички бизнесмени решат да говорят, ще стане доста интересно. \"Гражданската квота\" се превърна в дежурно извинение за ангажирането на богаташи с партийна дейност, или по-скоро с партийни сметки. Време е партиите да бъдат малко по-строги при формирането на парламентарни и местни листи. И е време медиите да спрат да угаждат на силния на деня, като удрят само по опозицията. Да питат, защото много тайни остават скрити зад очите мълчаливи.   \n \t\n", "date": "2018.08.08", "title": "Очи мълчаливи"}
{"url": "http://www.duma.bg/node/172690", "text": "Здравейте, уважаеми журналисти от вестник ДУМА, имам въпрос към вас. Можете ли да ми обясните защо половината София е разкопана? Пред Театър 199 новите плочки, които бяха много хубави, са изкъртени. Достъпът до хотел \"Славянска беседа\" е силно затруднен. Ужасно е. Разбирам, че обновление е нужно, а може би и европейски пари трябва да се усвоят. Но защо всичко наведнъж? Квартал \"Лозенец\" е практически откъснат от столицата, защото паралелно на трамвая превозно средство няма. Там живее брат ми, който е на 85 години. Не може да си покаже носа навън, не знае как да се спусне до центъра на града. Не ми е ясно как се движат в този хаос колите на Бърза помощ?  \nСпоред мен за всичко е виновна г-жа Фандъкова. Миловидна и нежна, но зла. Иска по естествен път населението на София да намалее. На нея й е лесно, има си персонална кола. А хората, които ползват градския транспорт, какво да правят? Да мрат ми? Аз лично ползвам таксита, мога да си го позволя. Но има толкова хора с малки пенсии. Не е ли време да сменим кмета, какво ще кажете вие? А можете ли да помогнете поне да бъдат пуснати паралелни на трамвая автобуси, които да свържат \"Лозенец\" с останалата част на града. Кристиян НЕЙКОВ \nинженер   \n \t\n", "date": "2018.08.08", "title": "А кметицата - миловидна и нежна..."}
{"url": "http://www.duma.bg/node/172692", "text": "С писателя Иван Аржентински сме родени като съседи в поповското село Гагово. От малък го помня като красавец и сладкодумец, завърнал се от печалба в Америка по-беден отпреди. Единственото му богатство, донесено оттам, беше псевдонимът Аржентински. \nСтана душата на културния живот в селото. Заедно с Петър Занколу поставяха с голям успех прогресивни пиеси, организираше интересни вечеринки, младежки веселия, въздържателни и читалищни срещи, ученически празници. Изненада ни с първите си сатирични книги \"И ти си...\" и \"Философията на един охлюв\". Четяхме ги жадно. \nПисателят Богдан Глогински, също земляк, беше чест гост на нашето село. Той си спомня: \"В село Гагово се запознах с Иван Аржентински. За пръв път срещнах жив писател. По-късно с Иван Колев и Николай Ненов от неговото село разпродавахме полулегално из поповската гимназия двете му книги. Учениците ги купуваха с жив интерес на заем. Харесваше им, че Поповският край е отгледал покрай хилядите тонове пшеница и един  чудесен писател, умеещ да жули Със сатиричните сборници от ръка на ръка минаваха и два броя от \"Литературен критик\" и \"Заря\" - вестници, в които Венко Марковски и Лозан Стрелков имаха възторжени рецензии за двете книги. Десетки години по-късно полковник Иван Аржентински стана популярен писател с многобройните си книги и пиеси за Аржентина, Отечествената война и българската армия. Разви обществена народополезна дейност. \nКато гимназист в град Попово живях в неговата квартира. Прекрасната му съпруга Пенка ми беше учителка по литература. Двамата ми помогнаха много за обогатяването на езиковата и общата ми култура. \nБяхме се сприятелили и обикнали вече с Иван Аржентински. В една лятна вечер пред селското читалище \"Светлина\" се бяхме събрали около него голяма група млади почитатели. Аз знаех от чичо Пенчо Гаговски, с когото са били в Аржентина, че още на двадесет години бай Иван е бил активен партиен деятел сред българите в Америка. Големият му чар е привличал много девойки. Помолих го да разкаже нещо за аржентинските жени. Само това чакаше... \n- Преживял съм доста интересни неща, но ще ви разкажа  една кучешка история Попаднах случайно в дома на синьора Матилда. Нямах работа и трябваше да й гледам кучето. \"Да не се обидите?\" - попита ме тя. \"О-о не, синьора, обичам тези животни\" - излъгах аз. \"Радвам се\" - усмихна се хубавата млада дама. \nКучето Понти си имаше уредена къщичка, а аз - стая. \"В неговия малък дом трябва да се поддържа ред\" - обясни ми синьората. \"Два пъти на ден чистене, през ден - къпане и приготвяне на закуска, обяд и вечеря по рецепта. Ще можете ли?\" \"Разбира се\" - отвърнах. \"Свикнал съм с това\" - излъгах отново. \"Ще те снабдявам с храна за Понти редовно\" - успокои ме тя. \nМатилда се оказа добра хазяйка и ме изненада приятно: \"Сама не ми е вкусно. Ще ми е приятно да се храня с вас...\" \nПопитах с неудобство: \"Сигурно те е харесала, бай Иване?\" \n- Май имаше нещо такова - съгласи се той и продължи - хранехме се заедно, пиехме кафе и пушехме цигари, даже ме учеше да танцувам. \n- А какво стана с кучето? - подсети го шегаджията Кръстьо. \n-  А бе Понти се оказа по-капризен от господарката си. Искаше да яде пържен, а не суров дроб. Оставих го тайничко гладен два дни и се оправи, къде ще иде. \nСиньора Матилда отиде на гости при мъжа си далеч от Буенос Айрес. Заживях като цар. Само че за малко. Скоро се върна със съпруга си. Сега тя се държеше с мен студено и надменно, сякаш не ме познаваше. Синьор съпругът ми каза: \"Сами ще си гледаме кучето!\" За разлика от жена си тоя ревнивец не ме беше харесал. Плати ми и се разделихме културно. Отново бях на улицата... \nВ София се срещахме много често с бай Иван Аржентински по събрания, във Военното издателство, на което беше главен редактор, както и като шеф в списание \"Български войн\". Няма да забравя искреното му пожелание на тържеството по случай 50-я ми юбилей: \"Кольо, и на стогодишнината си да бъдеш толкова млад и жизнен. Успех в творчеството и живота!\". \nБеше ми препоръчител за членството в кабинета на военния писател. Интересуваше се от моите първи изяви в белетристиката. \n-  Кольо, прочетох ти късите разкази във вестник \"Народна армия\" - сподели една вечер той. - Приятно се изненадах. Радвам се. Особено много ми харесаха \"Портрети\" и \"Веселите звездички\". Кратки, но вълнуващи. Изглежда там ти е силата. Продължавай да пишеш... \n...През един далечен пролетен ден голяма група военни писатели тръгнахме  с автобус по бойния път на нашите първоармейци-фронтоваци Водеше ни полковник Иван Аржентински, негов помощник беше Величко Нешков - и двамата участници в Отечествената война. Пътуването не беше скучно. С духовития си нрав ни веселеше Новко Яворски. Генка Зидарова, Борис Стоилов, Петър Лаловски и други бивши фронтоваци разказваха спомени за сраженията, в които са участвали лично. С Иван Аржентински посетихме много места, където са се водили сражения, редица военни гробища в Унгария, но не открихме паметните плочи на загиналите във войната от Гагово и околията. И ето ни най-после в град Харкан. На мраморната плоча до железните врати край града прочетох надпис: \"Българско военно гробище\". Утринното слънце го беше позлатило. Младата брезичка, привела бели клонки над него, го пазеше гальовно от бури и поледици. Погледите ни обгърнаха стотици, хиляди паметни плочи с български имена. С Аржентински прекрачихме прага на гробището. И затърсихме с напрежение имената на нашите приятели Ганчо Николов, Петър Гьоков, на другите гаговчани и земляци от Поповска околия между цъфналите рози. След дълго обикаляне открихме паметната плоча на Петър Гьоков. Поклонихме се. Направих снимка на Иван Аржентински, застанал на колене пред нея. Не открихме гробовете на Ганчо Николов и останалите гаговчани. Направих десетки снимки на загинали фронтоваци от Попово и селата Зараево, Садина, Люблен, Глогинка, Светлен... Изпратих ги на близките им. \nНа посещението ни в \"Българско военно гробище\" край Харкан посветих своя разказ \"Очакване\". Бай Иван Аржентински го прочете. Беше кратък:  Хубав дар за светлата им памет После ми разказа за своя голям приятел и боен другар Андрей Орловски, за когото беше написал обемист документален роман. На другия ден ми го подари с думите: \"Романът \"Орловски\" е със сюжет из въоръжената антифашистка борба и Отечествената война на българския народ. Главният герой Андрей Орловски минава по трудния път на комуниста-революционер, пълен с опасности и тежки изпитания. След народната победа партията изпраща Орловски като помощник-командир на артилерийски полк. Той успява да сплоти полка и заедно с него участва в много победни битки срещу хитлеристите\". \nПрез есента на 1970 година чествахме 60-годишния юбилей на Иван Аржентински в родното Гагово. Училищният салон беше препълнен. Бай Иван, както винаги, бе духовит, красив и обаятелен. Приемаше поздравите, подаръците и похвалите усмихнат... \nЛитературният критик от София Стефан Коларов каза вдъхновено: \"Творчеството на Иван Аржентински е богато и разнообразно. Той е посветил редица страници на военния бит, пресъздава много живо и убедително живота на фронта и казармата, навлиза в сложната душевност на военния и изобразява неговия напрегнат живот. (Така е в пиесите \"Ходатай\", \"Острието на ножа\", \"Лейтенант Огнянов\"). Важен етап в неговото художествено израстване са романът \"Откраднатият ден\" и пиесата \"Среща с гнева на хората\", които се появиха в годината, през която отбелязваме неговия юбилей. Порасналото майсторство на твореца личи в точните линии на образите, в проникновеното тълкуване на събитията, в интересното изграждане на характерите...\" \nБай Иван слушаше и от време на време казваше нещо на съпругата си Пенка, седнала до него. Беше весела и духовита, но ние знаехме, че е болна от рак и животът й беше обречен. Поживя дълго време след тържеството. \nА Стефан Коларов продължи: \"Зрелостта на Иван Аржентински изпъква в образи като Николай Ясников, подпоручик Лазаров, помощник-командира Андрей Орловски и други. Творецът е потърсил техните духовни контури, богатство на размисли и преживявания, дълбокия смисъл на общото дело. Много от неговите книги пресъздават сюжети от младостта му, когато се раждаше свободата и укрепваше нашата млада република. Но погледът на писателя е насочен към днешния ден, към нашата съвременност... Бодрият дух на твореца е останал все така непоклатим през годините, възмъжал и укрепнал с революционната стъпка на времето...\" \nИван Аржентински говори накрая.  Детските му спомени побягнаха по пътеките  към дъбовата Кория и Ташлабаир, към Сакара и ливадите, къпеха се в бистрите води на Черни Лом... После мислите му прелетяха чак в Аржентина, там, където го е придружавал гладът, където съвсем млад става член на Аржентинската комунистическа партия, където лежал 3 месеца в затвора \"Вижа Девото\", където е хамалин, работник в петролните мини в Патагония, откъдето е изгонен и се връща в България съвсем беден... \nСледваха преживелиците в Българската армия, стъпките на артилериста в Отечествената война, който се връща жив и здрав и посвещава живота си изцяло на армията и литературата. Напуска своя боен полк и създава новия полк от многобройните си книги с хиляди читатели. \nБогата биография на обаятелна личност - гордост не само за гаговчани и земляците от Поповския край, но и за цяла България.   \n \t\n", "date": "2018.08.08", "title": "Спомен за синьора Матилда"}
{"url": "http://www.duma.bg/node/172691", "text": "Моето име е Геори Пенев от София и никога не съм бил член на вашата партия. Отдавна чаках нещо да се случи, за да си възвърнем самочувствието на хора, но не знаех какво. Опитвах се да предприема какви ли не действия за преодоляване на разделението между нас като общество, но всеобщата апатия ме давеше. Страх ме е да си помисля какво ни чака занапред, ако продължаваме така. \nНай-сетне, след 29 години лутане в небитието, се прокрадна лъч надежда за моята България! След 29 години разграбване и целенасочено рушене най-сетне някой да поиска да възстанови справедливостта и правото ни да живеем, работим, творим и мрем в Родината си. \nА какво са 29 години - нищо, в сравнение с хилядолетията на еволюцията на разумния човек. Да, но ако направим паралел с Берлинската стена, чието съществуване в рамките на 28 години е епоха в немската история, ще настръхнем от страховитите мащаби на унищожението! \nДържавата е лош стопанин, ще кажат някои... Да, така е, но последните три десетилетия доказаха, че стократно по-лош стопанин е частникът, обсебен от похотливата идея за бързо и лесно забогатяване. Същият този частник загърби с лекота изконните ни ценности и безцеремонно продаде националните ни интереси за жалки комисиони, унищожавайки стратегически отрасли на нашата икономика, за да проправи път на чужди подобни такива. Ще кажете - това са либералните ценности на западното общество. Е, да де, ама защо същите тези западни общества така либералистически държат да унищожат нашата икономика, опразвайки ниши за продуктите на своите си икономики? Нима либерализмът има само една посока - от нас задължението ни да се самоунищожаваме, за да могат те да се възползват от правото си да ни поизместят?! \nКато пример - къде отидоха дългосрочните инвестиции на лошия стопанин в лицето на \"Държавата\" при проучването и разработката на полезните изкопаеми? Защо добрият \"Частник\" с лекота отдаде концесии за добив на ултраскъпи суровини по системата \"Затворен контейнер\" на чужди компании, чийто финансови интереси съвсем либерално се разминаха с цитираните по-горе дългосрочни инвестиции и още по-либерално отмъкнаха и продължават да изсмукват само позитивите. \nЗа да не изчезнем като нация в рамките на 10-15 години, е задължително час по-скоро да възстановим ДЪРЖАВАТА, като основна институция, защитаваща националните ни интереси. Отпор ще има и то какъв! На грабителите ще им припари под скъпите обувки и ще се наложи да се бранят със всички средства, опитвайки се да избегнат равносметката за деянията си. \nЗа да не се случи така, че младите съвсем да се отвратят от нас и да ни зарежат да се гърчим сами в собствения си сос от безхаберие, е ЗАДЪЛЖИТЕЛНО: \nДа се възстанови държавната собственост на 100% в енергетиката, тежкото машиностроене, пътната инфраструктура (в това число и БДЖ) и природните ресурси! \nДа се възстанови Българската армия в мащабите на безусловна боеспособност, осигуряваща пълна защита на България в условията на съвременния геополитизъм! \nДа се възстанови безплатното средно образование, да се възстанови безплатното висше образование, но само и единствено по линията на държавни поръчки! \nДа се възстанови здравеопазването, връщайки се назад до най-ефикасния ни действащ модел и надграждането му съгласно съвременните изисквания! \nИ най-важното, за да се даде шанс на младите - да се НАМАЛИ крайната възраст за пенсиониране на 55 години за всички. Ето една кратка обосновка: при подобно ранно пенсиониране ще се освободят работни места, които автоматично ще бъдат заети по йерархическата верига от по-младите служители и респективно безработните. Високите заплати на уморените коне ще се заменят със заслужени и достойни пенсии. Мизерната социална помощ за безработния младеж, който не е имал възможността да заработи дори и лев, ще бъде подменена със заплатата от овакантената щатна длъжност. Младият пенсионер пък ще се оттегли в някой от опустелите и демографски неприветливи райони да отглежда внуци и овошки, като с това ще допринася допълнителни благини на обществото. Доскорошният безработен младеж пък ще се откаже от намеренията си за реализация в примамливия криминален сектор и ще впрегне енергията си за подобряване както на своето битие, така и на мрачната прогноза за бъдещето на България, създавайки семейство и поколение тук! \nАдмирации за предприетата смела инициатива! Желая спорен и неуморен труд за отстояване на идеята \"Визия за България\"! Георги ПЕНЕВ, \nСофия   \n \t\n", "date": "2018.08.08", "title": "\"Визия за България\" - лъч надежда за моята Родина"}
{"url": "http://www.duma.bg/node/172731", "text": "1786 - ПОКОРЕН Е МОНБЛАН. Френският планински водач Жак Балма и неговият придружител д-р Мишел Пакар се изкачват на най-високия връх на Алпите (4807 м). Тази дата официално се смята за рожден ден на алпинизма. Първият алпийски клуб е създаден в Лондон през 1857 г. и картите, и пътеводителите, които се издават, спомагат за превръщането на алпинизма в спорт. Около 1870 г. алпинистите започват да търсят по-високи върхове и по-трудни маршрути. 1843 - РАЖДА СЕ ХРИСТО ТАНЕВ СТАМБОЛСКИ, ЛЕКАР И ОБЩЕСТВЕНИК (УМИРА 1932 Г.). Професор в медицинския факултет в Цариград и един от организаторите на българското здравеопазване след Освобождението. Борец за църковна независимост, среща се с Васил Левски и му помага в търсенето на средства. Заради участието си в освободителните борби е заточен в гр. Сана (дн. Йемен). Там паразитната епидемия сред войниците го насочва към изучаването на драконолозата. С това получава световна известност и признание, а неговите стъкленици с \"Йеменския червей\" и днес се пазят в Британския музей в Лондон. 1901 - РАЖДА СЕ ЪРНЕСТ ЛОРЪНС, АМЕРИКАНСКИ ФИЗИК (УМИРА 1958 Г.). Носител на Нобелова награда за физика за 1939 г. Изобретил циклотрона (1930). Циклотронът е цикличен ускорител, в който частиците се движат в постоянно хомогенно магнитно поле, а за ускорението им се прилага високочестотно електрично поле с постоянна честота. 1902 - РАЖДА СЕ ПОЛ ДИРАК, БРИТАНСКИ ФИЗИК (УМИРА 1984 Г.). Нобелов лауреат по физика за 1933 г., смятан за един от основателите на квантовата механика. За първи път теоретически обосновава съществуването на античастица, която има същата маса и спин като електрона, както и електрически заряд, равен по абсолютна стойност на този на електрона, но с обратен знак. Частицата е открита експериментално няколко години по-късно и е наречена позитрон. 1945 - В ЛОНДОН Е СЪЗДАДЕН МЕЖДУНАРОДЕН ВОЕНЕН ТРИБУНАЛ. Съдебният орган за преследване и наказание на главните военни престъпници от Втората световна война е основан съгласно споразумение, подписано от правителствата на СССР, САЩ, Великобритания и Франция по време на Лондонската конференция (26 юни-8 август 1945 г.). На 29 август 1945 г. е публикуван първият списък с обвиняемите, състоящ се от 24 политици, военачалници и идеолози на националсоциализма. 1967 - УЧРЕДЕНА Е АСОЦИАЦИЯТА НА СТРАНИТЕ ОТ ЮГОИЗТОЧНА АЗИЯ (АСЕАН). На тази дата е подписана Банкокската декларация от представители на Индонезия, Малайзия, Филипините, Сингапур и Тайланд. Впоследствие членове на АСЕАН стават Бруней, Бирма (дн. Мианмар), Камбоджа, Лаос и Виетнам. Страните от АСЕАН имат обща площ от 4,46 млн. кв.км, а населението им е около 600 млн. души.   \n \t\n", "date": "2018.08.08", "title": "Датата"}
{"url": "http://www.duma.bg/node/172735", "text": "Петцифрени възнаграждения са предлагали от ГЕРБ на депутати от левицата. В замяна те трябвало да напуснат ПГ \"БСП за България\", обяви зам.-председателят на социалистическата партия Кирил Добрев. В отговор на въпрос от ДУМА дали има опити ГЕРБ да си купи кметове на левицата, предвид заявките за Цветан Цветанов, че \"червени\" кметове ще отидат в редиците им, Добрев обяви, че в момента кметовете са на заден план, а \"актуални\" са народните представители. \"При първия случай си мълчахме, помислих, че човекът е податлив. При втория си помислих, че е грешка, но нещата наистина не изглеждат добре. Стана ясно обаче, че се прави опит да бъдат платени народни представители от БСП. Питам ръководството на ПГ на ГЕРБ, правени ли са опити да се плати на народни представители от ПГ на \"БСП за България\" да напуснат коалицията или БСП?\", настоя за отговори Добрев. \nЗам.-председателят на БСП подчерта, че всички  тези \"елементарни\" опити да бъде разбита БСП няма да успеят. ДУМА научи, че подобни разговори са водени с трима народни представители от ПГ \"БСП за България\". Били уверени, че няма да имат никакви ангажименти, освен да гласуват на вотове на недоверие, за да крепят правителството. Уважаеми колеги, БСП не е за продан и БСП не се продава, увери Добрев. \"Искаме промяна именно на този модел и се борим именно с тази паралелна държава, която днес има ресурс да плаща милиони, за да купува депутати\", обясни зам.-председателят на БСП. Той добави, че подготвяният от левицата проект \"Визия за България\" също търси начин как да сложи край на този модел. \nПомолен от ДУМА за коментар на думите на Цветан Цветанов, че е време \"гущерът да си откъсне опашката\" и БСП да прочисти редиците си, Добрев посочи, че Илия Павлов казва същото в началото на прехода. Той припомни, че в началото на 90-те години Българското Черноморие е раздадено на мутрите. \"Днес, 25 години по-късно, от които ГЕРБ управлява 10, Българското Черноморие отново е на същите хора. Няма никаква промяна в усещането на хората за някаква нова, различна, цивилизована държава\", обобщи Добрев. \n\"Ами, че то гущерът на ГЕРБ си е варан. Започвам: селски кмет, член на ГЕРБ и гербаджия задържан с 24 килограма амфетамини. Съпруга на друг селски кмет, задържана за търговия на наркотици, общински съветник с 300 грама кокаин, общински съветник и друг селски кмет участват в трафик на хора. Нали сме наясно, че след наркотиците другият доходоносен бизнес в момента е трафикът на хора\", описа ситуацията в редиците на ГЕРБ Добрев. Той подчерта, че става въпрос за \"видни функционери на ГЕРБ\". Добрев не пропусна да напомни и за обвиненията срещу кметовете на ГЕРБ за злоупотреби с обществени поръчки. Той визира кметовете на Пловдив и Септември Иван Тотев и Марин Рачев, срещу които бяха започнати разследвания за злоупотреби с обществени поръчки и сключване на неизгодни сделки.   \n \t\n", "date": "2018.08.08", "title": "ГЕРБ пробвали да купят депутати от левицата"}
{"url": "http://www.duma.bg/node/172687", "text": "Искра БАЕВА \nАрестът на председателя на групата съветници от БСП в Бургаския общински съвет Бенчо Бенчев (б.р. - председател на групата общински съветници на БСП е Евгений Мосинов, а Бенчо Бенчев е зам.-председател на Общинския съвет) предизвика поредния български политически скандал, но поставя и по-важния, според мен, въпрос - за връзката между капитала и политиката. \nСкандалът си е скандал. Ръководството на БСП веднага се разграничи, като подчерта, че Бенчев не е член на БСП, че се е кандидатирал в местните избори от 2015 г. от т.нар. гражданска квота. Сиреч - БСП няма никаква вина за това какво е правил Бенчев в свободното си от политика време. \nОставям настрана въпроса дали само в гражданската квота можем да намерим граждани, защото по-важно е как е станало така, че човек с такива дейности (едро зърнопроизводство и предприемачество), връзки и приятели не просто е бил част от листата на БСП, но е избран и за председател на групата на БСП в местния парламент и е такъв вече три години (вж. бележката на редакцията по-горе). Присъствието в същия скандал на Несрин Узун, бивш депутат с двоен мандат от ДПС, не само не е оправдание, а демонстрира още по-ясно сливането на капитала с политиката. Което, както показва опитът, винаги води до подчиняване на политиката на капитала Как се стигна дотук? До все по-видимото присъствие на хора от големия бизнес в политиката - парламент, местна власт, ръководства на политически партии. \nТенденцията не е само българска, наблюдаваме я все по-ясно и по света - в Европа, но и отвъд океана. И тя често е била описвана като позитивна. Според логиката: Този човек е достатъчно богат, за да не бъде изкушен от възможността да краде от народа. \nДа, но историята говори, че човешката алчност няма граници. Иначе нямаше да има милионери, милиардери и мултимилиардери, които се надпреварват кой ще стане най-богат в света. \nДа се върнем към нашите реалности. Често чувам упрека, че не е добре да се говори срещу богатите. Защото върху тях се крепи развитието и богатството на цялото общество. Сиреч, богатите са по-ценни за обществото от бедните, които само изпълняват дейностите и задачите, поставени им от богатите, които отгоре на всичко и им плащат. Тази теза е ярко дясна и консервативна, а според мен, и невярна. Защото развитието на обществото не идва от богаташите стремящи се да запазят статуквото, а от бунтарите, готови да го нарушат, когато е дълбоко несправедливо. \nСпоред дясно консервативното виждане, характерно за десните партии, една от които управлява България от 2009 г. само с едногодишно прекъсване, нормално е богаташите като най-заслужили за обществото и да го управляват. Затова там сливането на политиката с капитала е по-скоро практика. \nВъпросът е дали това важи и за левите партии, които имат претенциите да защитават интересите на онеправданите слоеве на обществото, сиреч унизените и оскърбените от несправедливата капиталистическа обществена система. \nТова е реторичен въпрос. Хора, които се гордеят с богатството си и демонстрират публично колко много скъпи коли притежават, не би трябвало да имат място сред водещите политици на левите партии, сиреч и на БСП, социалистическа по наименование. Не би трябвало, но, както виждаме, имат! \nВеднага чувам традиционните обвинения в сиромахомилство, в завист и омраза към богатите, както и припомняния, че в левицата винаги е имало състоятелни хора. Това е вярно, достатъчно е да си припомним за Фридрих Енгелс, който е от семейство на богат памукопроизводител и докрай финансира публицистичната дейност на Карл Маркс и своята. И в българската комунистическа история има немалко примери за това, че богати хора се присъединяват към борбите за по-добро бъдеще на експлоатираните слоеве и ги подпомагат, както могат. И тук е достатъчно да спомена само Ана Маймункова или д-р Александър Пеев. Но те го правят в името на идеята за социална справедливост, а не за лични финансови облаги. То и тогава в комунистическото движение не става дума за облаги, а за рискове, често пъти за живота \nНапример и двамата споменати по-горе са платили за своите убеждения с живота си. \nДокато в годините на прехода богатите се стремят към БСП преди всичко като възможност да се възползват от нейното участие във властта (достатъчно е и в местната). Видяла съм това с очите си - когато влиянието на БСП започва да нараства, около нея веднага се появяват такива хора, които във време на криза бързо се изпаряват. И това се е превърнало в правило. Може би и защото в съвременна България капиталите са натрупани именно чрез близост до властта. Случаят с Бенчо Бенчев потвърждава тази тенденция, а не другата - скромна и ненатрапчива помощ в името на борбата за социална справедливост. \nИдеите не са собственост на една или друга социална прослойка, всеки е свободен сам да избере за какво да живее и за какво да се бори. Но търговията с идеи и превръщането им в капитали вреди не толкова на една или друга партия или организация, колкото на демокрацията като цяло. Защото идеята за демокрация е всички да могат да участват в управлението на обществото. А когато богатите решават съдбата на бедните, това не се нарича демокрация, а олигархично управление Все по-голямото навлизане на капиталите в политиката поставя под въпрос демокрацията. И, за съжаление, тази тенденция е водеща в развития свят, който по инерция наричаме демократичен. Докога ли?   \n \t\n", "date": "2018.08.08", "title": "Богаташите в политиката вредят на демокрацията    "}
{"url": "http://www.duma.bg/node/172707", "text": "Хиляди венецуелци се събраха на митинг в столицата Каракас в подкрепа на президента Николас Мадуро след опита за покушение срещу него, пише Ройтерс. Поддръжниците на президента носели тениски с неговия образ и скандирали лозунги в подкрепа на социалистическата партия в страната. \nСАЩ може би са съпричастни към покушението над президента на Венецуела Николас Мадуро. Такова мнение изказа председателят на Конституционното събрание на южноамериканската страна Диосдадо Кабельо. „Това, че САЩ излизат с нееднозначно изявление и не осъждат случилото се, служи като синоним на това, че те са участвали /в покушението/“, цитира думите на Кабельо в понеделник Венецуелската информационна агенция.  \nВ понеделник, в интервю за телевизионния канал „Фокс нюз“, американският съветник по национална сигурност Джон Болтън каза, че Вашингтон е готов да разследва участието на живеещи в САЩ хора към атентата срещу Мадуро, ако Венецуела предостави съответните доказателства. Той добави, че „към настоящия момент това не е направено“. \nВ същото време в понеделник Бразилия се опита за затвори границата си с Венецуела, но малко по-късно Върховният съд на Бразилия анулира юридическото решение,което забраняваше влизането на венецуелци в Бразилия. Забраната за гражданите на Венецуела да преминават границата с Бразилия, беше приложена от местната полиция, вследствие решението, взето в неделя от федерален съдия да спре потока от имигранти от Венецуела.   \n \t\n", "date": "2018.08.08", "title": "Народна подкрепа за Мадуро"}
{"url": "http://www.duma.bg/node/172693", "text": "За професията \"продавач-консултант\" се заговори в последно време покрай масовото освобождаване на членове и симпатизанти на БСП в обекти на аерогарата и подмяната им с гербаджии, както ДУМА писа. Парадоксалното е, че за длъжността \"продавач-консултант\" са поставени нови изисквания за висше образование, и то в област \"Социални, стопански, правни науки\" и направление \"Икономика\". Практика, която не съществува на други места. Сред съкратените има продавачи с над 10 години трудов стаж.   \nВ същото време  на вратите на всеки втори магазин  в столицата има надпис \"Търсим продавач-консултант\". Явно политическата партия ГЕРБ е решила да сложи ред и в тази област. Не че някъде другаде го е сторила, но пред избори всяко ново назначение на наши хора ще свърши работа и ще докара пари в партийните касички. \nИначе за професията на успешен продавач-консултант има много изисквания. Сред тях е винаги да е готов да отговори на въпросите на клиентите си, да се отнася позитивно към тях. И не само да познава продуктите на фирмата, в която работи, но да е наясно и с продуктите на конкурентите. Не трябва да преиграва, а наистина да харесва работата си, защото продаването е професия с много стрес. И не най-накрая - клиентите обичат да работят с хора, на които имат доверие. При информация за продуктите не трябва да се забравя и изискването за приятелско настроение към клиентите. Човек, който ще те провокира благородно, като се казва, с усмивка непременно, без да се натрапва, за да купиш някоя стока. Да не изглежда, че е ял кисели краставици още от сутринта, да не нервничи, като че ли е видял тъща си,  да не пуфти многозначително  при всяко питане на клиента. \nПрофесията продавач-консултант се изучава, за да се придобият умения и знания за куп неща в практиката, сред тях е и условието как клиентите да купуват повече от нас. Отговорът е: клиентите да са доволни от покупката и да виждат полза за себе си от нея. По програми на образователното министерство за тази професия се изучават още куп изисквания за усвояването й и прилагането в практиката, изисква се и владеенето на чужд език, компютърна грамотност, боравене с пари на каса и др.  \nСрещате ли често такива продавач-консултанти у нас? Бърза анкета сред няколко от тях показва, че на практика някъде те изнемогват от работа, за която се искат често и здрави мускули, другаде подпират вратите на големи добре обзаведени магазини и пушат цигара. За бутиците няма какво да говорим - там спират едни лимузини често, жените слизат, придружени от добре сложени мъже, избират и купуват, без да се пазарят - какво да им консултираш. Там не се разчита на оборот - една дреха да се купи, стига за баланса.  \nНе така стои обаче въпросът с хората в по-малките населени места. Имам баба и дядо на село, сподели млада продавачка на чанти. Много-много избор няма - в селото работи един магазин.    Възрастните купуват мляко, хляб, стотина-двеста грама сирене Какво да им консултираш. Бедна работа, която опира до над 2 милиона българи, които живеят с 320 лв. на месец според КНСБ. Пари, които отиват най-вече за изхранването, камо ли за нещо друго.  \nПазар в столицата. \"От кои маслини да купя, вие какви харесвате\", пита купувачът. \"Никакви, продавам ги от 23 години и вече не мога да ги гледам\", отговаря продавачът. Магазин на \"Лили\" веригата в столицата. Парфюм на Ланком, който струва 99 лева, привлича вниманието. На вид прилича наистина на парфюм. \"А тестер няма ли?\"  \"Не, така ни го карат\", е отговорът. Жената все пак се доверява на фирмата и купува парфюма. Все едно купува котка в чувал, защото вкъщи установява, че това не е точно желаният парфюм, но понеже е купен не онлайн - да си го стопанисва. Ама това, че няма тестер на място, не е причина за уважаване на рекламация. В магазина управителката любезно уточнява, че никой не е карал насила купувачката да го купува, това става по желание. Т.е., като ти е толкова женският акъл, който по-лесно се подава на моментни настроения, сега чукай в главата си покупката за сто лева. Иначе тестери има за по-евтините флакончета, но за скъпите - не. \n\"Гроздовата проверена ли е, коя да избера?\"  \"Не знам, не пия гроздова\" е отговорът в магазин \"Дар\".  \nТолкова за консултирането.  \nТа у нас днес да си продавач-консултант е работа тънка и не е за всеки, колкото и лесна да изглежда някому. \nВ същото време, както научаваме от Агенцията по заетостта, продавач-консултант е сред най-търсените професии в родните бюра по труда по данни за януари 2017 г. Но надписите за търсенето им стоят. И ще стоят, докато младите хора масово напускат България, смята друг представител на бранша. Но нали парите ви са добри, скоро в обява от 31 юли \"Джъмбо\" кани желаещи за консултант-продавачи с изискване за средно образование като начало. Брутна заплата 1167 лв., с бонус 107 лв. и ваучер за храна от 60 лв. Нищо подобно, казва младият продавач, като ти удържат разни там санкции, чистата сума е далеч от обещаното.  \nВ импровизираната анкета не можахме да научим истинската заплата на нито един събеседник - фирмена тайна, зависи от местоработата и... шефа.  \nНякога сред колегията беше на мода журналистът да сменя професията си. И авторката в един момент смени своята - стана продавач-консултант на детски щанд в ЦУМ под вънкашност своя и свое име. Колежките там ме питаха защо, като ми е позната шефката на ЦУМ, не ме е сложила на по-лек щанд, а на този. Скъсвах се наистина от навеждане, изправяне, ровене, капризничене на майки, суматоха около стоки по-така. По осем часа. Но сигурно бях най-любезната продавачка из магазина, защото една от колежките най-накрая не се стърпя и вместо похвала получих тихо напомняне:  не бъди толкова любезна, де! Тогава обаче бе различно време. Нямаше такава липса на заетост, пазарни подскоци, финансови цунамита с поголовна бедност. Днес е друго - човек очаква при тази пазарна икономика нещата да изглеждат по-различно в условия на конкуренция и богато предлагане на всякакви стоки от различни страни и фирми по света. Нещо, което предполага и друго равнище на обслужване. Ама де ти? В частното не можеш да се месиш, държавно май не остана, контролът понякога е само от шефове, дето имат грижата да трупат повече печалби или да покриват някой и друг приход и произход на стоките. Какво ги интересуват някакви си купувачи. В интерес на истината има и много съвестни сайбии на магазини, които държат на своето и името на мястото, където би трябвало купувачът да е цар. Това е точно изразът - би трябвало!  \nЯвно само с прибавянето към продавач на думата консултант не се променя много отношението към тях в пазарната икономика. Не им докарва и кой знае колко по-високи заплати. Сега политици се опитват да вкарат и политическо оперение в професията, та съвсем да се сговни работата.        \n \t\n", "date": "2018.08.08", "title": "Честна консултантска"}
{"url": "http://www.duma.bg/node/172708", "text": "След предприетите от Москва ответни мерки в отговор на изгонването на руски дипломати от Атина, Гърция ще бъде принудена да отзове от Русия своя търговски представител Адамантиос Каритианос и служителя на дипломатическата мисия Андреас Такис. \nС такива твърдения в понеделник вечер излезе гръцкият вестник „Прото тема“. По информация на вестника Гърция няма да може да изпрати също така в Москва Йоргос Сакелариу, ръководител на политическото бюро на министъра на външните работи на Гърция. \nИзданието твърди също, че след обявяването в понеделник на взетите ответни мерки от Руската федерация в Министерство на външните работи на Гърция е бил извикан сътрудникът на руското посолство в Атина, на когото е бил връчен протест. От посолството на Руската федерация засега няма коментари. \nМиналия месец Гърция изгони двама руски дипломати и забрани влизането на нейна територия на други двама руски граждани. Атина ги обвинява в намеса във вътрешните работи на страната и незаконни действия срещу националната сигурност. Гръцкото правителство твърди, че четиримата руснаци са опитали да осуетят споразумението за смяната на името на Македония. Оттогава отношенията между двете държави са влошени. \nПо-рано в Министерството на Руската федерация бе съобщено, че посланикът на Гърция в Русия Андреас Фриганос в понеделник е бил извикан в Министерството на Руската федерация, където му е била връчена нота за взетите ответни мерки в отговор на изгонването на руските дипломати.   \n \t\n", "date": "2018.08.08", "title": "Гръцко-руските отношения се влошиха още повече"}
{"url": "http://www.duma.bg/node/172684", "text": "На два-три километра източно от град Бухово е скътан в гориста местност средновековният манастир \"Свети Архангел Михаил\". Отколешен крепител на българския дух, част от софийската Мала Света гора, вече от години той е напълно забравен от църквата, от кметството, от Столичната община и от държавата.  \nРедките посетители са посрещани тук от единствения обитател Любомир Илиев (Любчо), който вече тринадесета година служи като пазач и неофициален екскурзовод. Край пътя, преди манастирския двор, непосредствено до порутения зид, се белее отколешна чешма, чиито чучури са пресъхнали. Върху стената над тях е монтирана паметна плоча с надпис: \"Православно добротворно просветно братство \"Св. Св. Седмочисленици\", София, май 1936 г.\"  \nВ оцеляващата обител няма електричество. Черквата е еднокорабна постройка с масивен градеж и здрави основи, благодарение на които устоява на предизвикателствата на времето до ден днешен. В нишата, в горната част на южната стена, личи все още допоясно изображение на свети Архангел Михаил. Дървеният иконостас и иконите на него - в два реда, са в добро състояние. Стенописите са замазани, но на едно-две места едва се забелязват няколко фрагмента. На северната стена личат първите букви от думата \"Архангел\". Цялостна стенописна композиция е запазена единствено в северната ниша на олтара. Изображението представя мотива Дейсис (\"Моление\"), който по иконописна традиция включва в средата Христос, благославящ с две ръце, а от двете му страни в молитвени пози са Богородица и свети Йоан Кръстител. Между фигурите, в долната част на сцената, е изписано с едър калиграфски почерк: \"Стоян йерей и Младенка презвитера с дом и чада их\". Текстът е изненадващ, тъй като на това място се изписват евангелски думи на Христос. Имената, срещани в олтара, са обикновено на църковни отци и на известни светци. В западната част на тавана личат изрязани петолъчки - спомен от пребиваването тук на партизани от отряд \"Чавдар\".  \nОт камбанарията отдавна няма и следа. \nСеверозападно от нея се извисява гостоприемницата - жилищна сграда, служила някога за височайши посетители. Сега там се е приютил Любчо. Състоянието на постройката е тежко, вече едва се крепи на основите си. Ако скоро не се предприеме основен ремонт или реконструкция, сградата едва ли ще оцелее. На места таванът е пропаднал, а стените са дълбоко напукани. \nЮжно от храма, току до слънчевата полянка, в началото на гористия склон, се намират останки от магерницата. По-нагоре по склона се извисява изразително скала, където е имало светилище. Пред тях се е намирало монашеското крило, но вместо него сега там се намира навес, където се събират малко хора за курбана, който се организира за храмовия празник на 8 ноември - деня, определен за Събор на Св. Архангел Михаил. Единствено тогава идва да служи свещеник от София.  \nОколо църквата се намират няколко гроба, потънали в трева, с изпочупени кръстове и паметни плочи. Пазачът Любчо споменава, че един от тях е на свещеник, който през 30-те години на миналия век е убит при тайнствени обстоятелства с нож в гърба. Има няколко гроба на монахини, тъй като манастирът през последните си активни години е бил девически. Погребан е и един бесарабски българин, който е помагал години наред тук.  \nТоку до южната стена на храма пък било погребано тяло, неизвестно на кого, което лежи в земята нетленно. \nПазачът знае още много други любопитни неща, свързани със запустелия манастир, който според изследователи е създаден при царуването на цар Петър (927-969 г.). \nСред малкото интересни факти, оцелели през многовековната му история, е, че в гостоприемницата е пребивавал две нощи и един ден княз Александър Батенберг, след като бил детрониран на 9 август 1886 г., на път за Румъния. \nСедмица след напускането на княза в манастира бил затворен за кратко Търновският митрополит Климент, министър-председател на кабинета, съставен през август 1886 г., след детронирането на Батенберг. Митрополит Климент е управлявал само няколко дена, след което се оттеглил от властта.  \nВ манастира, когато е имал все още обширна обработваема земя и голямо монашеско братство, е отсядал писателят Елин Пелин. Там намира прототипите за цикъла от разкази \"Под манастирската лоза\". Каква е причината, за да секне монашеският живот на това свято място, не е известна. \nСтаринният манастир \"Свети Архангел Михаил\" е отдаден на запустение сред живописна гориста природа, на един хвърлей от Бухово и на половин час от София. И то във време, когато се афишира откъде ли не загриженост към историческите ни паметници. Същевременно заможни българи демонстрират вярата си, като даряват средства за изграждането на множество църкви и параклиси. Необяснимо е безразличието към този манастир, оцелял през превратностите на вековете до наши дни.   \n \t\n", "date": "2018.08.08", "title": "Забравен от църквата и от властта"}
{"url": "http://www.duma.bg/node/172710", "text": "  \"Северен поток-2\" се строи и без Дания  \nКомпанията Nord Stream 2 AG е започнала през юли полагането на тръбите за газопровода „Северен поток-2“, съобщиха от Uniper, един от участниците в проекта. „Работата по прокарването на тръбопровода по дъното на Балтийско море започна през юли“. Друг от участниците в проекта, австрийската компания OMV, съобщи, че от Nord Stream 2 AG са разработили маршрут за газопровода, който ще заобиколи Дания без оскъпяването му.  Македония арестува седем ислямисти \nМакедонската полиция арестува седем души, като предполага, че са се сражавали заедно с ислямистки бунтовници в Сирия и Ирак. Полицията коментира, че арестуваните са на възраст между 23 и 41 години и са обвинени в два отделни случая от 2015 г. до 2016 г. за участие във военни действия в Сирия и Ирак. Ако бъдат признати за виновни, ги очакват 10 години затвор. Корупционен скандал в словенското здравеопазване \nСпециалната прокуратура в Словения повдигна обвинения срещу 15 лица и една фармацевтична компания. Според местните медии \"става въпрос за най-големия корупционен скандал в словенското здравеопазване\". Разследващите твърдят, че \"поне петима от обвиняемите са взимали големи подкупи, а част от тях са взимали и по над 100 000 евро\". Фармацевтичната компания, заедно с посредниците,  включвала специални комисиони в цените, които достигали до 20% от цената на медикаментите или медицинското оборудване.  Българки продавали бебета в Гърция \nВластите в Гърция задържаха четирима българи по подозрения за продажба на новородени деца. Властите в южната ни съседка съобщават, че са задържани 9 души заради подозрения в ръководене и участие в организирана престъпна група, занимаваща се с продажба на новородени на бездетни двойки. Сред задържаните са четири жени с български произход. Членовете на престъпната група се готвели да продадат на полицаите под прикритие новородено дете на 4 дни. Цената била 18 000 евро.   \n \t\n", "date": "2018.08.08", "title": "Кратки новини"}
{"url": "http://www.duma.bg/node/172711", "text": "Филмчето на Дисни \"Мечо Пух\" е забранено в Китай, защото сравняват с унесеното мече президента Си Цзинпин. \nКогато бъдат направени опити в мрежата Уейбо да бъде намерен любимият на милиони образ, излиза съобщение \"съдържанието е незаконно\". \nСравняват Си Цзинпин с мечока от 2013 г. насам. Тогава бившият днес американски президент Барак Обама се разхожда до Си Цзинпин. Веднага е направен \"дубъл\": снимката на държавните глави е поставена до кадър, на който Мечо Пух се разхожда с приятеля си Тигър. \nКитайското приложение за социални съобщения WeChat премахна през уикенда рисунките с мечока. \nНационалната платформа Сина Уейбо, която е сравнявана с туитър, също цензурира всички резултати, които се получават при търсене с името на Мечо Пух. \nСпоред китайските власти сравненията се смятат за опит да се подкопае лидерската роля на Си Цзинпин. \nОт Global Risk Insights заявиха пред Би Би Си, че цензурата може да е стартирана от самия президент, защото изглежда \"подкопава\" националното правителство.   \n \t\n", "date": "2018.08.08", "title": "В Китай забраниха Мечо Пух, приличал на Си Цзинпин"}
{"url": "http://www.duma.bg/node/172739", "text": "Сто български общини, в които живеят над 2 млн. души, не са получили нито лев от правителството за последната година. Това обяви на пресконференция вчера зам.-председателят на БСП Кирил Добрев. Думите му бяха подкрепени и от кмета на Троян Донка Михайлова, която е и зам.-председател на Националното сдружение на общините в България (НСОРБ). По думите й правителството дължи компенсации на тези 2 млн. граждани, които са ощетени заради субективно отношение. \nКметовете от БСП настояват за спешно заседание на Управителния съвет на НСОРБ, в което да бъде прието становище за механизма за разпределение на средствата от националния бюджет. Предложението на градоначалниците от левицата ще бъде внесено до дни. Михайлова добави, че ще настояват за публичност от финансовото министерство за критериите, по които МС определя общини за допълнително финансиране. Представителите на БСП искат адекватно разпределение на пари за онези 100 български общини, които години не са получавали средства.  \nПовод за гнева на социалистите бе последното заседание на кабинета, на което бяха отпуснати 111 млн. лв. за определени общини. Това е третото постановление за година управление на ГЕРБ - без всякаква логика и санкция от парламента, дори от НСОРБ, се разпределят средства, възмути се Добрев. Само с последното решение 40 общини от ГЕРБ получават близо 73 млн. лв., 34 общини на ДПС и близки до тях - 28 млн. лв., и едва пет общини на БСП взимат 2,2 млн. лв. \nСоциалистите са сметнали разпределението на всички средства, дадени на общини с постановления на МС. За по-малко от година правителството е раздало с подобни решения над 360 млн. лв. От тях 250 млн. лв. са за общини на ГЕРБ, 70 млн. лв. - на ДПС, и 8 млн. лв. - на общини, управлявани от БСП, обяви Добрев. Той обаче е скандализиран от фрапантните суми, които са получили малки населени места. \"Село с 200 души получава 1 млн. лв. за асфалтиране, друго с 2000 души - 3,5 млн. лв. за пречиствателна станция. Нямат пари за майки, ама за асфалт за селото имат - като се прибират козите, да не си цапат копитата\", възмути се зам.-председателят на БСП. Има населени места с малко жители, които не са пропуснати и в трите постановления, и получават големи суми, сред тях са Доспат, Харманли и Казанлък. От големите градове рекордьор е Варна с получени 90 млн. лв. \nДобрев попита дали по този начин правителството не си купува парламентарна подкрепа за новия политически сезон, и дали ГЕРБ не се опитва да предреши местните избори и да ги купи година преди вота? \"В тези списъци на населени места няма нито лев за бедстващи и наводнени общини, за хора, които останаха под водата. Всички казваме, че Видинският край е с приоритет и си късаме ризите, но за област Видин имаме само 200 000 лева. Това ли се прави за приоритетния Северозападен край\", критичен бе той.  \n\"М.г. са предоставени 243 млн. лв. за 132 български общини, като половината са получени от шест общини. Една община е получила една трета от тази сума. Силно сме разтревожени от субективизма при разпределението на средствата\", заяви кметът на Троян. По думите й това води до задълбочаване на регионалните различия, а идеята за местното самоуправление като цяло се дискредитира. Този подход поставя местната власт в зависимост на централната власт и на партийни лидери, отбеляза Михайлова. Според нея, ако м.г. средствата от МС са били раздадени по справедлив начин, общините са щели да удвоят капиталовата си субсидия.  \n \nДонка Михайлова и кметът на Правец Румен Гунински настояват за спешна позиция от НСОРБ   \n \t\n", "date": "2018.08.08", "title": "БСП иска компенсации за 2 млн. души,  пренебрегнати от МС "}
{"url": "http://www.duma.bg/node/172716", "text": "Метеоролозите и хидролозите от БАН излязоха с отворено писмо до министър-председателя Бойко Борисов, в което информират, че ще спрат работа и ще подновят протеста си. ДУМА припомня, че ОС разпределя бюджета по еднакви правила за всички институти, като отчита дейности на терен, научен състав, научни приноси, практическа дейност и др. \nНа 12 юни ДУМА публикува разследването \"Двама директори в БАН омесват науката с частните си фирми\". Един от споменатите директори е професор Христомир Брънзов, шеф на НИМХ, който в нарушение на законите и на устава на БАН притежава и ръководи няколко частни фирми и НПО с паралелна на института дейност. По този начин се претакат пари и кадри от института към проекти на частните му фирми, подозират работещи в НИМХ. \nСлед публикацията на ДУМА ОС на БАН взе решение ръководството на академията да изпрати вътрешен финансов одит в НИМХ за установяване на ситуацията. Отидът е пристигнал вчера в института, но е бил най-нагло изгонен от Брънзов и недопуснат до сградата. За това ще бъде уведомено Общото събрание, което е основният управителен орган на БАН. \nСлед срещи между председателя на БАН акад. Юлиан Ревалски, директора Брънзов и министъра на образованието Красимир Вълчев се стигна до договореност МОН и БАН да намерят допълнителни средства за подпомагане на НИМХ. Въпреки това в писмото си до Бойко Борисов от вчера от института заявяват, че ръководството и Общото събрание на БАН не са разпределили справедливо бюджета и не са покрили разходите, необходими за дейността му. Затова и институтът иска да излезе от БАН и да премине към МОН. В писмото не се споменава и дума за частните фирми на директора Брънзов, дублиращи дейността на института и тематиката по договори, както и реалния бюджет на НИМХ. Това, че Брънзов и досега не е наказан за нарушаване на закона, означава, че той се ползва с политически чадър от властта, смятат недоволни учени от института. \n\"Според мен трябва в рамките на диалога между Общото събрание на БАН и НИМХ да се намери решение на проблема, заяви за ДУМА министър Красимир Вълчев.   \n \t\n", "date": "2018.08.08", "title": "НИМХ изгони одита на БАН"}
{"url": "http://www.duma.bg/node/172712", "text": "Делегация на турски чиновници ще се отправи в близките дни във Вашингтон за обсъждане на съществуващите проблеми в отношенията между Турция и САЩ. За това във вторник съобщи телевизионният канал „Си-ен-ен-тюрк“, позоваващ се на дипломатически източници. \nПо техни данни Анкара и Вашингтон са достигнали до предварително съгласие по някои въпроси, но не се посочват подробности. \nНа 1 август Министерството на финансите на САЩ въведе санкции по отношение на министъра на вътрешните работи на Турция Сюлейман Сойлу и правосъдния министър Абдулхамит Гюл поради забраната от страна на Анкара американският пастор Андрю Брансън да се завърне в родината си. \nСпоред прессекретаря на Белия дом Сара Сандърс ограниченията са били въведени „по заповед на президента“ на САЩ Доналд Тръмп.   \n \t\n", "date": "2018.08.08", "title": "Турска делегация отива за преговори във Вашингтон"}
{"url": "http://www.duma.bg/node/172713", "text": "Сръбският президент Александър Вучич обеща на сърбите да не взима \"тайни\" решения във връзка с Косово. Той обяви това в поредно публично обръщение към съгражданите си вчера. \n\"Искам да кажа на сърбите, че те не трябва да се тревожат, защото никакви тайни решения няма да има\", съобщи Вучич. \nПо думите му цялата информация за евентуално постигане или непостигане на споразумения с косовските албанци ще е открита, съобщи РИА \"Новости\". Като цяло Вучич оцени, че компромисно решение за Косово \"ще бъде трудно или почти невъзможно да се постигне\", особено като се имат предвид заявления на косовски албанци и настроенията на част от обществеността в Сърбия, която е против договорености. \n\"Няма лесно и безболезнено решение на косовския въпрос\", подчерта държавният глава на Сърбия, цитиран от белградското радио Б92. \nБурята в сръбско-косовските и без това сложните отношения се развихри с нова сила, след като президентът на Косово Хашим Тачи настоя в понеделник на своето предложение за корекция на границите и мирно разрешаване на конфликта със Сърбия. Коментарите му дойдоха в отговор на заявлението на председателя на парламента в Прищина и председател на най-голямата управляваща фракция \"Демократическата партия на Косово\" Кадри Весели, който се противопостави на идеята за каквато и да е промяна на границите, пише базираното в Прищина албанско електронно издание \"Газета експрес\". Тачи обясни, че предложението му е за мирно разрешаване на конфликта и не става въпрос за разделяне на Косово по етническите линии. \"Предложението ми за мирно разрешаване на конфликта със Сърбия е ясно: не на разделянето по етнически линии, но да на корекция на границите и взаимно признаване\", написа държавният глава в туитър. \nВ Албания обаче остро разкритикуваха исканията на Тачи за \"корекция на границата между Косово и Сърбия\". Бившият албански президент Буяр Нишани също се включи в дебата, като заяви, че \"Косово е албанският Ерусалим\", предаде македонската агенция Макфакс. Нишани обясни позицията си с това, че всеки албанец е заинтересован от косовския въпрос. \n\"Когато казвам, че Косово е албанският Ерусалим, имам предвид, че всяка ситуация в Косово е не само важен въпрос за Прищина, но и за всички албанци, където и да живеят\", заяви бившият държавен глава. \n Само слепец не може да види, че се работи за създаването на Велика Албания, предупреди пък сръбският външен министър Ивица Дачич в интервю за РТС. Според Дачич основната пречка за подписването на договор с Прищина са максималистичните цели на управляващите в Косово, които искат признаване на независимостта на страната.    \n \t\n", "date": "2018.08.08", "title": "Няма безболезнено решение за Косово"}
