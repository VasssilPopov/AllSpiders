{"url": "https://duma.bg/katinar-na-demokratsiyata-n195635", "text": "ГЕРБ стават все по-нагли. Преди да се е разсеяла вонята от далаверата с намаляването на партийните субсидии, сложиха за по-сигурно още един катинар на демокрацията. С отмяната на машинното гласуване купиха служебно изборите. Като в оня лаф: \"На съда всичко е ясно - да влезе убитият!\"  Голям страх тресе редиците на властта! Ако загубят местния вот, ще трябва да се разделят с парите, далаверите и другите облаги.  Машините за гласуване бяха дамгосвани и сатанизирани почти пет години. През това време ГЕРБ се напъваха неистово да бойкотират гласуването с устройствата. Ужасът, че няма да могат да фалшифицират вота, продължава да тресе властимащите. Защото машината отчита точно. А големият кошмар на ГЕРБ е, че при нея няма подправени и надраскани протоколи, няма подписи на \"мъртви души\", няма променени, скрити или унищожени бюлетини.  С комични и угоднически напъни за уж трусовете в машинното гласуване на евровота се включи и ЦИК, която уплашените гербаджии държат на строг повод като домашен любимец. Страх лозе пази! Има машина - има проблем, няма машина - няма проблем! Най-добре е да се върнем към боядисания пръст. Или резултатите от изборите да се обявяват без гласуване...", "date": "2019.07.10", "title": "Катинар на демокрацията"}
{"url": "https://duma.bg/tsik-ima-idei-za-podgotovka-s-tehnikata-n195630", "text": "Спешното пробутване на измененията в ИК става малко след като ЦИК е изпратила до парламента идеи за преодоляване на трудностите при провеждането на машинния вот, научи ДУМА. Точно на този документ обаче се позоваха гербаджиите, за да аргументират идеята за отмяна на машинното гласуване. На база на доклада, който бе изготвен след евроизборите, комисията обаче заявява готовност пред депутатите да даде и своите идеи за законови промени за оптимизирането му. В писмото до НС от комисията отбелязват, че е необходимо да се регламентира транспортирането, съхраняването и обслужването на устройствата, както и къде ще се съхраняват те между изборите. Трябва да бъде уточнено и кой ще одитира, тества и сертифицира машините. От ЦИК смятат, че трябва да се обмисли и въвеждането на 14-дневен срок между 1 и 2 тур на местните избори. Комисията вижда необходимост от увеличаване на срока за насрочване на избори - сега той е не по-късно от 60 дни. ЦИК обосновава идеята си с това, че без дата тя не може да извършва валидни правни действия.", "date": "2019.07.10", "title": "ЦИК има идеи за подготовка с техниката"}
{"url": "https://duma.bg/ombudsmanat-ospori-motivite-na-upravlyavashtite-n195631", "text": "Омбудсманът Мая Манолова оспори мотивите на управляващите срещу машинното гласуване. \"С решението на ГЕРБ се отнема дадена вече възможност на българските граждани да гласуват бързо и удобно. Останалите аргументи са абсолютно несъстоятелни. Машините не ядат кебапчета и не вземат по 50 лв.\", ядоса се тя и предупреди, че след машинното ще бъде посечено и електронното гласуване. Според нея истинският мотив на властта е, че машините са разобличили кражбата на вот, недействителните гласове и нечестното съставяне на протоколи от СИК, а доказателството било на сайта на ЦИК. \"Не машините, а ЦИК оскъпи вота, като ги нае на цена, на която можеше да ги купи\", обвини Манолова. Тя припомни, че на референдума 54% от българските граждани са казали \"да\" на този въпрос. Въпреки липсата на разяснителна кампания, методически указания и пречките, заложени от някои СИК, в 310 секции с 3000 машини са гласували повече от 50% от избирателите. В 340 секции между 40 и 50% от хората са гласували с машини, т.е. в 650 секции процентът е над 40%. ", "date": "2019.07.10", "title": "Омбудсманът оспори мотивите на управляващите"}
{"url": "https://duma.bg/nzok-dalzhi-285-mln-leva-na-chuzhdestranni-fondove-n195628", "text": "Здравната каса дължи 285 млн. лв. на чуждестранни институции за 2018 г., става ясно от последната стенограма от заседание на Надзорния съвет на НЗОК. Задълженията са основно към Австрия, Великобритания и Германия. Направен е график за тяхното обслужване и погасяване, твърди здравният зам.-министър Жени Начева. От отчета й става ясно, че просрочените задължения са 135 млн. лв. и се планира те да бъдат изцяло платени през 2020 г. В същото време НЗОК има несъбрани вземания от 7,5 млн. лв., основно от Великобритания и Германия. ДУМА припомня, че към 31 януари 2018 г., когато беше големият скандал около бившия управител на НЗОК проф. Камен Плочев, задълженията на касата към чуждестранни фондове бяха над 271,2 млн. лв., като най-големите дългове бяха към Германия, Франция и Испания. Начева съобщава, че плановите лечения и формулярите, издадени за лечение в чужбина през цялата 2018 г., са общо 609. От тях 342 са за лечение в Германия, 72 са за Франция, 70 - за Австрия, 44 - за Белгия, по 26 са за Великобритания и Швейцария и т.н. Формулярите, издадени от Център \"Фонд за лечение на деца\" през 2018 г., са 256. Най-често срещаните диагнози са свързани с карциноми и лечение на ортопедични заболявания както при деца, така и при възрастни.  \"Като погледнем отчета, възпроизвеждаме 2017 г., даже уродливо, бих казал, на някои места. Ако продължаваме така, никога няма да ни стигнат парите. Моето предложение е да направим анализ, още повече в НЗОК има такава нова структура, в който да посочим има ли задължения към чуждестранни институции, как ще ги погасяваме, каква е перспективата. Имаме много неща, които да си кажем\", предлага представителят на работодателите организации Григор Димитров. Представителят на пациентите Пламен Таушанов отбеляза, че са реализирани 11% по-малко от предвидените профилактични прегледи. \"Какво трябва да промени НЗОК, за да се увеличи броят им, тъй като много от пациентите отиват на лекар вече в трети, четвърти стадий на редица заболявания, което оказва натиск върху лекарствата и болничната помощ\", пита Таушанов. Той предлага мамографията да не се прави профилактично от 50 г., а от 40-45 г. Управителят на НЗОК д-р Дечо Дечев контрира, че това \"автоматично ще доведе до по-високи разходи за НЗОК. Към момента не е ясно дали ще може да се увеличи бюджетът на НЗОК, заявява той. Дечев признава, че мнозина търсят услугите на касата едва когато заболяванията им са в напреднал стадий. \"Ако започнем да заплащаме и колоноскопии на всички, примерно над 50-годишна възраст, необходимите допълнителни средства нарастват до 300-400 млн. годишно. Точно затова казах, че тези идеи са добри, но вървят с мерки, които да увеличат приходната част на касата, ние нямаме друг вариант\", казва д-р Дечев.", "date": "2019.07.10", "title": " НЗОК дължи 285 млн. лева на чуждестранни фондове"}
{"url": "https://duma.bg/savetat-na-es-pak-ni-smamri-za-koruptsiyata-n195633", "text": "За пореден път Съветът на Европейския съюз препоръчва на управляващите в България да вземат мерки срещу корупцията. \"Органите все още не са приключили с националната оценка на риска, която е крайъгълен камък в разработването на адекватни национални политики за борба с изпирането на пари и финансирането на тероризма. Освен това последните събития в банковия сектор показват, че е необходимо да се засили националният надзор върху международните финансови сделки и да се гарантира ефективното прилагане на нормативната уредба за борба с изпирането на пари. На риска от корупция трябва да бъде обърнато по-сериозно внимание, тъй като тя представлява предварително престъпление за изпирането на пари\", пише в документ с препоръки, посветен на фискалните и икономическите политики и политиките по заетостта на държавите членки на ЕС.  От Брюксел отбелязват, че реформите в публичната администрация и електронното управление продължават да бъдат бавни и не водят до достатъчни подобрения, а бизнес средата остава слаба. Институционалните недостатъци, регулаторната несигурност, корупцията и недостатъчното предлагане на работна ръка продължават да са сред основните пречки пред инвестициите, пише в документа. В него се отбелязва голямото неравенство на доходите и на риска от бедност или социално изключване, както и че хората са изправени пред ограничен достъп до здравеопазване.", "date": "2019.07.10", "title": "Съветът на ЕС пак ни смъмри за корупцията"}
{"url": "https://duma.bg/vlastta-premahva-mashinnoto-glasuvane-n195632", "text": "ГЕРБ, ОП и \"Воля\" внесоха законопроект за отмяната на машинното гласуване. Според управляващите устройствата застрашават сигурността на местните избори. Машините били скъпи играчки, които не допринесли нищо и направили процеса по-сложен. Предложенията за промени се отнасят за идващите местни и за парламентарните избори. \"Това е поредният епизод от сериала \"Опраскване на Изборния кодекс\". Машинният вот гарантира демократични и честни избори. С предложението си за отмяната му управляващите доказаха, че страната ни не отговаря на критериите за демократична и правова държава\", заявиха от БСП. Омбудсманът Мая Манолова е на мнение, че машините разобличават кражбата на гласове и това е истинският мотив на ГЕРБ. Машините не ядат кебапчета и не вземат по 50 лв., отсече тя. Рискуваме да провалим вота, защото сигурността му е изключително застрашена по отношение на сертифицирането, придвижването, зареждането на софтуера отново за втори тур, твърди шефката на правната комисия Анна Александрова от ГЕРБ. Тя се позова на анализа на ЦИК, който бил \"особено критичен към машинното гласуване на отминалия евровот\". Местните и парламентарните избори били по-сложни от евроизборите, тъй като на места щяло да има 4-5 вида вот и много кандидати, за които можело да се гласува преференциално. Това щяло да затрудни и забави отчитането на машинния вот.  \"Машините се оказаха скъпоструващи играчки, които не допринесоха нито за по-честни, нито за по-лесни избори. Напротив - правят процеса по-сложен. Заради машините вече трудно се намират членове на секционни комисии\", включи се и депутатът от ГЕРБ Александър Ненков. Вносителите обясниха, че няма да пипат основното тяло на Изборния кодекс, защото то е \"кутията на Пандора\". Те внасят промените в преходните и заключителните разпоредби. Още днес идеите им влизат в парламентарната правна комисия. \"Машинното гласуване гарантира демократични и честни избори. С предложението си за отмяната му управляващите доказаха, че страната ни не отговаря на критериите за демократична и правова държава\", заяви зам.-председателят на ПГ \"БСП за България\" Крум Зарков. Той припомни, че в демократичните държави изборните правила не се пипат поне година преди избори и законите са характерни със своята устойчивост и необратимост. \"У нас всеки път в навечерието на избори променяме Изборния кодекс. Управляващите всячески се опитаха да опорочат машинното гласуване. Искаха да отменят преференциите. Правиха опити силово да подчинят всеки опозиционен глас. След всичко това дори скромното постижение за постепенно въвеждане на машинно гласуване, което да ограничи някои феномени, характерни за българската изборна система, беше практически отменено\", коментира Зарков. \"Това е поредният епизод от сериала \"Опраскване на Изборния кодекс\". С голяма степен на достоверност може да предвидим какво ще се случи оттук нататък. Инициативата на ГЕРБ и \"Обединени патриоти\" със сигурност ще бъде подкрепена от ДПС, това се случва във всеки важен момент. Министерският съвет, който по закон трябва да съорганизира изборите, ще се покрие и ще каже, че това е въпрос, който се решава от НС. Парламентът набързо ще реши проблема\", прогнозира Зарков. Машинното гласуване беше саботирано от ЦИК, коментира зам.-председателят на ПГ \"БСП за България\" Христо Проданов. По думите му то гарантира честността на изборите и премахване на недействителните бюлетини. Проданов припомни клипчето, на което кметът на Пловдив Иван Тотев инструктира гербаджиите как да превръщат в недействителни бюлетините, които не са за ГЕРБ. \"При гласуването с устройства това не може да се случи. Чрез машинния вот преброяването на бюлетините в СИК става много бързо - с натискане на код от флашката. Това ще намали книжата, които се попълват след избора\", добави той. Според него при пълното въвеждане на машини ще се спестят парите за хартия и печат. Броят на членовете на СИК също може да се намали. Местните избори имат най-много нужда от машинно гласуване, но управляващите искат решенията да се взимат като на конгрес на ГЕРБ - всички са \"за\", нула \"против\" и нула \"въздържал се\", подчерта зам.-председателят на БСП Кирил Добрев. \"Обратното броене започва. ГЕРБ спират парите за партиите, след това отменят машинното гласуване. Искаха да отменят и преференциите, защото хората не можели да се оправят. Сигурно някои избиратели на ГЕРБ трудно се справят и с интегралната бюлетина. Най-добре е тогава да върнем цветните бюлетини. Нула субсидия плюс цветна бюлетина е равно на 1989 г.\", коментира Добрев. С ирония той предложи гласуването изцяло да бъде отменено и да въведем губернатори. \"Народното събрание е страхотен разход. Един човек се справя добре и във всяка една от дисциплините. Смятам, че демокрацията дори няма да има нужда от средства\", продължи той. Как си представяте държавата да има суперкомпютър, а машина за избори да не може да функционира, попита Добрев. \"Или ни правят на идиоти, или правят хората на идиоти. 27% от избирателите в секциите, в които имало машини, са ги използвали. Аргументите на ГЕРБ, че хората се справят трудно с машинното гласуване, не издържат, защото близо 2,5 млн. пенсионери и социално слаби си получават пенсиите от банкомати, като натискат много повече бутони. Машината за разлика от химикалката и химическия молив не манипулира, защото при нея всичко е ясно. Трудно се носи и машина на гръб. Тежка е. Колегите имат опит с чувалите. Дайте да дадем време на хората да свикнат с машинното гласуване\", призова Добрев.", "date": "2019.07.10", "title": "Властта премахва машинното гласуване"}
{"url": "https://duma.bg/krum-zarkov-udarnoto-zakonodatelstvo-e-spetsialitet-na-gerb-n195634", "text": "- ГЕРБ са царе на объркването на изборния процес в навечерието му. Преди всеки вот сменят Изборния кодекс така, както им е угодно. Още преди няколко месеца се опитаха да махнат и машинното гласуване, и преференциите. Днес се връщат на тази идея в 12 без 5 и опитват да претупат този важен въпрос. - Това не е играчка, с машините вашият глас ще се отчете така, както наистина сте искали. С тях той няма да падне жертва на недобросъвестен или объркан член на СИК. Дали технологията е скъпа? Ако всички гласуват с машини, най-вероятно ще е по-евтино от хартиения вот.  - Управляващите направиха всичко възможно на последните избори с машини да гласуват най-малко хора и сега се възползват от това! Мисля, че беше умишлено. Министерският съвет се \"покри\", машините бяха сертифицирани буквално минути преди да тръгнат към изборните секции, до последния момент хората се чудеха ще има ли машини. Всичко беше направено така, че да се създаде объркване. Образецът на протокол, изготвен от ЦИК, не улесняваше, а затрудняваше процеса, принуждавайки членовете на СИК да смятат на ръка кое е дошло в бюлетини чрез машина и кое - чрез хартиен вот. Проблеми съществуват, но всеки има решение. В правната комисия изслушахме анализа на ЦИК, видяхме проблемите, участвахме и в работна група. Готови сме да предложим решения, но ГЕРБ използват проблемите като алиби за голямата си цел - отмяна на този тип гласуване. - Разбира се, повечето са от организационен характер. Ако днес кажем ясно и отчетливо, че ще има машинно гласуване, и започнем подготовката за него, включително и кампания с обяснение как и къде ще го има, грешките и неяснотите ще са много по-малко.  - ЦИК има голяма роля по отношение на организацията на процеса и по-голямата част от проблемите могат да се решат именно от нея. Но членовете й са мнозинство, излъчено от управляващата партия, и добре усещат желанието на управниците, така че действат съобразно него. - Най-очевидната причина е, че той намалява недействителните бюлетини и грешките при попълването. Машините създават много по-големи трудности пред онези, които контролират вота. Те не позволяват схеми от типа \"индианска нишка\", заснемане на бюлетината, за да се отчиташ на платеца и т.н. Машините улесняват преброяването, тъй като накрая излиза разписка, на която е отразено всичко, без да е необходима човешка намеса. Ако се направи достатъчно добра организация, всичко би трябвало да върви много лесно. Изцяло машинното гласуване ще допринесе за много по-голяма яснота и честност в изборния процес. - Не изключвам нищо, но се съмнявам. Всички партии, с изключение на БСП, са се разбрали и според мен тактиката им ще бъде да претупат въпроса възможно най-бързо, ударно, със силата на нямото мнозинство. - Очертава се много негативна тенденция, която застрашава не само този вот, а и като цяло демокрацията в България. Лишаването на партиите от публично финансиране, насилственото им тласкане в сивия сектор, отмяната на достижения като машинния вот - всичко това говори за авторитарна тенденция, която трябва да ни притеснява. Не само нас, а и всички, които са привързани към своята свобода и не искат да се озоват от днес за утре в авторитарен режим. На последните избори ниската избирателна активност, апатията и \"ваканциите\" победиха политиката. Трябва да намерим начин да събудим гражданите. - Ударното законодателство е специалитет на ГЕРБ, особено по отношение на Изборния кодекс. Позицията ни обаче ще бъде твърда, трябва да защитим демокрацията и честността на вота.", "date": "2019.07.10", "title": " Крум Зарков:  Ударното законодателство е специалитет на ГЕРБ"}
{"url": "https://duma.bg/forsirat-seta-v-parlamenta-n195629", "text": "Без много шум и отново по спешност управляващите пробутват на депутатите Всеобхватното икономическо и търговско споразумение между Канада и Европейския съюз, познато като СЕТА. Спорният документ минава през Министерския съвет на 26 юни, а само два дни след това е внесен за ратификация и в парламента. Днес СЕТА е предвидена в дневния ред на правната и външната комисия в НС. \"Управляващите отново вкарват тихомълком скандални документи, без дебат. Този път се случва със СЕТА\", възмути се пред ДУМА Крум Зарков. Зам.-председателят на ПГ \"БСП за България\" подчерта, че по темата трябва да има голям и обстоен дебат, защото от споразумението зависят както работни места и защитата на българската природа, така и общата посока, в която ще се позиционира страната. Дали ще подкрепяме непрекъснато глобализиращия се капитализъм, който се интересува само и единствено от печалба, или ще се борим за по-солидарна и по-човешка икономика, попита социалистът. ДУМА припомня, че в края на миналата година, в хаоса около дебатите за бюджета, МС внесе за ратификация Споразумението за стратегическо партньорство между ЕС и Канада. То е част от цялостния пакет документи около СЕТА. Приетият от депутатите текст засягаше основно политическия аспект на спогодбата, подписана в Брюксел през 2016 г. Идеята на СЕТА е да разшири политическите връзки между ЕС и Канада, особено в областта на външната политика и сигурността, както и да съдейства за развитие на сътрудничеството в области извън търговските и икономическите отношения. В документа обаче има текстове, които застрашават националните интереси, възмутиха се още в началото на процедурата социалистите. Споразумението крие негативни ефекти върху трудовите права, екологичните стандарти, регулациите за безопасност на храните. Създават се и наднационалните арбитражи, които може да отнемат правото на държавите да управляват собствената си икономика и социална политика. Съществуват и рискове от посегателство на корпорациите върху основни човешки и общностни права, констатира и доклад на френското правителство. Зарков увери, че социалистите ще продължат да се противопоставят на СЕТА. Той припомни многобройните позиции на БСП срещу скандалното споразумение. Националният съвет има позиция срещу сходното споразумение ТТИП. През август 2016 г. социалистите внесоха в НС искане кабинетът да представи доклад за очакваните последици от СЕТА и да съгласува бъдещата си позиция с депутатите. Представителите на БСП в Европарламента също се обявиха против сключването на Всеобхватното икономическо и търговско споразумение между ЕС и Канада, а комисията по заетостта и социалните въпроси на ЕП, по доклад на Георги Пирински, препоръча на Европарламента да откаже одобрение за сключването на СЕТА. Година по-късно НС на БСП отново прие позиция срещу споразумението. СЕТА може да мине в парламента и с обикновено мнозинство, стана ясно, след като президентът Румен Радев изпрати запитване до Конституционния съд.", "date": "2019.07.10", "title": "Форсират СЕТА в парламента"}
{"url": "https://duma.bg/mz-dava-95-mln-lv-za-novata-detska-bolnitsa-n195625", "text": "Министърът на здравеопазването Кирил Ананиев подписа вчера решение за откриване на обществена поръчка за избор на изпълнител за извършване на инженеринг (проектиране, строителство и авторски надзор) на Националната многопрофилна детска болница. Предвиденият максимален финансов ресурс на възложителя за изпълнение на всички компоненти е 95 442 000 лв. с ДДС. Крайният срок за подаване на офертите е до 20 август, а отварянето им ще бъде на 21 август.", "date": "2019.07.10", "title": "МЗ дава 95 млн. лв. за новата детска болница"}
{"url": "https://duma.bg/otnovo-plamna-lokomotiv-s-patnicheski-vlak-na-bdzh-n195627", "text": "Пореден стар локомотив на БДЖ пламна в движение и доведе до спиране на пътническия влак Ямбол - Бургас. Инцидентът стана вчера в 7.30 часа близо до входа на \"Лукойл Нефтохим\". Близо 100 пътници е имало във влака, но пострадали няма. На място са пристигнали 4 противопожарни автомобила и линейка. Пътниците са били евакуирани навреме, но линията остана блокирана. Най-вероятната причина за запалването е късо съединение, обясни шефът на регионалната служба \"Пожарна безопасност\" в Бургас Васил Василев.  От април насам това е третият инцидент със запален локомотив на БДЖ. Предишните два случая бяха с пътнически влакове по линиите Бургас - София и София - Горна Оряховица. Транспортният министър Росен Желязков отново обеща вчера обновяване на влаковете и локомотивите на държавните железници. \"БДЖ - Пътнически превози\" ще започне процедура за доставянето им до края на годината. В момента вървят интензивни преговори с \"Шкода\" за модернизация на съществуващите локомотиви, за да вдигат оптималните 160 км/ч. С Дойче банк пък се преговаря за \"нови вагони\", похвали се Желязков. после добави, че въпросните вагони ще са втора употреба от немските железници, защото излизало по-евтино от ремонта на съществуващите български влакове.", "date": "2019.07.10", "title": "Отново пламна локомотив с пътнически влак на БДЖ"}
{"url": "https://duma.bg/zapochnaha-nominatsiite-za-kmetove-ot-bsp-n195626", "text": "Районните организации на БСП в столичните квартали \"Игрев\", \"Красна поляна\", \"Връбница\", \"Надежда\", \"Студентски\" и \"Овча купел\" издигнаха своите кандидати за районни кметове. Номинация на социалистите в \"Изгрев\" е д-р Делян Георгиев. Той е на 33 години и е лекар в Спешна медицинска помощ в София. В \"Красна поляна\" БСП подкрепи Георги Миланов, издигнат от Инициативен комитет \"Бъдеще за Красна поляна\". Той е на 43 години, предприемач в сферата на телекомуникациите. Владимир Петков е кандидатът за кмет на \"Връбница\". Той е 35-годишен и е магистър по финанси и счетоводство. В \"Надежда\" левицата ще разчита на адвокат Стоян Цветков, който е на 44 години. 27-годишният юрист Георги Йорданов е изборът на социалистите в район \"Студентски\". В момента е докторант по \"Политология\". БСП в \"Овча купел\" ще подкрепи издигнатия от инициативен комитет Ангел Маринов. Той е юрист, експерт по национална сигурност, на 56 години. В Дряново левицата залага на Трифон Панчев, който е областен председател на Младежкото обединение. Номинацията за кмет на Община Марица е Виолета Христодулова, която е трети мандат общински съветник и лидер на левицата в общината. Тя е директор на училището в село Рогош. Кандидатурата на Христодулова ще бъде утвърдена на конференция на 21 юли. ", "date": "2019.07.10", "title": "Започнаха номинациите за кметове от БСП"}
{"url": "https://duma.bg/svlachishte-zastrashava-plevensko-selo-n195624", "text": "Опасно свлачище застрашава къщите в плевенското село Коиловци. Хората са подали множество сигнали до различни институции, но реакция нямало, нито отговор, оплакват се жителите на селото. Заради проливните дъждове земната маса е подкопала пътя на 100 метра от центъра на селото. Местните настояват на опасното място поне да се поставят табели, които да предупреждават шофьорите. Кметът на Коиловци Румен Габров обясни, че още през април е подал сигнал до ресорната общинска комисия в Плевен, а през март 2018 г. е било изпратено писмо, че свлачището се е активизирало. Държавата да вземе съответни мерки, защото местните структури не могат да финансират ремонта, а проектът да е готов до октомври, настоя кметът. Община Плевен е подписала договор с \"Геозащита\" в Плевен за извършване на геоложки проучвания, които трябва да приключат до 31 октомври. До края на тази седмица предстои да бъде сключен още един договор за изготвяне на технически проект и проби, увери служителят на общината Иван Маринов. Ремонтът обаче можело да започне най-рано през март 2020 г. Предстояло  изготвяне на план за организация на движението, след което ще се поставят пътни знаци и предупредителни табели.", "date": "2019.07.10", "title": "Свлачище застрашава плевенско село "}
{"url": "https://duma.bg/savetat-na-es-iska-da-podobrim-sabiraneto-na-danatsi-n195621", "text": "Съветът на Европейския съюз смята, че България е нужно да подобри събирането на данъците чрез целенасочени мерки в редица области, като данъците върху горивата и труда. Това е една от препоръките към страната ни от Съвета на ЕС. Целта на препоръките е държавите да бъдат насърчени да повишават възможностите си за растеж с обновяването на икономиката и укрепването на своята устойчивост.  Страната ни също трябва да модернизира корпоративното управление на държавните предприятия чрез приемането и привеждането в действие на бъдещото законодателство. Съветът на ЕС препоръчва още страната ни да гарантира стабилността на банковия сектор чрез засилване на надзора, насърчаване на адекватната оценка на активите, включително банковите обезпечения, и насърчаване на функциониращ вторичен пазар за необслужваните заеми. София следва да гарантира ефективен надзор и прилагане на нормативната уредба за борба с изпирането на пари и да укрепи небанковия финансов сектор чрез ефективно прилагане на основан на риска надзор, изпълнение на приетите наскоро насоки за оценка и осъществяване на надзор на групово равнище. Препоръчва се да се насочат повече инвестиции към научните изследвания и иновациите, транспорта, по-специално към неговата устойчивост, водите, отпадъците и енергийната инфраструктура и енергийната ефективност, като се отчитат регионалните различия и подобряват бизнес средата. Освен това се очаква България да подобри пригодността за заетост чрез засилване на уменията, включително на цифровите умения. Нарастващият недостиг на умения в България изисква значителни инвестиции. Пригодността за заетост на младите хора може да се повиши, ако бъдат подобрени качеството и ефективността на стажовете и чиракуването. Освен това участието в мерки за повишаване на квалификацията и преквалификацията сред възрастното население е много слабо, констатира Съветът на ЕС. Въпреки предприетите мерки за насърчаване на развитието на цифровите умения в България равнището на основните цифрови умения остава сред най-ниските в ЕС (29% от физическите лица притежават основни цифрови умения в сравнение със средно 57% за ЕС), става ясно от анализа. ", "date": "2019.07.10", "title": "Съветът на ЕС иска да подобрим събирането на данъци"}
{"url": "https://duma.bg/london-i-vashington-se-vinyat-za-kavgata-v-traynata-vrazka-n195610", "text": "Офисът на премиера Тереза Мей потвърди пълната си подкрепа за британския посланик в Съединените щати, след като президентът Доналд Тръмп прекъсна контакт заради изтичането на поверителни дипломатически телеграми. В тях посланик Ким Дерък описва Тръмп като \"неумел\", а администрацията в Белия дом - като \"неефективно функционираща\", съобщава АП. Мей застава зад Ким Дерък на фона на противоречията относно публикуването на документите. Възгледите на Дерък създадоха неловка ситуация между две държави, които са дългогодишни съюзници. Все пак от Форин офис обявиха, че цитатите са лично мнение на посланика, а не официална позиция на министерството, което започна разследване как са изтекли тези поверителни документи. Говорител на Тереза Мей каза още, че тя има пълно доверие в Дерък, но и че не е съгласна с оценките му за президента. Британски официални лица твърдят, че търсят виновника за оповестяване на информацията. От \"Даунинг стрийт 10\" коментират, че докато изтичането на информация е жалко, то \"Ким Дерък продължава да има пълната подкрепа на премиера\". Говорител на правителството заяви пред Би Би Си: \"Посочихме на САЩ колко жалко е това изтичане. Обединеното кралство има специална и трайна връзка със САЩ въз основа на нашата дълга история и ангажираност към споделени ценности и това ще продължи да бъде така.\" В поредица от туитове Тръмп атакува и Мей, обвинявайки я, че \"създава бъркотия\" при напускането на Великобритания от Европейския съюз. \"Казах й как да го направи, но тя реши да поеме по друг път\", написа още американският президент. \"Добрата новина за чудесното Обединено кралство е, че скоро ще има нов премиер\", коментира Тръмп. Секретарят по външна политика на консервативната партия Уилям Хейг коментира, че правителството постъпва правилно, като подкрепя Дерък. \"Не можете да смените така посланик по искане на страната домакин. Тяхната работа е да дадат честна оценка на това, което се случва в тази страна\", допълва той пред БиБиСи. Туитовете засилиха натиска върху британското правителство за Дерък, който е обвинен от някои политици на Великобритания, подкрепящи Брекзит, че няма ентусиазъм за оттеглянето на Великобритания от ЕС. Журналистката Изабел Оукшот, която съобщи за изтичането на информация, е силен поддръжник на Брекзит и съюзник на Найджъл Фараж, който от своя страна е подкрепян от Тръмп. Тръмп коментира, че Фараж - една от водещите фигури зад кампанията за Брекзит - ще \"свърши чудесна работа\" като посланик във Вашингтон. Самият Фараж обаче заобиколи тази идея в понеделник, като обясни: \"Аз не съм дипломат.\"", "date": "2019.07.10", "title": "Лондон и Вашингтон се винят за кавгата в трайната връзка"}
{"url": "https://duma.bg/v-gorublyane-protestirat-sreshtu-otchuzhdavaneto-na-zemi-n195623", "text": "Жителите на Горубляне ще протестират всеки ден заради начина, по който се отчуждават земите им. След като в понеделник те затвориха \"Цариградско шосе\" на входа към София, вчера отново изразиха недоволството си чрез блокада на пътната артерия.  Проблемът идва от проектите на Столичната община за разширяване на Южната дъга на Околовръстния път и продължението на булевард \"Копенхаген\". Хората са възмутени от новия устройствен план, който включва строителство върху частни терени, които ще бъдат отчуждени. Според жителите на Горубляне собствениците на земи не получават адекватно заплащане. Някои споделят, че са получили 30 лева на квадрат, докато съседни терени са оценени на стотици левове на квадрат. Протестиращите настояват да се въведе срок за обезщетяване за имотите, на които са признати за собственици, но не са възстановени в реални граници. Това са земите под блоковете на комплексите \"Младост\" и \"Дружба\". Другото искане на протестиращите е да се съкрати срокът по Закона за устройство на територията за принудително отчуждаване на частни терени за неотложни нужди на обществото.", "date": "2019.07.10", "title": "В Горубляне протестират срещу отчуждаването на земи"}
{"url": "https://duma.bg/v-tirana-se-glasyat-da-otstranyat-prezidenta-n195611", "text": "След двучасово разискване албанският парламент гласува със 101 гласа \"за\" в полза на създаването на анкетна комисия, която да разследва дали президентът Илир Мета е нарушил конституцията на страната с указа си за отлагане на местните избори. Шестима депутати гласуваха \"против\" формирането на комисията, трима се въздържаха и един отказа да гласува.  В началото на дебата участва и премиерът Еди Рама, който заяви, че \"Мета е враг на конституцията, парламента, народа и Албания\". Освен депутатите, в чиито изказвания доминираха обвиненията към Мета, имаше и такива, които бяха в негова защита. Елда Хоти от независимата парламентарна група, в която членуват новите депутати от Социалистическото движение за интеграция, заяви, че \"Мета е последният защитник на демокрацията\". Петима от деветчленната комисия са членове на управляващата партия на Еди Рама. Ето защо е повече от ясно, че предложението за освобождаване на Мета в парламента почти сигурно ще бъде прието. Междувременно албанската опозиция продължава протестите, изискващи оставката на премиера Еди Рама. Над 70 хиляди души се събраха на поредния масов протест на обединената албанска опозиция. Лидерът на Демократическата партия (ДП) Люлзим Баша заяви, че премиерът \"получи печат за напускане от абсолютното мнозинство на албанските граждани\". Той изтъкна, че през следващите дни и седмици ще има по-интензивни политически акции, за да бъде предаден смисъл на промяната. Баша подчерта, че премиерът ще си замине и че всички заедно \"ще формираме надеждата за промяна\". В първото си обръщение пред сградата на правителството Баша отправи призив към социалистите да не оставят партията си в ръцете на крадците и да напуснат Рама, тъй като \"вие не сте крадци, не сте престъпници\". И в двете си обръщения лидерът на ДП не се отказа от условието премиерът да напусне властта, тъй като това е единственият начин да се сложи край на политическата криза, след което да се проведе конституционна и изборна реформа. Пред сградата на правителството символично бяха оставени урни за гласуване с надписи \"урна за кражба\", както и макет на двуглав орел - символ на албанското знаме, с надпис \"85%\". Според опозицията това е процентът на албанските граждани, които не отидоха да гласуват на местните избори на 30 юни.", "date": "2019.07.10", "title": "В Тирана се гласят  да отстранят президента"}
{"url": "https://duma.bg/za-80-godishninata-na-marko-semov-ban-poluchava-nagradata-na-negovo-ime-n195622", "text": "Наградата \"Марко Семов\" за ярко присъствие в  духовния живот на нацията тази година е присъдена на БАН - за изключителната роля на тази най-стара и авторитетна българска институция в духовния живот на нацията ни и по повод 150-годишнината от създаването й. Това съобщиха Съюзът на българските писатели, Съюзът на българските журналисти, община Априлци и Фондация \"Проф. Марко Семов\", които са съорганизатори на наградата. Тази година призът е и по повод на 80-годишнината от рождението на известния журналист, писател, сценарист, народопсихолог, общественик Марко Семов, който ни напусна през 2007 г. Наградата ще бъде връчена от президента Румен Радев днес на церемония от 18 ч. в Големия салон на БАН. Водещ на церемонията ще бъде Мариус Донкин, директор на Народния театър. Откъси от трудовете на Марко Семов ще представят Руси Чанев и Митко Живков. Досегашни носители на отличието са поетът Недялко Йорданов, журналистът Тошо Тошев, историкът проф. Дойно Дойнов, създателката на Класическата гимназия Гергина Тончева и режисьорът акад. Людмил Стайков.", "date": "2019.07.10", "title": " За 80-годишнината на Марко Семов БАН получава наградата на негово име"}
{"url": "https://duma.bg/svobodniyat-pazar-na-tok-e-ostaven-na-samotek-n195616", "text": "В момента така са организирани нещата, че свободният пазар е оставен на самотек и в един момент дори може да няма електроенергия за свободния пазар в България, каза вчера на заседание на парламентарната комисия по енергетика изпълнителният директор на Националната електрическа компания Петър Илиев. Депутатите обсъждаха пиковото повишаване на цената на електричеството за бизнеса и проблемите, които предизвика то.  За година и половина са изнесени 10,7 млн. мегаватчаса. За нея са дадени около 860 млн. лева. Това обаче е субсидирана електроенергия. Ако половината от това количество беше останало за свободния пазар, нещата щяха да са различни. Единствените производители, които не са субсидирани, са НЕК, АЕЦ \"Козлодуй\" и \"Марица-изток 2\", заяви Илиев. По думите му през последния месец е имало големи лъкатушения в търсенето на електроенергия на свободния пазар. Цените на свободния пазар се вдигат, защото миналата година се въведе една такса от 5% върху всички производители, която се пое изцяло от българския бизнес. Освен това тази година се въвежда цена за достъп. Така че само от тези две неща с 20 лева се товари цената на тока за свободния пазар, посочи Петър Илиев. Търсим възможност на българската независима електроенергийна борса да бъде създадена още една платформа, на която да бъде търгувана електроенергия, съобщи министърът на енергетиката Теменужка Петкова. Според нея със създаването на въпросната нова платформа ще се компенсира липсата на пазарни обединения у нас. Създаването на нова платформа може да бъде интерпретирано като временна мярка – до създаването на тези пазарни обединения. Заедно с колегите от НЕК и БЕХ ще подготвим това предложение. Ако се обединим около него, мисля, че можем да продължим напред, заяви Теменужка Петкова.", "date": "2019.07.10", "title": " Свободният пазар на ток е оставен на самотек"}
{"url": "https://duma.bg/sedem-godini-garantsiya-za-magistralite-n195614", "text": "Минималните гаранционни срокове за изпълнени строителни и монтажни работи, съоръжения и строителни обекти да бъдат увеличени с 1 до 3 години. Това предвижда проектът на наредба за изменение и допълнение на наредба 2, който Министерството на регионалното развитие и благоустройството публикува за обществено обсъждане. Така например, ако минималният гаранционен срок за строителство на автомагистрала в момента е 5 години, с промените в наредбата се предлага той да бъде увеличен на 7 години. За изпълнен републикански път от първи и втори клас сега срокът е 3 години, с измененията се предвижда да стане 5 години, а за трети клас път от републиканската пътна мрежа - 4 години, като сега е 3. За реконструкция и основен ремонт на пътища от републиканската пътна мрежа минималният гаранционен срок в момента е 2 години, с проекта на наредба се предлага увеличаването му на 3 години. Удължаването на сроковете се отнася не само за автомагистрали и пътища от републиканската пътна мрежа, но и за останалите пътища и улици, за хидроизолационни, топлоизолационни, звукоизолационни и антикорозионни работи на сгради и съоръжения; за всички видове строителни, монтажни и довършителни работи; за вътрешни инсталации на сгради и при основен ремонт и реконструкция; за пречиствателни съоръжения и депа за твърди битови отпадъци.", "date": "2019.07.10", "title": "Седем години гаранция за магистралите"}
{"url": "https://duma.bg/prez-sledvashtite-mesetsi-shtyal-da-se-useti-komfort-vav-vlakovete-n195615", "text": "Имаме ясна визия за комфорта във влаковете и тя ще се усети през следващите месеци, обеща вчера транспортният министър Росен Желязков пред Нова телевизия. По негови думи се работи освен по идеята да се пътува от София до Бургас за 3 часа, но и това да става много по-удобно и достъпно. За да се случи това обаче, трябва да бъдат завършени всички лотове от трасето, но част от тях се обжалват и това забавя процеса. \"Имаме очакването до края на септември всички процедури по обжалване да приключат\", коментира Желязков. Трасето до Бургас трябва да е готово до края на програмния период, за да не се наложи страната да връща пари на Брюксел.  \"До края на годината започва процедурата за доставка на нови влакове, водят се интензивни преговори със Шкода за ремонт и модернизация на локомотивите ни. Разговаряме сериозно с Дойче Бан за вагони втора употреба\", каза той. По думите на Желязков железниците са най-екологичният и най-ефективен транспорт в Европа и в бъдеще ще бъдат и най-субсидиран. Той допълни, че през следващия програмен период БДЖ ще търси еврофинансиране за подмяна на подвижен състав. \"Средната цена на седалка е 25 хил. евро. Нашата амбиция е да осигурим 4000 нови седалки. В момента билетът се субсидира на 80% от държавата, а 20% плаща пътникът. Това няма да претърпи голяма промяна, защото субсидията от държавата ще продължи\", обясни той.  \"Въвеждат се нови системи за контрол. В тестови етап е новата билетна система, за да могат пътниците да си купуват онлайн билети за всички влакове\", допълни Желязков. До 12 юли ще приключи оценката на офертите на кандидатите за концесията на \"Летище София\", съобщи той. На следващ етап Желязков ще направи \"оценка за законосъобразност\", а след това експертната комисия ще обяви решението си за бъдещия концесионер. Министърът коментира, че не вижда каква е ролята на ДАНС в процедурата, въпреки че аеропортът е обект, свързан с националната сигурност. След включването на частен оператор столичната аерогара ще си остане част от националната сигурност на страната, каза той. По думите му държавата ни гарантира своя суверенитет чрез контрола върху граничната полиция и митниците.", "date": "2019.07.10", "title": "През следващите месеци щял да се усети комфорт във влаковете"}
{"url": "https://duma.bg/darzhavata-deystva-haotichno-v-problema-s-chumata-n195617", "text": "\"Държавата действа хаотично, а за справяне с чумата са нужни няколко конкретни и изпълними мерки\", коментира вчера пред БНР председателят на Националното ловно-рибарско сдружение инж. Васил Василев. \"50-те лева, които агроведомството обеща на ловците, за да се включат активно в индивидуалния отстрел на дива свиня, няма да решат проблема\", каза той. По неговите думи ефектът, който ще се постигне от тези 50 лева, няма да бъде този, който държавата очаква. \"Защото има една българска традиция - ловът в България е организиран, ловците в България ловуват активно и групово. На всяко ново огнище се прави брифинг и започваме да правим нещо ново. Тази война изисква целенасочени системни мерки, които ще продължат години. И те трябва да бъдат финансово обезпечени\", каза председателят на Националното ловно-рибарско сдружение.  \"Държавата в лицето на МЗХГ ще се опитва да стимулира българските ловци да ловуват индивидуално дива свиня. Наистина в момента няма законова възможност за провеждане на групов лов. Нормално е животните да бъдат изследвани след отстрела\", каза той. Василев обаче не отрече, че цената за пробите, както и времето, което отнемат, са недостатък. \"Има проблеми, които в повечето случаи са чисто организационни. Тези мерки на МЗХГ по моя оценка биха донесли частичен успех. Без да бъде поет твърд ангажимент от страна на министерството, да бъдат разписани конкретни марки и да бъде осигурено финансиране за тях, резултат положителен не би могъл да има\", заключи той. ", "date": "2019.07.10", "title": " Държавата действа хаотично в проблема с чумата"}
{"url": "https://duma.bg/gazifikatsiyata-na-tets-ove-mozhe-da-ni-pesti-95-mln-evro-godishno-n195619", "text": "Газификацията на въглищни електроцентрали в България може да икономисва почти 95 млн. евро годишно в страната чрез намаляване на парниковите емисии, които в момента ТЕЦ-овете трябва да купуват, за да покриват екоизискванията, и тези разходи влизат в цената на тока. Отделно са здравните ползи за населението, сочи докладът \"Енергийният преход в България\" на независимата консултантска компания \"Баринга Партнърс\". В него дори са идентифицирани три енергийни мощности, които могат да кандидатстват за европейско финансиране през платформата \"Въглищни региони в преход\" за трансформацията си. Това са частните ТЕЦ \"Марица-изток 3\", \"Русе-изток\" и \"Девен\". Според изследването замяната на тези 1400 МВ мощности на въглища с 1200 МВ на газ ще намалят с 1,84 млн. тона годишно изхвърляните сега въглеродни газове и с близо 95 млн. евро ще паднат годишните разходи за електроенергия. Общо за периода до 2050 г. спадът на парниковите газове ще е 46 млн. тона, а икономиите в сметките за ток, които неминуемо ще нарастват, ще са за общо 2,373 млрд. евро за 25-годишния период, отчитат от \"Баринга\". В доклада се признава, че пряко засегнати от трансформацията ще са 14 хиляди работещи сега във въглищните мини, но в същото време се акцентира върху това, че става въпрос за губещи предприятия, които нямат шанс да продължат да работят след 2025 г. На правителството ни се препоръчва да се възползва от опита на Германия и Испания, където между 2011 и 2018 г. са затворени губещи каменовъглени мини, а електроцентрали са преустроени за работа с природен газ. В анализа се посочва още, че подобна трансформация на български въглищни централи е напълно възможна и заради отворения шанс за предоговаряне на цената на газовите доставки от Русия след антимонополното решение на Европейската комисия, задължаващо руския монополист да преразгледа политиката си спрямо осем източноевропейски държави, след които и България.", "date": "2019.07.10", "title": "Газификацията на ТЕЦ-ове може да ни пести 95 млн. евро годишно "}
{"url": "https://duma.bg/za-investitorite-sme-po-neprivlekatelni-ot-sasedite-n195618", "text": "43 проекта, свързани с преки чуждестранни инвестиции, са били осъществени в България през миналата година, а създадените работни места в резултат от тях са били 7398. В сравнение с 2017 г. това отчита увеличение общо на проектите, като за този период те са 33. Отворените позиции пък са с 37% повече в сравнение с 2739 броя за предходната година. Това показва ново проучване на EY за атрактивността на Европа към инвеститорите. Според него най-големите инвеститори на българския пазар, като Германия, САЩ и Великобритания, са създали съответно 5375, 618 и 195 работни места в страната през 2018 г. Данните сочат, че най-сериозно увеличение на заетостта има в областта на бизнес услугите, информационните технологии, транспорта и логистиката. Въпреки положителните резултати, които показват ръст на проектите през изминалата година, България изостава сериозно от някои от своите съседни държави, както и от редица страни от региона. Полша, Турция, както Сърбия и Румъния се оказват по-атрактивни за чуждестранните инвеститори. В първите две реализираните нови проекти са съответно 272 и 261, или това показва ръст от съответно 38 и 14% в сравнение с година по-рано. Съседните Сърбия и Румъния са успели да реализират съответно 119 и 109 проекта с чуждестранни вложения през 2018 г., или иначе казано, повече от два пъти над броя на тези в България. От EY обаче посочват, че в Гърция, България и Румъния образованието и квалификацията в дигиталната индустрия са най-слабо развити за разлика от Финландия, Холандия и Швеция, които са лидери в Европа в това отношение.", "date": "2019.07.10", "title": "За инвеститорите сме по-непривлекателни от съседите "}
{"url": "https://duma.bg/zadava-se-poskapvane-s-300-lv-na-shoforskite-kursove-n195620", "text": "Очаква се поскъпване на шофьорските курсове у нас заради възможното увеличение на часовете за кормуване на бъдещите шофьори, предаде Нова телевизия. Работна група на Министерството на образованието ще гласува предложение часовете да се увеличат от 31 на 45. Според бизнеса обаче това ще доведе до поскъпване на курсовете с 300 лв. За да влязат в сила промените е нужен само подпис на образователния министър. Реалната промяна ще се случи от края на август или в началото на септември, когато ще се промени и цената на курса. Целта на увеличаването на часовете била да се гарантира по-добро обучение на бъдещите шофьори и по-малко инциденти на пътя. С тази цел на следващ етап се предвижда и въвеждането на симулатор за практическите занятия на кандидат-водачите. \"Ще бъдат включени по-голям брой часове за шофиране в извънградски условия. Времето за шофиране по магистрала също ще се увеличи. Ще има задължително шофиране през нощта, както и в трафик\", каза председателят на Съюза на преподавателите по автомото подготовка Йонко Иванов. Колко по-малко ще са часовете по теория, тепърва ще се уточни. \"Има много неща, които биха могли сами да се прочетат, затова не е необходимо наказанията да се знаят наизуст\", посочи още Йонко Иванов. Вътрешните изпити също ще отпаднат. Цената на обучението обаче със сигурност ще скочи. Ако в момента се заплаща между 650 и 800 лева, след промяната сумата ще скочи с между 250 и 300 лева. На следващ етап от промените в курсовете вероятно ще влязат и симулаторите за кандидат-водачите. \"Симулаторите са навлезли в почти целия Европейски съюз преди повече от 10 години и са се наложили като успешен модел за обучение\", коментира Богдан Милчев от Института за пътна безопасност. Автоинструктори обаче се обявиха против въвеждането на симулатори при обучението на шофьори. Те заплашват, че ще излязат и на протест. Според тях, ако симулаторът действително се въведе, шофьорските курсове ще поскъпнат. Автоинструкторите са категорични и че симулаторът няма нищо общо с реалното каране на мотор. \"Той по-скоро може да даде една обща култура на човек, който въобще не се е качвал на мотоциклет, обясниха от бранша и увериха, че обучението в градска среда е много по-качествено.", "date": "2019.07.10", "title": "Задава се поскъпване с 300 лв. на шофьорските курсове"}
{"url": "https://duma.bg/borisov-se-zakanva-dachich-priznava-greshkata-n195609", "text": "Скандалът Борисов - Дачич продължи вчера с ултиматуми и закани от българската страна. Искам Ивица Дачич да ми се извини публично, заяви Бойко Борисов на форума в Босна и Херцеговина, където се провежда срещата на върха на Процеса за сътрудничество в Югоизточна Европа (ПСЮИЕ). \"С какво съм го оскърбил? И с какво моето поведение е неприемливо?\", подчерта Борисов и добави: \"Вчера си позволява да вика посланика ни и да заявява, че поведението ми било неприемливо. Дачич сега ще види какво е неприемливо поведение. Той сега ще види... До вчера говорих с най-добри думи, но след като си позволява това, докато не ми се извини, нито Александър Вучич, нито Анна Бърнабич ме интересуват какво ще кажат.\" Борисов разкри, че сръбският външен министър се е извинил вчера, но не публично. \"Четири пъти каза вчера \"извинявай\", но не иска да го каже пред медиите\", заяви Борисов и призова сърбина: \"Не е трудно да кажеш извинявай\".  Междувременно след среща с Екатерина Захариева на международен форум в Словакия Ивица Дачич обвини сръбските медии за погрешната му интерпретация на думите на Борисов. \"Най ме изненада това, което обявиха нашите медии. Както анализирахме с министърката, премиерът Борисов всъщност отговаря на питане дали Борел ще е пристрастен, защото Испания не признава Косово. За мен това съществено за мен променя контекста на изявата му. Впечатлението в България бе, че нападам Борисов, но всъщност съм реагирал на нещо, което Борисов не е казвал. Изчистихме всичко това с министър Захариева. Искаме с България добри отношения, приятелски, съюзнически и стратегически, защото това е в интерес на двете страни и двата народа\", каза Дачич. ", "date": "2019.07.10", "title": "Борисов се заканва,  Дачич признава грешката"}
{"url": "https://duma.bg/s-miris-na-amerika-n195600", "text": "Едно време имаше някакъв виц, в който се казваше, че Бай Тошо завършил една своя реч с думите: \"Да живее международното положение по всички земни кълбета!\". Уви, пожеланието му не се сбъдна. На международното положение не му върви. Не е нужно причината да бъде търсена дълго. Цивилизованият свят отдавна я е изнесъл на повърхността - още преди 500 години. Нарекъл я е \"Русия\". И никога не се е отказвал от тази фикция. За нея също има причина. Държавата с огромна територия трябва да изчезне, а природните й ресурси - да се поделят между \"признатите носители\" на прогреса - англосаксонския свят. Всички останали мъничета - временно според ситуацията наричани \"съюзници\", може да се използват като инструменти за постигане на целта. За да бъдат по-сговорчиви, ще ги включват в разни съюзи, асоциации и прочее обединения, а когато трябва, ще ги изключват. Още преди век небезизвестният британски философ и геополитик сър Халфорд Джон Маккиндер е писал, че става дума за \"историческо и икономическо съревнование, а главната награда в тази игра е Русия\". Казано е честно и до цинизъм откровено. И той не е сам. Теоретичните му трудове до днес имат своите последователи в престижните западни научни центрове и \"мозъчни тръстове\". На тях се базират и новите военни доктрини, и \"концепциите за сдържане\", и програми за \"помощ\" на партньорите с недоразвита демокрация. Документи от този род се печатат със завидно усърдие. Преди дни Агенцията за международно развитие (USAID) обяви специална програма за \"Противодействие на зловредното влияние на Кремъл в Европа, Евразия и други региони\", т.е. по целия свят. Съчинението поразява най-малко с две неща. Първо, с простодушната си откритост, признавайки за първи път същността на своята дългогодишна дейност - по света може да има само едно влияние - американско. И второ, то има характер на инструкция за всички, които са се вързали за САЩ, т.е. записали са се в т.нар. евроатлантическа общност. Поставят се много задачи, между които и \"да се намали икономическата и енергийната уязвимост, което предполага да се ограничи зависимостта на партньорските на САЩ страни от контролираните от Русия енергоресурси\". Съчинителите на концепцията са забравили да прикрепят към нея флаконче с американски втечнен газ. Така всички, които искат да прокарват тръби с \"токсичния\" руски газ и да си строят хъбчета, биха усетили неотразимия аромат на свободата. \"Увеличаването на експорта на втечнен газ от САЩ има решаващо значение за разпространяването на свободния газ по целия свят и така въздухът навсякъде ще бъде по-чист\", заяви преди три седмици зам.-министърът на енергетиката Марк Менезес. Той веднага бе подкрепен от помощник-министъра Стивън Уинбърг: \"Това ще даде възможност на молекулите на американската свобода да се разпространят по целия свят.\"  Ясно ли е? На господата им трябва целия свят. Пречело им обаче международното право. То има място, но само ако поне в скоби бъде поставено и определението \"американско\". Това право, от което зависи съдбата на \"международното положение по земните кълбета\", не бива да връзва ръцете и амбициите на САЩ. Помощникът на Тръмп по националната сигурност Джон Болтън го е казал все така по американски цинично: \"Голяма грешка е да се придава на международното право каквото и да е значение, дори когато то отговаря на нашите краткосрочни интереси.\" Време е да тичаме в американското посолство. Там трябва вече да раздават ампули със \"свободни газови молекули\"? Бойко да вземе да провери и да уведоми народа. Той чака.", "date": "2019.07.10", "title": "С мирис на Америка"}
{"url": "https://duma.bg/vazpitanieto-vchera-a-dnes-n195598", "text": "председател на синдикат \"Образование\" - \"Подкрепа\"  За възпитанието винаги говорим с повишен патос и го канонизираме като светец на образованието и успехите. И в говоренето, с малки изключения, няма разлика как сме го правили преди векове и днес. Възпитанието в ценности и възпитанието в човешки и граждански правила са еднакво важни компоненти, които сменят своето лидерство като \"Ин и Ян\". Защото каква е ползата, ако оценяме гениалността на произведение на изкуството, но нямаме задръжките, които да ни спрат да си изрисуваме името или напишем телефона си върху него.  Може би нямаше да говорим активно за това как възпитаваме младите вкъщи и в училище, ако някак по писани или неписани закони го правихме добре и успешно? Но засега възпитанието, което демонстрират някои млади хора в България, индикира огромни дефицити в семейното възпитание и фокусира една формална и неуспяла дотук политика за обща подкрепа на учениците в училище.  Един български съдия е направил следния извод: \"Когато учител е наречен недоразумение, това не е обида! Но ако това се използва към съдия, то би било недопустимо!\" Този пример е показателен за това как цяло едно поколение от българското общество си е позволило да мисли, че хората, градящи ценности и формиращи възпитателните модели - учителите, могат да бъдат поругавани! Как стигнахме дотук - много лесно, с години упорити действия на  за това, че сриваме българското възпитание, запазило се дори в ерата на социализма и комунизма! С години упорито незнание на градящите политики, за ролята и неразривната връзка между възпитание и образование. Защото през 90-те години нас, учителите, ни наставляваха от регионалния инспекторат по образование: \"Учителят е преподавател на учебен материал и нека не излиза от тази рамка!\" И \"тази рамка\" на липса на възпитателни модели формира общество, което не зачита истински ценности, а формира и почита нови, на улицата и на подземния свят. 30 години българското училище беше отдалечено от възпитателната си функция, а българското общество беше хиперактивно във формиране на антиценности. Много ученици получиха усещане за недосегаемост, а някои родители получиха статут на водещи процесите в образователната система. Днес повече от всякога сме убедени, че възпитанието трябва да се върне в нашия дом, в нашето училище, в нашия живот, за да си спомним, че духовните ценности не са преходни и не бива да ги сменяме с материални. Точно сега сякаш е времето за формирането на Стратегия за възпитателната работа в образователните институции, която МОН предлагат. Проектът за стратегия ясно дефинира липсата на образователна политика за възпитанието в образователните институции и прави отлична ретроспекция за това що е възпитание и кои са ценностите, които семейството и училището трябва да формират. Синдикат \"Образование\" подкрепя стратегията като навременна и важна за бъдещата визия на по-успешното българското образование. Но в стратегията се казва, че \"Успешното реализиране на възпитателна работа в образователните институции е в пряка зависимост от добронамереното, ползотворното, взаимопомагащото взаимодействие между детската градина и училището, от една страна, и семейната общност, от друга; в качеството им на основни социални структури, осъществяващи възпитателни функции\". Но е пропуснато нещо много важно от осъществяването на целия процес - какво се случва, когато липсва добронамереност и взаимно подпомагане. Защото във всички образователни европейски системи това звено го има и е много важно. е най-важна при семейното възпитание, но липсват инструментите и желанието на институциите, било то държавни или образователни, за подпомагане, убеждаване и задължаване, на родителите, несправящи се с това си призвание.  Липсват и ефективните инструменти във всички български институции за формиране на ефективно и добронамерено партньорство между родители и учители, при провеждане на учебно-образователните процеси. За съжаление, липсва и политическо желание от властимащите да гарантират йерархическите нива на академичното възпитание, защото сякаш волята е отстъпила на страха.  Все още витае във виртуалното медийно пространство клипът, в който ученик се държи неадекватно, хиперактивно и определено не спазва училищните правила, защото не харесва слабата оценка, която заслужено получава, или се радва на незаслужената тройка. Освен че този пример е показателен за  от ученици и родители, това риалити доказва по неоспорим начин безсилието на политиката за приобщаване в подобни ситуации. Ученикът е бил многократно преместван и наказван, но неговите родители не са партнирали смислено, за да предотвратят проблема, а институциите от всички видове са били безсилни от липса на всякакви инструменти! Това, разбира се, ще продължи! Защо допуснахме толкова криворазбрана толерантност в образованието на нашите деца? Защо се отказахме от работещите модели на оценки, на дисциплина и поведение, завещани от векове?  От 10 години синдикатът \"Образование\" предлага оценка за дисциплината и спазването на правилата от учениците в училище, но страхът на експертите от МОН стопира това предложение. А всъщност няма образователна система в Европа без тази мярка. Защо ние искаме да приемем, че стимулирането на доброто поведение и възпитание се гарантира чрез отричане на лошото? В много образователни системи съществува термин \"изключване\" на ученик. В българската система за образование и възпитание тази дума е сменена с по-меката \"преместване\". Пак да стресираме добрите ученици с лошия пример на учениците с образователни дефицити, които \"галим с перце\". Повече от 20 години българските учители предимно сами се стараят да приберат в училище всички ученици, имащи право на образование. Сега този процес е по-активен и сякаш всички институции се ангажират с тази кампания, но от почти 10 години различните екипи на МОН правят мобилни проверки на присъствието на учениците в училище. Това би било прекрасно, ако имахме визия какво ще направим, след като установим огромен процент липсващи ученици, предимно от ромския етнос. Първото послание, ако приложим новия закон и училищния правилник, би било да изключим/преместим поне 20 000 ученици, които попадат в графата с огромен брой неизвинени отсъствия - т.е. това послание е неприемливо. Не бихме могли да мислим, че ще спрем да пишем отсъствия, за да оставим учениците в училище, но извън него тези ученици нямат никакъв шанс в живота. Голямата \"иновация\" в тази ситуация е дисциплинарни наказания от МОН към учители, директори и началници на РУО, за безхаберието на семействата и държавните институции. Разбира се, няма как да накажем родителите, но нека поне да ги покритикуваме малко, защото и от това се страхуваме. В заключение бих добавил, че трябва  в семейството, възпитанието в образователните институции, възпитанието като фундамент на доброто образование и успеха. И нека публичните личности в България не само да възпитават своите деца, но и да не забравят, че с делата си възпитават всички подрастващи.  Много е важно да кажем днес и сега колко е належащо да върнем възпитателната функция на българските образователни институции, защото системата се люлее само на един крак - обучение, без да се използва и другият крак - възпитание. Така еднокраки, разлюлени, без надграждане на духовните ценности и морал, сме изправени пред огромния риск да паднем в бездната на бездуховността. И нека не забравяме, че Учителят дава свободата на човеците, защото възпитаният и образован човек най-лесно може да отхвърли всички окови.", "date": "2019.07.10", "title": "Възпитанието - вчера, а днес? "}
{"url": "https://duma.bg/semeyni-drami-n195601", "text": "Лошият нрав на Доналд Тръмп застигна и любимия исторически съюзник на Вашингтон - Великобритания. Поводът станаха разгласени от неизвестен източник коментари на британския посланик там, които не са особено ласкави към настоящия стопанин на Белия дом.  Естествено, отговорът не закъсня и Тръмп изригна, че повече няма да работи с този човек. Лондон застана зад своя човек, но не пропусна да уточни, че не е съгласен с тези коментари и отново потвърди \"специалната\" връзка между двете държави. Яростта на Тръмп обаче стигна и до (все още) премиера Мей, която не била изпълнила заръките му по отношение на Брекзит. Връзката между Лондон и Вашингтон няма как да бъде скъсана, защото и двете държави имат голяма нужда една от друга. А и наистина споделят общи \"ценности\" - илюстративен пример е войната в Ирак пред 15 години. По-интересно е кой и защо предизвика този скандал, пък бил той и буря в чаша вода. Следите водят към някого който силно отстоява идеята за \"твърд\" Брекзит - пълно скъсване на отношенията с ЕС. А един от основните аргументи за развода беше, че това ще позволи да се задълбочат отношенията именно със САЩ.  Е, като бивш постоянен представител на Великобритания в ЕС (2007-2012) г-н Дерък очевидно не е бил привърженик на излизането. Или поне не в достатъчна степен. И очевидно някой го е набелязал за отстрелване. Много е възможно това да е самият Джереми Хънт - външният министър, но и един от двамата оцелели участници в борбата за поста на Тереза Мей.  Това, което изглежда като атака срещу Тръмп, всъщност е клетва във вярност - по този начин някой се опитва да докаже лоялността си към Америка и в частност настоящата администрация. Нищо ново под слънцето. При това положение липсата на Великобритания би било нещо много положително за цяла Европа. ", "date": "2019.07.10", "title": "Семейни драми"}
{"url": "https://duma.bg/knizhka-mirazh-n195602", "text": "Днес се очаква с парафа на образователния  министър идеята за вдигане цената на шофьорските курсове да стане реалност. Поскъпването се обяснява с очакваното увеличение на часовете за кормуване от 31 на 45. Според мнението на експерти в бранша, въпреки че тяхната себестойност се запазва 20-30 лв., това вероятно ще доведе до поскъпването на курсовете с около 300 лв. Целта е да се подобри обучението на бъдещите водачи на МПС, а така да намалеят и джигитите по пътищата. Но дали в случая тя напълно оправдава средствата. Те и в момента не са малко. За шофьорски курс човек трябва да се бръкне с 650-800 лв. Прибавете към тях още 300 от септември и ще видите, че мечтаната шофьорска книжка ще се превърне в мираж. Бизнесът, свързан с тези документи, е сред секторите у нас, които най-трудно се поддават на изсветляване. Логично е държавата да определи реалната цена на курсовете, но тя бяга от проблема. Вместо това градове и села са облепени с обяви на фирми, които предлагат обучение за 250-300 лв. Там обаче не пише, че след като си клъвнал, цената рипа най-малко двойно чрез вътрешни изпити и допълнителни часове. Иначе промяната в обучението е повече от необходима. В масовия случай младите шофьори вземат книжка, без тя да е съпроводена с достатъчно умения за каране по магистрала и в задръстване например. Практика е инструкторите да учат курсистите си само по маршрутите, където се провеждат изпитите. Преди време шефката на новосъздадената Агенция за пътна безопасност Малина Крумова се изказа неподготвена, като предложи на хората над 60 г. да им бъде забранено да шофират. Тя вероятно не е чувала, че на много места по света е въведено \"обучението за цял живот\". Безопасност на движението трябва се учи в училище до 10 клас, а след 65-годишна възраст например шофьорите при подмяна на свидетелствата могат да преминат и кратък курс по опресняване на знанията. Не е задължително да плащат от джоба си, разходите за този курс може да поеме и фондът за пътна безопасност.", "date": "2019.07.10", "title": "Книжка - мираж"}
{"url": "https://duma.bg/vreme-li-e-za-nova-danachna-filosofiya-n195599", "text": "През определен период от време темата за въвеждането на диференцирани ставки за ДДС става актуална. В момента сме в подобна ситуация. Този проблем обаче е само един елемент от по-големия въпрос - за цялостната промяна на данъчната система, защото според редица експертни оценки сегашната не допринася за намаляването на неравенството в страната. Насърчаване на земеделието и минимизиране на по-високите цени на енергоносителите  - това са само част от мотивите на БСП да поиска намаляване с 5% на ДДС за брашно, изделия от брашно, мляко и месо, обяви депутатът Георги Гьоков пред последното заседание на Националния тристранен съвет. Левицата предлага също ДДС за лекарствата да е 9% - с аргумента, че потребителите поемат 80% от цените им. С диференциране на ставките по ДДС бюджетните приходи временно ще намаляват в близко бъдеще, но дългосрочно имат потенциала да нарастват с устойчиви здравословни темпове - като се увеличават търговските обороти, твърди Гьоков. Синдикатите обаче не подкрепят предложението на БСП. КНСБ настоява за намаляване на ставката за всички стоки от 20 на 15 процента. Представителните бизнес организации са категорично против намаляването на ставките на ДДС. По изчисление на Асоциацията на индустриалния капитал това ще лиши приходите в бюджета от 1 милиард лева. Дошло е обаче време за нова данъчна философия, коментира Васил Велев. По приблизителни оценки през последните 10 години държавата е подарила на капитала чрез данъчната система 30 млрд. лева и е ощетила със също толкова трудовите хора, малкия и средния бизнес, интелигенцията и пенсионерите, твърди икономистът проф. Иван Ангелов. Според него нашата държава се самолишава ежегодно от 3-3,5 млрд. лв. приходи чрез прекалено ниското облагане с преки данъци. Ако повишението на основната данъчна ставка до 20% се съчетаеше с въвеждане на необлагаем минимум и умерено прогресивно облагане, бюджетът щеше да получи около 2,0-2,5 млрд. лева допълнителни приходи и да задоволи много повече обществени потребности. За сметка на това създава по-голям финансов уют на работодателите, е мнението на проф. Ангелов. Данъчната система у нас изисква основно преоценяване и преоглеждане, твърди и проф. Гарабед Минасян от Института за икономически изследвания при БАН. По думите му проблемът е много сериозен. За съжаление Министерството на финансите не проявява никакво желание да дискутира темата, дори демонстративно се придържа към някакви установени вече правила - вероятно много повече от страх да не би нещо да наруши и след това да не може да си върши работата, както трябва, отколкото следвайки някакви правила за провеждането на ефективна фискална политика. Работата не е в това да парчетосваме нещата, казва ученият. В България ДДС осигурява повече от половината от данъчните приходи, а за сметка на това преките данъци осигуряват около 20%, подчертава проф. Минасян. По думите му събирането на преките данъци е относително по-трудно. Според него вероятно това е една от причините, поради която финансовото министерство, в търсене на комфорт за своята собствена дейност, изобщо не проявява никакво желание да преразгледа структурата на данъчната система. Действието на плоския данък вече показва недъзи, които следва да се поправят. Според проф. Минасян те влияят значително върху икономическото развитие на страната. Освен че сме най-бедната държава в ЕС, продължаваме да се развиваме с относително по-ниски темпове от сравними на нас страни от Източна Европа. Въпросът с данъчната система има пряко отношение към темповете на прираст на БВП и изобщо въпросът е свързан с фискалната политика, коментира Минасян. Още преди година някогашният премиер Иван Костов заяви на специална дискусия, организирана от фондация \"Фридрих Еберт\", че плоският данък е една от основните причини за укриване на доходите. Тогава Костов посочи, че за работодателя е изгодно ниското облагане на печалбата и на личните доходи, защото от тях може да плаща неформални доходи на заетите, като спестява осигурителните вноски в размер на 32.7%. Според експремиера  неадекватно данъчно облагане е причина за много вредни процеси в държавата, включително и за неравенството. Структурата на бюджетните приходи у нас е сбъркана. В Европа преките и косвените данъци допринасят еднакво за тях. У нас косвените данъци играят по-голяма роля в това отношение, а това води до дисбаланси, коментира доц. Виктор Йоцов от Института за икономически изследвания при БАН. Противно на очакванията, плоският данък не допринесе за ограничаване на скалата на сивата икономика и на практиката за укриване на данъци. Неравенството на неравенствата е може би най-яркото доказателство за неефективността от гледна точка на преразпределителната функция на фискалната политика на плоския данък\", твърди президентът на КНСБ Пламен Димитров.  В програмата на управляващата партия изрично се посочва, че данъчната система ще остане такава, каквато е, защото, когато говорим за данъци, всички сме наясно, че трябва да говорим за данъчна система, а не само за един или друг вид данък, заяви шефката на парламентарната бюджетна комисия Менда Стоянова. Според нея данъчната система работи и затова нивото на данъчното облагане като макроикономически показател не бива да се променя. За Стоянова основният въпрос, на който трябва да се отговори, преди да се тръгне към данъчна реформа, е: трябва ли когато икономиката върви нагоре, да правят промени, и то които биха повлияли неизвестно по какъв начин. Сега се предлага да преразпределим данъчната тежест и тя да се поеме от тези, които генерират повече доходи и печалби и съответно да намалим на останалите. Това е един много сложен въпрос. За него дебатът е започнал, но в него трябва да се включат не само експерти, но и изчисления, защото трябва да е ясно, че е необходим анализ всяка промяна до какъв резултат би довела и дали този резултат ще бъде положителен за растеж на икономиката, каза тя. Бихме подкрепили общо намаляване на ставките, но това може да стане едва след влизането на България в еврозоната, твърди Димитър Бранков, зам.-председател на БСК. Всякакви радикални промени в данъчната система преди влизането ни в еврозоната обричат на риск фискалната система и достъпа до еврозоната. Ефектите от гъвкави ДДС ставки могат да бъдат в различни посоки, смята Димитър Бранков и добави, че заради това дебатът трябва да бъде по-продължителен и по-професионален. \"Предложенията, които са отправени, са частични - те засягат данъчни ставки на ограничен кръг от стоки, които при това не са дефинирани пределно ясно. По тази причина считаме, че дебатът за отстраняване дефектите в данъчната система трябва да продължи достатъчно дълго време при много внимателна, надеждна оценка за въздействие и отворен дебат с всички браншови организации, които са засегнати. Решенията не могат да бъдат взети просто така с месец-два дебат, респ. отиване през есента към промяна на данъчните закони. По тази причина подкрепихме позицията за отказ от радикални промени в данъчната система, докато не се предприемат мерки за повишаване на ефективността на разходване на публичните средства\", коментира зам.-председателят на БСК. По думите му в страната има много ниска ефективност на бюджетните политики по отношение на разходите. Финансовият министър Владислав Горанов също остава непреклонен в позицията си, че докато той е на този пост, ДДС няма да се променя и диференцира. Според него възможно най-грешният инструмент за постигане на справедливост за уязвимите социални групи е чрез промяната на ДДС, защото той важи еднакво както за хората с високо материално, така и за тези с по-ограничени възможности. \"През данъците никой не си оправил икономиката и не е постигнал справедливост в обществото\", е мнението на Владислав Горанов. Един от основните изводи в тазгодишния доклад на Института за икономически изследвания при БАН е необходимостта от широка обществена дискусия за промяна на данъчната система. Човек обаче трябва да е безнадежден оптимист, ако повярва, че подобна стратегическа промяна може да се случи при сегашното управление на страната. От думите на премиера след един от последните коалиционни съвети се разбра, че няма да има намаляване на ДДС нито на книгите, нито на лекарствата, нито на хляба. Като цяло данъчната система няма да се пипа до края на мандата. Причината - в коалиционното споразумение на управляващите е записано, че до края на мандата данъците няма да се променят. \"Затова по тази тема няма да дебатираме повече\", отсече  Борисов.", "date": "2019.07.10", "title": "Време ли е за нова данъчна философия"}
{"url": "https://duma.bg/kratki-novini-n195603", "text": "Над 230 души бяха арестувани при международна акция срещу търговията с анаболни стероиди и фалшиви лекарства, съобщи Европол. Тя бе извършена в 33 европейски страни. Освeн арестите разбити са 9 лаборатории за лекарства и са иззети тонове допинг. Световната антидопингова агенция (WADA) е участвала в акцията, ръководена от Рим и Атина.   Лидерът на британската опозиционна Лейбъристка партия Джеръми Корбин призова следващият премиер на страната, който и да е той, да предложи втори референдум за членство в ЕС. В писмо до членовете на партията Корбин заяви, че тя ще води кампания за оставане в ЕС.  Грузинският телевизионен журналист Георгий Габуния е отстранен от работа за два месеца в телевизия \"Рустави 2\" заради нецензурни реплики срещу Владимир Путин. Габуния в продължение на минути оскърбяваше президента, майка му и баща му, използвайки нецензурен език. Хърватският премиер Андрей Пленкович прие оставката на министъра на администрацията Ловро Кушчевича след медийни разкрития за машинации на министъра със земя и имоти. Кушчевич е подал оставка и като политически съветник на управляващата партия \"Хърватска демократична общност\".  Прокуратурата в Истанбул издаде заповед за задържане на 176 военнослужещи, заподозрени за участие в \"терористичната организация ФЕТО\". Сред заподозрените са старши и младши офицери. В момента се провежда операция за арестуването им. Анкара обвинява ФЕТО в опита за преврат на 15-16 юли 2016 г.  Хиляди риби са загинали в река Кентъки след пожар във фабриката за производство на бърбън. Заради пожара в реката се излял алкохол, който довел до спад на кислорода. В огъня изгоряха 45 000 барела бърбън. ", "date": "2019.07.10", "title": "Кратки новини"}
{"url": "https://duma.bg/maduro-pregovaryame-s-opozitsiyata-na-barbados-n195604", "text": "Президентът на Венецуела Николас Мадуро обяви вчера началото на преговорния процес с опозицията на остров Барбадос, съобщи РИА-Новости. \"Стартира процесът на диалог с венецуелската опозиция с участието на правителството на Норвегия. Много окуражаващ старт, имам информация от ръководителя на нашата делегация относно настоящите преговори\", каза Мадуро по държавната телевизия. Според него определени са шест точки, върху които ще се проведе дискусията, те се отнасят до всички сфери на живота на страната - икономика, политика, култура, социална сфера. \"Аз съм много оптимистичен. Днес преговорите продължиха пет часа, стъпка по стъпка ще можем да отворим пътя към мир, ненасилие и конструктивен диалог за Венецуела\", подчерта президентът.", "date": "2019.07.10", "title": " Мадуро: Преговаряме с   опозицията на Барбадос"}
{"url": "https://duma.bg/v-ukrayna-shte-izpolzvat-i-ruskiya-ezik-n195605", "text": "В бъдеще руският език може официално да бъде използван в Донбас при работа с документи, ако това пожелаят жителите на региона. Това заяви президентът Владимир Зеленски пред агенция \"Украинские новости\".  \"Имаше такава една информационна война, че не можеше да се говори на руски език. Мисля, разбирате, че може да се говори. Аз съм президент и говоря с вас, както искам\", каза той, преминавайки от украински на руски език.  Отделно лидерът на пропрезидентската партия \"Слуга на народа\" Дмитрий Разумков разкритикува предишната власт за начина на популяризиране на украинския език. Пред местната телевизия ICTV той изтъкна, че въпросът за държавния език не е приоритетен за Украйна. Разумков каза, че ще продължи да говори на руски език, за да опровергае съществуващите притеснения в страната относно използването му. През май тази година влезе в сила новият закон за езика, задължаващ гражданите да използват само украински език. ", "date": "2019.07.10", "title": "В Украйна ще използват  и руския език"}
{"url": "https://duma.bg/eksperti-predrichat-falit-na-sasht-n195606", "text": "САЩ може да фалират още през септември тази година заради по-ниски от очакваните данъчни постъпления. Тази оценка се съдържа в публикуван аналитичен доклад на Центъра за двупартийна политика, предадe ТАСС. Според прогнозите на специалистите, \"през първата половина на септември федералното правителство повече няма да може да плаща сметките си изцяло и своевременно\". Както обясни експертът от центъра Шай Акабас, данъчните приходи в бюджета на САЩ са се увеличили само с 2-3% вместо очакваните 5-6%. \"Настоящият анализ разкри опасно развитие, което не може да бъде пренебрегнато. Единственият начин да се елиминира възможността за фалит през тази година е да се повиши таванът на националния дълг през следващите седмици\", препоръча Акабас. Държавният дълг на САЩ е около $22 трилиона. ", "date": "2019.07.10", "title": "Експерти предричат фалит на САЩ"}
{"url": "https://duma.bg/ti-dva-pati-mi-mayka-beshe!-n195596", "text": "Стъпил здраво на българска земя, закърмен с най-добрите идеи, пориви и чувства български, поетът правдиво оценява собствените си творения. Стихотворението \"Моите песни\" Иван Вазов написва в 1913 г. Периодът, в който е създадена творбата, е един от най-тежките за народа ни, преживяващ победите, пораженията, смъртта, ужасите, жестокостите на Балканската война, на скоро последвалите още две войни. Поетът е възпял героизма на войниците ни, оплакал е жертвите. В същото време неговата душа е почернена и от лична голяма мъка - загубил е най-скъпия си човек - своята майка. Баба Съба е изиграла невероятно голяма роля за оформянето на Иван Вазов и като личност, и като творец. Горещо благодарен, поетът й е посветил много свои стихове, но паметни остават:                                    В края на юни 1850 г. (на 9 юли по нов стил), когато се ражда първородният син на Съба и Минчо Вазови, домът им е посетен от близки, родственици и доста сопотчани. Любопитните били повече, защото искали да видят дали детето няма някакъв \"нишан\", че родителите били далечни роднини - \"на седем пояса\", та били принудени да се венчаят в Калофер, а не в Сопот.  А кой да знае, че се е родил голям поет, писател, който ще прослави роден край, България? Родил се е един висок и красив българин, наследник на хубост и ум, на сладкодумие от родителите си. Бащината фамилия \"вазът\" означава красноречие, разговорливост. А стремежа си към знание и книги наследява от майката. След него следват още осем деца: Никола, Киро, Ана, Георги, Михаил, Вълка, Владимир и Борис. Всички са красиви, умни, лични и способни българи.  Цялата фамилия ВАЗОВИ с достойните си членове се нарежда в безсмъртния пантеон на строителите на съвременна България. Всички живеят в сговор, мир, взаимопомощ, уважение към родители. За това обединение, за тази здрава патриархалност заслугите са най-вече на баба Съба. Стройната и лична девойка Съба Хаджиниколова била съседка на Вазови. Била на 14 години, когато я сгодяват за снажния и хубав Минчо Вазов. Не била грамотна, но брат й Георги, учил в гръцко училище в Пловдив, знаещ добре и френски, я ограмотява и тя жадно поглъща, чете и препрочита книгите, които имат вкъщи. Тази любознателност, страст към четенето, й остава за цял живот. Тя успява да я предаде и на децата си - те всичките са интелигентни. Оставили са ни писмени доказателства за уменията си да разказват, да пишат.  Но дарбите на баба Съба се наследяват най-добре от първородния й син. Майката му предава своя усет към поетичната реч, защото понякога несъзнателно или под влияние на народните песни тя говорела в мерена реч. Всичките деца на баба Съба носят майчиното чувство към красивото в природата, в живота.  Спомени за баба Съба са писали почти всички от рода Вазови, много редове й е посветила и снахата Елисавета Консулова-Вазова. Най-топли и признателни са излиянията на поета за майката.   Когато проф. Иван Шишманов прави прочутата си анкета с Иван Вазов, той разбира, че и баба Съба е оставила писмени спомени. Зачита се в необработения почерк на нейните писания в един търговски тефтер (поетът също пише първите си поетически опити в търговския тефтер на баща си) и е изненадан! Защото се оказва, че баба Съба е надарена с писателски дар, умее да разказва увлекателно и прочувствено.  Тогава Шишманов си припомня многото случаи, когато майките на големите творци са оказвали влияние за тяхното израстване, за оформянето им като творци. Така е било и с Иван Вазов. Поетичният огън в душата му е запален от неговата майка. После, когато нощем изписвал търговските тефтери на баща си със стихове, нали тя, майката, му е шепнела: \"Ако нямаш свещ, да дам.\"    В 1920 г. спомените на баба Съба са издадени в малка книжка - \"СПОМЕНИ\" - с предговор на проф. Шишманов, а в 1993 г. са преиздадени. Шишманов ги определя като \"откровения\", сравнява ги с биографията на Софроний Врачански \"Житие и страдание грешного Софрония\". Тези спомени на баба Съба и днес се четат на един дъх.  Много интересни са разказите й за годежа и сватбата й с Минчо Вазов, както и спомените й за раждането и \"питата\" на първородния й син Иван. Най-вълнуващи са преживяванията й от гоненията, жестокостите, кланетата и пожарите в Карлово, Калофер, Сопот през 1877 г. Като трагичен епос звучат разказите на многострадалната жена, загубила съпруг, свекърва, попаднала като бежанка с невръстни деца в Араповския манастир, после в Пловдив, Карлово. Ето един откъс от спомените: \"Боже! Мъжа си оставям! Ази накъде отивам? Сопот гори, небето се черви навсякъде. Не се къса глава, бих я откъснала кат на лястовица.\" Изтерзаното й семейство се събира след много перипетии и се приютява след Освобождението в малката пристройка в опожарения им сопотски дом. Добре е тези спомени на баба Съба да бъдат прочетени от всички българи - малки и големи, добре е да бъдат издадени и на чужди езици, за да престанат вече писания и разговори, които отричат жестокостите и кланетата по време на турското робство. По-късно баба Съба живее с най-големия си син - с поета, но връзките й с всички членове на фамилията са здрави и силни. Тя живо и активно участва в съдбата на всекиго от големия род, пише трогателни и напътствени писма, за които води \"отчет\" в многобройните си бележници. Затова Иван Вазов шеговито й прикачва прозвището на еврейската \"Агенция Хавас\". Баба Съба е искала да бъде непрекъснато в услуга на децата си, да им помага със съвети и наставления, държала е да бъде здрава спойката между членовете на многобройната фамилия. И тя наистина е била обединяващото звено в рода. Нейното влияние, нейната сила се е чувствала от всеки член на фамилията. Кореспонденцията й с роднините престанала едва тогава, когато вече всичките й деца и внуци били около нея в София.  А най-малката й снаха - художничката Елисавета Консулова-Вазова, пише за баба Съба: \"Не познавам трапеза, на която така да се е спазвала патриархалността на обичаите, както на нейната. Там никой не смееше да прекъсне говора на по-големия \"бачо\" (Иван Вазов), а когато майката заговореше, и народният поет мълчеше.\" Запознах се с Елисавета Консулова, с  нейните дъщери и внучки, през лятото на 1964 г., когато бях уредничка на къщата музей \"Иван Вазов\" в Сопот. Това беше моето първо работно място след завършване на университета. Сприятелихме се с роднините на Вазов. Чудни вечери прекарвахме на чардака на малката къща на баба Тана Павлова - в разговори, в спомени за рода на Вазов. И душа на компанията беше Елисавета Консулова, наследила много от качествата на своята свекърва!  И тя умееше да ръководи и направлява всички в своето семейство. Правеше го внимателно, тактично, с уважение и толерантност. С хумор и с блага мекота тя също влизаше в душите на своите деца и внуци. Съобразяваше се с младостта и новостите, но държеше за етичността и здравия морал. С качествата си, с дарованията си и тя беше достойна и голяма личност за фамилията Вазови.             ", "date": "2019.07.10", "title": "Ти два пъти ми майка беше!"}
{"url": "https://duma.bg/maae-iran-nadvishi-obogateniya-uran-n195607", "text": "Генералният директор на Международната агенция по атомна енергия (МААЕ) Юкия Амано заяви, че инспекторите на агенцията са потвърдили повишеното количество на обогатен уран в Иран над нивото 3, 67 на сто. Това е \"таванът\", който Иран те трябваше да прекрачва съгласно споразумението му с водещите ядрени сили. Но след като САЩ излязоха от ядреното споразумение и наложиха санкции срещу Иран, властите му решиха поетапно да излизат от договора.   Говорителят на иранското правителството Али Рабий заяви, че Иран ще изпълни ангажиментите си по същия начин, по който го правят европейските партньори на ядреното споразумение, съобщава иранската медия \"Мехр\". Иран не се стреми да произвежда ядрени бомби, а чрез увеличаване на нивото на обогатяване на уран иска да гарантира само своите национални интереси, коментира Раби. На свой ред вицепрезидентът на САЩ Майкъл Пенс предупреди, че страната му \"никога няма да позволят на Иран да придобие ядрено оръжие\".", "date": "2019.07.10", "title": "МААЕ: Иран надвиши   обогатения уран"}
{"url": "https://duma.bg/i-zaev-klavna-ruskite-komitsi-n195608", "text": "Премиерът Зоран Заев стана жертва на руските комици Вован и Лектсус, които му се обадили и се представили като бившия украински президент Петро Порошенко. Те са обещали от името на Порошенко посредничество при преговорите с вселенския патриарх Вартоломей за автокефалния статут на Македонската православна църква. По-рано Заев обеща да направи всичко възможно за отделянето на МПЦ от Сръбската. Заев е засегнал и Преспанския договор, отношенията Сърбия - Косово, политиката на ЕС и НАТО към Русия. Той подчертал като най-голяма опасност близостта на Сърбия с Русия и проектите на Белград за размяна на територии, която можела да взриви региона. Сред \"жертвите\" на шегите на двамата са вече самият Порошенко, Йенс Столтенберг, Еманюел Макрон и Елтън Джон.", "date": "2019.07.10", "title": "И Заев клъвна   руските комици"}
{"url": "https://duma.bg/vsichki-neistini-v-uchebnitsite!-n195597", "text": "Пак се вихри яростна истерия какво да се изучава за комунизма в училището. Поводът този път са новите учебници по история за Х клас. Най-удобното място са телевизиите - те охотно предлагат скъпото си време за обилни антикомунистически излияния. Двигател на новата кампания стана журналистът Христо Христов, титулуван като разследващ, документалист и т.н., който оправдава Белия терор през 1923-1925 г. - бил право на държавата да се защити. Той обходи  телевизиите, говореше едно и също, отричайки очевидни истини от времето на социализма. Негови паралелни сподвижници бяха Евелина Келбечева и журналистката Наса Кралевска. Не могат да се примирят, че в новите учебници не било отразено най-голямото зло на комунизма - окупацията на България от Червената армия, чиято издръжка струвала на българския народ милиарди! Намеси се обаче от името на държавата министър Вълчев и разпореди брътвежите да влязат в учебниците. За всички тях е без значение как и защо Червената армия навлиза в България на 8 септември 1944 г. Бързото напредване на Съветската армия по петите на бягащите германски войски предизвиква паника в правителствените и политическите среди у нас, страх и ужас сред военните и полицейските виновници за убийствата без присъди, изтезанията на заловени участници в съпротивата, изгарянето на партизански и яташки къщи. На 23 август 1944 г. капитулира Румъния, която участва във войната срещу СССР с 420 000 войници и офицери, от тях загиват 104 000 и 57 000 са безследно изчезнали. Това подтиква регентите и българското правителство да бързат. На 29 август Стойчо Мошанов (1892-1975) от легалната опозиция (противник на Отечествения фронт) е изпратен от премиера Ив. Багрянов в Турция и Египет с мисия да се срещне с британския посланик, с военни и разузнавачи и да уговори навлизането на английски войски в България. Срещата става, но англичаните обявяват, че на България няма да се признае правото на съвоюваща страна против хитлеризма, че тя трябва да отстъпи териториите до Пловдив на Гърция и даже да влезе във федерация с Турция. Мошанов отказва да се съгласи и се връща в България. Предприема се друга акция. На 2 септември 1944 г. се образува ново правителство, начело със земеделеца Константин Муравиев, а на 5 септември в страната ни нелегално влизат английски, американски и турски разузнавачи. Те предлагат на новото правителство да пусне турски и гръцки войски да окупират страната, а след капитулацията на Германия те ще бъдат заменени с американски и английски войскови части. Предлагат също България да влезе в Балканска федерация начело с Турция. По същото време Турция обявява мобилизация и струпва 12 дивизии в Тракия. Първа българска дивизия, която охранява границата с Турция, е изтеглена в София. Пътят е открит и вече нищо не може да спре турците да навлязат в България. Но съветското разузнаване надушва пъкления план и обърква плановете на заговорниците. На 5 септември късно вечерта СССР обявява война на България като участничка в хитлеристката ос. Това е причината за това обявяване на война - да се предотврати турската окупация. Съветското военно командване е предвиждало да поиска разрешение от българското правителство само за преминаване на войскови части на Червената армия за преследване на хитлеристите. Тогава идва и идеята за друга Балканска федерация, но с Югославия. При тази ситуация английското разузнаване прави нов ход. И успява. Двама английски офицери се срещат с Кимон Георгиев и Никола Петков - и двамата опозиционери и участници в нелегалния Отечествен фронт. Кимон Георгиев е лансиран за премиер, а Никола Петков за негов заместник. И през нощта на 9 септември 1944 г., докато партизаните и военни части завземат сградите на правителството, на Министерството на отбраната и държавни учреждения, други хора на друго място формират новото правителство. Сутринта на 9 септември страната осъмва с отечественофронтовско правителство начело с Кимон Георгиев, в което влизат още ген. Дамян Велчев и журналистът Димо Казасов - и тримата участвали в превратите през 1923 и 1934 г. Комунистическата партия има само четирима министри от 16-членния състав на Министерския съвет. На първото заседание на отечественофронтовското правителство Никола Петков предлага да се създаде Народен съд за виновниците за въвличането на България във Втората световна война. Това той прави чрез Закона за съдене и наказание на виновниците за националната катастрофа от 9 декември 1919 г., приет още по времето на Ал. Стамболийски. Предложението не е погрешно, защото законът не е отменен от превратаджиите на 9 юни 1923 г. Те  по този закон, но няма акт за отменянето му. Такава е истината. Тя може да се намери в книгата на Стойчо Мошанов \"Моята мисия в Кайро\" (1991), на Константин Муравиев - \"Събития и хора\" (1992) и в архивите на МВР. А Константин Муравиев (1893-1965) е съден за национално предателство - отваряне на границата с Турция, не за това, че е бил министър-председател по времето на монархизма.   \"Окупацията\" на Червената армия се състоеше в малочислен състав от офицери и войници, които бяха изтеглени след подписването на мирния договор с победителките във войната (1947). Нито една съветска база не бе създадена на българска територия. А сега колко чуждестранни военни бази има у нас, господа антикомунисти? Може би бихте предпочели турска окупация през септември 1944 г.? И тя вероятно щеше да струва по-малко на българския народ! В такъв случай какво щяхте да напишете в учебниците по история?", "date": "2019.07.10", "title": "Всички неистини - в учебниците! "}
{"url": "https://duma.bg/kontsertat-sas-solist-yulian-rahlin-se-mesti-v-zala-balgariya-n195585", "text": "Симфоничният концерт \"Менделсон в двореца\", който закрива фестивала \"Споделете музиката в двореца Врана\" днес, 10 юли, ще се състои в зала \"България\" от 20.30 ч. Организаторите от Софийската филхармония и Столичната община преместват събитието заради прогнозите за дъждове и гръмотевични бури през целия ден. Тази промяна няма да попречи на публиката да се наслади на изпълнениетo на виртуоза на цигулката Юлиан Рахлин (на снимката), който ще представи Концерт за цигулка и оркестър 2 от Прокофиев. В програмата е включена и Италианска симфония от Менделсон. Дирижира Максим Ешкенази.", "date": "2019.07.10", "title": "Концертът със солист Юлиан Рахлин се мести в зала \"България\""}
{"url": "https://duma.bg/petachno-matine-s-petya-i-valkat-n195586", "text": "\"Петя и Вълкът\" от Сергей Прокофиев - музикална приказка за деца, ще представи Камерният ансамбъл \"Силуети\" на 12 юли от 11 ч. в Сити Марк арт център в София, бул. \"Янко Сакъзов\" 30. Музиката ще изпълнят Калина Митева - цигулка, Габриела Калоянова - виолончело, Лилия Жекова - пиано, и Кристиян Калоянов - кларинет. Четец е Надежда Кондаклиева. Всички те са се спрели на тази музикална приказка с идеята да създадат спектакъл, който да запознае децата и учениците с един от шедьоврите на класиката, да предизвика в тях интерес, отношение и вкус към музикалното изкуство и да им напомни, че да бъдеш добър не е отживелица.", "date": "2019.07.10", "title": "Петъчно матине с \"Петя и Вълкът\""}
{"url": "https://duma.bg/daniela-georgieva-predstavya-debyutnata-si-kniga-n195587", "text": "Дълбоко заровени тайни се крият в миналото на младата Исабел. Те ще намерят пътя си обратно към нея, за да разбият на пух и прах розовия й свят, на страниците на дебютния роман на младата Даниела Георгиева - \"Заключени спомени\" (ИК \"Сиела\"). Премиерата на трилъра е на 11 юли от 18.30 ч. в \"Dada Cultural bar\" в София (ул. \"Георги Бенковски\" 10). Романа ще представят редакторката Ваня Майсторска и авторката. Даниела Георгиева е родом от София. Завършва социална педагогика в СУ \"Св. Климент Охридски\" и психологично подпомагане на оперативно-издирвателната дейност в Академията на МВР. От малка е привлечена от по-творчески и креативни дейности, затова в момента се занимава с интериорен дизайн.", "date": "2019.07.10", "title": "Даниела Георгиева представя дебютната си книга"}
{"url": "https://duma.bg/lyubovta-na-botev-vazpyava-v-spektakal-grupa-epizod-n195590", "text": "\"Моята молитва, или Любовта на Ботев\" е спектакълът, който може да се види на 11 юли от 19.30 ч. в Нов театър - НДК като част от програмата на Летния музикално-театрален фестивал. Той е изграден върху романа на Неда Антонова \"Неговата любима\" и разказва за любовта между Ботев и Венета. Музиката е на група \"Епизод\" и ще бъде изпълнена на живо от Симеон Ангелов - вокал, Симеон Христов - бас китара, Васил Бележков - китара, клавишни, Христо Гьошарков - барабани. Със специалното участие на Мариела Топалова. Режисьор е Бойко Илиев.", "date": "2019.07.10", "title": "Любовта на Ботев възпява в спектакъл група \"Епизод\""}
{"url": "https://duma.bg/otpadat-knigite-za-dnevni-finansovi-otcheti-na-kasovite-aparati-n195588", "text": "От този месец отпада задължението фирмите с касови апарати да водят книги за дневните финансови отчети, съобщиха от Националната агенция за приходите. Задължението остава за бензиностанциите, използващи електронни системи с фискална памет (ЕСФП). При работа с касови бележки от кочан търговците ще водят специален регистър, в който ще вписват началния и крайния номер на издадените касови бележки за деня и общия оборот, изчислен въз основа на всички тях, както и текст, указващ причината за работа с бележките от кочан. Регистърът се съхранява в търговския обект. Също така е предвидено да отпадне и задължението за отпечатване на дневни финансови отчети от фискалните устройства, като това облекчение не се отнася за лицата, използващи ЕСФП. Това улеснение ще стане възможно, след като фърмуерите на устройствата бъдат актуализирани с функционалност за автоматичното генериране на дневен финансов отчет. С последните промени в Наредба Н-18 е въведено изискване всяко фискално устройство, включително и вградено в автомат на самообслужване, да генерира автоматично пълен дневен финансов отчет.", "date": "2019.07.10", "title": "Отпадат книгите за дневни финансови отчети на касовите апарати"}
{"url": "https://duma.bg/nina-nikolina-i-rusenskata-filharmoniya-na-turne-klasika-i-traditsiya-n195589", "text": "Съвместният проект на Нина Николина \"Класика и традиция\" с Държавната опера в Русе е инспириран от златните хитове на българския песенен фолклор, поднесен на световно ниво, с висока класа и неподражаем стил, с оркестрацията и под диригентската палка на Георги Милтиядов. До момента известните дати на турнето са 17 юли в Бяла, 25 юли в Русе, 4 ноември в Кърджали, 5 ноември в Хасково, научи ДУМА от Светла Русева от \"ABA/SME\".  В репертоара са включени песните от първия концертен албум на изпълнителката \"Нина Николина Live Jazz & Traditions\" - \"Излел е Дельо\", \"Лале ли си, зюмбюл ли си\", \"Назад, назад, моме Калино\", \"Майстор Манол\", \"Свети Георги\", \"Пиринска трилогия\" (\"Пуста младост\", \"Еленко\", \"Катерино моме\"), \"Гюл девойкя\", представени в модерен микс от етно-джаз и класика.  Освен тях в концерта са включени песните \"Ти\" - хит на десетилетието, който звучи като саундтрак на холивудските филми, ползващи нашите народни песни, и македонската народната песен \"Яна\". На сцената с Нина Николина и Русенската филхармония ще бъдат и музикантите Калин Вельов - барабани и перкусии, Мартин Ташев - тромпет и вокал, Ясен Велчев - клавишни, Таня Първанова - вокал.  Лимитираният тираж на албума \"Нина Николина Live Jazz & Traditions\" може да се купи единствено на концертите на Нина Николина с автограф или онлайн на  https://itunes.apple.com/bg/album/nina-nikolina-live-live/1463332251", "date": "2019.07.10", "title": "Нина Николина и Русенската филхармония на турне \"Класика и традиция\" "}
{"url": "https://duma.bg/datata-n195593", "text": "1879 - В ТЪРГОВИЩЕ СЕ РАЖДА НИКОЛА МАРИНОВ, ХУДОЖНИК (УМИРА 1948 Г.). Следва в Художествената академия в Торино. Завършва със златен медал през 1903 г. От 1906 до 1919 г. е учител в София. Професор и ректор на Художествената академия, където негови ученици са Илия Бешков, Александър Жендов, Ненко Балкански, Илия Петров, Александър Стаменов и др. Автор е на картините \"Във вълните на живота\", \"Майка с дете\", \"На полето\" и др. Създава множество стенописи. Галерията в родния му град носи неговото име. 1940 - УСТАНОВЕН Е РЕЖИМ \"ВИШИ\" ВЪВ ФРАНЦИЯ. Това е управлението от 1940 до 1944 г. по време на окупацията на Франция от нацистка Германия през Втората световна война. Името идва от седалището на правителството в курортния гр. Виши. Начело на режима е маршал Филип Петен (на снимката), който подписва капитулацията на Франция. Той притежава цялата правителствена власт, назначава и уволнява министрите и държавните секретари, които са отговорни само пред него. Правителството контролира около 40% от френската територия и разполага с около 100-хилядна армия. 1969 - БЪЛГАРИЯ РАТИФИЦИРА ДОГОВОРА ЗА НЕРАЗПРОСТРАНЕНИЕ НА ЯДРЕНОТО ОРЪЖИЕ. Той е подписан на 1 юли 1968 г. от Москва, Лондон и Вашингтон. Влиза в сила на 5 март 1970 г. и задължава ядрените държави да не продават ядрено оръжие на други държави, да не помагат за неговото производство или закупуване. Неядрените държави са задължени да не приемат ядрено оръжие, да не го произвеждат, да не търсят и да не приемат помощ за неговото производство. Контролът се осъществява с помощта на Международната агенция по атомна енергия. 1990 - ТЪРЖЕСТВЕНО Е ОТКРИТО VII ВЕЛИКО НАРОДНО СЪБРАНИЕ (1990-1991) от най-възрастния сред 400-те депутати Йосиф Петров (на снимката). Най-много места в него има БСП - 211, следвана от СДС - 144. От 17 юли то е председателствано от акад. Николай Тодоров, а негови заместници са Гиньо Ганев, Иван Глушков и Никодим Попов. На 12 юли 1991 г. то приема Конституцията на Р България и се саморазпуска, като продължава да изпълнява функциите на обикновено Народно събрание до избирането на нов парламент. 1994 - В СОФИЯ УМИРА ИВАН РАДОЕВ, ПОЕТ, ПИСАТЕЛ И ДРАМАТУРГ (Р. 1927 Г.). Бил е редактор във в. \"Стършел\", в. \"Родни криле\", сп. \"Български воин\", Българската телевизия, драматург в Народната опера, в театър \"Сълза и смях\", театър \"София\", Пернишкия театър. Публикува поезия от 1939 г. Автор е на книгите \"Пролетно разсъмване\", \"Да бъде любов\", \"Ракия за бога\", \"Един бял лист\" и др. Неговите пиеси \"Светът е малък\", \"Юстинианова монета\", \"Садал и Орфей\", \"Човекоядката\", \"Чудо\", \"Кълбовидна мълния\", \"Сън\", \"Вангела\", \"Упи или Театърът в края на века\" и др. и днес се играят в българските театри.", "date": "2019.07.10", "title": "Датата"}
{"url": "https://duma.bg/polina-porumova-i-mincho-minchev-shte-plenim-publikata-sas-sartse-ot-pirina-n195592", "text": " Щастлива съм, че за втора поредна година ще се изявя в конкурса за нова авторска песен на престижния фестивал \"Пирин фолк\" в Сандански. Очаквам срещи, запознанства с нови хора и приятели. Настроени сме с положителна енергия и смятам, че песента ни \"Сърце от Пирина\" ще се хареса на слушателите и зрителите, което е най-важно!   На първо място очаквам да се срещнем с много нови интересни и креативни хора, от които можем да черпим вдъхновение, любопитни идеи за в бъдеще, а защо не и нови хоризонти за съвместна работа. - П.: Няма защо да се притеснявам от конкуренция, напротив, тя е важна във всяка сфера, когато е силна, можеш да черпиш знания и опит.  - М.: Конкуренцията не ме притеснява, а напротив, ценя добрите автори и изпълнители, които дават стимул на всички останали да работят и да усъвършенстват себе си все повече и повече, за да има пример за добро музикално ниво. - П.: Най-важното за мен е, че работим върху изцяло авторска музика и това ни дава \"сила\", текстовете са близки до хората и до техните преживявания. Голям плюс е, че Минчо освен певец е и музикант, а най-приятно и лесно се работи с професионалисти. - М.: Смятам, че нашата сила като дует е съвкупност от гласови данни, талант, визия. Важни са стилът и начинът, по който поднасяме песните.  - П.: Работим заедно от много скоро, но усетихме, че гласовете ни си пасват като тембър и звучене, както и музикалната ни мисъл се припокрива. Това е причината, поради която създадохме първата ни дуетна песен \"Петровден\", която заснехме с екипа на Фен фолк тв и се излъчва именно по тази национална фолклорна телевизия. - М.: Пеем неотдавна заедно и решихме да направим нашия първи проект \"Петровден\". Смятаме,  че се получи добре, това ни даде мотивация да създадем още една авторска творба - \"Сърце от Пирина\", която премина първоначалната селекция и ще представим на сцената на Летния театър на \"Пирин фолк\" 2019 г. - П.: Все още не, тъй като тепърва започваме да работим заедно. - М.: Първите ни две авторски дуетни песни бяха създадени в порядъка на един месец, за това кратко време не сме обмисляли идея за име на дуета, а и с нетърпение очакваме момента на нашата изява на \"Пирин фолк\", както и отзивите за втората ни песен.  - П.: Разбира се, първата ми изява в Музикалното училище беше на конкурса \"Орфеево изворче\" в Стара Загора, където спечелих Специалната награда на фондация \"Български фолклор\". - М.: Завършил съм специалност тамбура и от малък започнах да свиря и да опознавам този инструмент, спомням си първата ми изява, която беше на сцената на НУФИ \"Филип Кутев\" в Котел. Бях само на 7 години, а се почувствах точно на мястото си, уверен в себе си, разбрах, че това е моето призвание!  - П.: В семейството ми фолклорът е на почит, чичо ми е акордеонист, ръководеше много самодейни хорове. Той изигра важна роля в моето израстване.  - М.: Всички мои роднини и поколенията назад са имали музикални заложби и желание да изпълняват български народни песни. Смятам, че този талант ми е предаден през поколенията и ще продължава да се предава занапред.  - П.: Гордост, щастие и удовлетворение от труда, който съм полагала за всеки конкурс. Ако си получил награда, значи вървиш в правилната посока на развитието си. Разбира се, има изключения. - М.: Наградите винаги носят удовлетворение и радост, но един изпълнител трябва да бъде самокритичен, да изисква от себе си, както и да не спира да твори и да се самоусъвършенства.  - П.: Най-важното за мен е образованието, то е преди всичко останало! Амбициите ми са свързани именно с него, както и с издаването на сборник с автентични песни от Плевенско. Имам амбиция да се развивам в научната и преподавателската сфера.  - М.: Надявам се моите музикални проекти да бъдат оценени положително и да се харесат както на широката аудитория, на публиката на \"Пирин фолк\", така и на всички мои приятели, колеги и наложени имена в българската музика.  - П.: Един мой ден е свързан с подготовка за изпити, развлечения, срещи с приятели и музика. - М.: Всеки мой ден извън сцената минава по различен начин - обичам да пътувам, да се срещам с приятели, да правя забавни неща. Имам доста хобита, които нямат общо с музиката. - П.: Работно, но ще имам достатъчно време за почивка, релакс на плажа и други занимания. - М.: Със сигурност лятото ми ще бъде работно, но ще намирам и време за баланса, който се изразява в релакс, море, хобита и други интересни неща. ", "date": "2019.07.10", "title": "ПОЛИНА ПОРУМОВА И МИНЧО МИНЧЕВ:  Ще пленим публиката със \"Сърце от Пирина\" "}
{"url": "https://duma.bg/tri-baletni-premieri-v-starozagorskata-opera-n195591", "text": "Зашеметяваща вечер очаква почитателите на балета днес, 10 юли, от 19 ч. На сцената на Старозагорската опера ще бъдат представени за първи път трите танцови миниатюри \"Танц при изгрев слънце\", \"Лотос\" и \"Следващият\", научи ДУМА от Сийка Лапачка, пиар експерт. Костюмите са на Мария Христова, сценичното оформление - на Тодор Демеров. Истинска световна премиера - не само като хореографски изказ, но и като музика, е балетът \"Танц при изгрев слънце\". Австрийският диригент Андрия Павлич написа балетната музика и още преди да завърши своята композиция, предложи на Силвия Томова да направи хореографията. Въздействащият глас на Силвия Лулчева ще подсили усещането за тайнственост и хармония.  Младата хореографка Алесандра Скаламбрино от Италия идва по покана на артистичния директор на балета на Старозагорската опера Силвия Томова, след като печели в Модика, Италия, специалната награда за хореография. Нейният \"Лотос\" призовава да бъдем като цвета на лотоса - да се съживяваме всеки ден и да се изправяме пред трудностите. Скаламбрино избира за своя спектакъл вдъхновяващата музика на Шопен. За финал утвърденият извън границите на България Християн Бакалов ще пренесе на старозагорска сцена една от първите си танцови хореографии, донесла му международен успех. Това е мъжки танц по популярния шансон на Жак Брел \"Au Suivant\".  Балетни звезди ще обогатят празничната премиерна вечер с няколко свои хореографии. Зрителите ще се срещнат с новото хореографско амплоа на примабалерината на Финландския национален балет Петя Илиева и на балетиста Георги Елкин, чиято 23-годишна кариера започва и преминава в Швеция и бележи успех по света. Солистката на Националния балет София Цуцакова ще танцува вариация на Жизел от първо действие по хореография на Петя Илиева. Богдана Сергеева и Ивелина Николова ще изпълнят пиесата на Георги Елкин \"Окрилени\" по Хенри Пърсел. Солистката на \"Арабеск\" и вече утвърден хореограф Ангелина Гаврилова ще представи своя авторски номер \"Моята любима играчка\" по музика на Филип Глас.", "date": "2019.07.10", "title": "Три балетни премиери в Старозагорската опера"}
{"url": "https://duma.bg/silata-na-slaba-rusiya-koyato-promenya-sveta-n195594", "text": "д-р ист.н.  С избирането на президента Тръмп очакванията за положителни промени в отношенията Русия - САЩ не се оправдаха. Срещите на лидерите на двете страни \"на крак\" на международни конференции, редките им телефонни разговори и закъснялата среща на върха в Хелзинки през юли 2018 г. са събития, понякога възприемани от политическият елит на РФ като символ за дългоочаквана промяна. Но на практика те нищо не дават. Визитата на Помпео през май т.г. в Русия не даде нов тласък на навлезлите в задънена улица руско-американски отношения. Среща в рамките на Г-20 в Япония също не направи пробив в двустранните отношения. Причините за това са няколко и те имат поне две измерения -  Главната причина, парализираща руско-американския диалог, е стремежът на \"смачканата\" от собствените си проблеми Русия да определи своята роля в света и да се възвърне на световната арена като влиятелен играч. Посочените действия на РФ се възприемат от САЩ като заплаха за световното им лидерство и водят до формиране на дългосрочен курс за сдържане на Русия чрез санкции.  Блокиращ фактор в руско-американските отношения е и разследването за намеса на РФ в изборната кампания на САЩ през 2016 г. Докладът на спецпрокурора Милър не оправдава абсолютно Тръмп. Американският политически елит е убеден, че намеса е имало, а това води до съхраняване на подозрителност към РФ. Темата за \"руската следа\" ще се запази дотогава, докато Тръмп е президент на САЩ. Неприемането на руския външнополитически курс не започва в 2016, а от 2014 - с присъединяването на Крим. Антируската тема ще се експлоатира и в предстоящата президентска надпревара в САЩ. Всичко това затруднява излизането от кризата в двустранните отношения. Украинският въпрос е далеч от разрешаване и може да се превърне във вариант на израелско-палестинския конфликт.  Стабилизация липсва и на Корейския полуостров. Намирането на компромисно решение на интересите на САЩ, Русия и Япония в този регион затруднява постигането на договореност между Тръмп и Ким Чен Ун. Европа отдавна е превърната в бойно поле на руско-американското противоборство: разширяването на НАТО към Русия и американските енергийни интереси размиват влиянието на Кремъл. Опасение предизвиква и новата политическа конфигурация в Латинска Америка - особена зона на САЩ. Разпространението на руското влияние във Венецуела, Куба, Никарагуа, Аржентина, Бразилия, търговията с тях и нарастващите доставки на руско оръжие се превръщат в сериозна пречка за отношенията Москва - Вашингтон. Сложност в отношенията РФ - САЩ внася и ситуацията в Сирия. След разгрома на ИД и прекратяване на активната фаза на бойните действия на преден план излизат проблемите на мирното урегулиране, свързано с междусирийския диалог, възстановяване на пострадалите територии, бъдещото устройство на страната. Зад всички тези проблеми стои съдбата на президента Асад и влиянието на великите държави в региона. Укрепването на руските позиции явно дразни САЩ и внася напрежение в двустранните отношения. Партньорските отношения на РФ с Китай също напрягат Америка. Възможен е руско-американски сблъсък в Арктика. Капак на всичко това поставя Тръмп с разрушаването на създадения контрол над въоръженията. В очертаната ситуация перспективите за положително развитие на руско-американските отношения са минимални. С разгръщането на своя външнополитически курс Русия допринесе за формиране на основите на нова руско-американска биполярност, която и занапред ще съществува наред с китайско-американската. В очертания триъгълник на международните отношения през 21 век страните не са равностранни. От срещите и разговорите на равнище министри не може да се очаква пробив и приемане на съдбоносни решения, тъй като не е намерено компромисно решение. Затова задачата на визираните срещи е поддържане на диалог, който би могъл да съдейства за отслабване на политиката на блокиране на Русия. За последното десетилетие Москва и Вашингтон не успяха да изградят жизнеспособен модел на двустранните отношения, който би позволил провеждането на самостоятелна външнополитическа линия и реализация на собствените геополитически стремежи. Дали създаването на подобен модел е невъзможно и дали геополитическите програми на САЩ и РФ ще останат дълго време в противоречие, ще покаже бъдещето. Опитът на студената война показва, че подобно глобално противопоставяне в течение на десетилетия може да доведе до изтощаване и разпадане на една от държавите. Въпросът е какво ще се случи този път? На този фон изпъква силата на Русия. През първите 10 години при Путин Русия се съсредоточаваше. При появата на Косово и американските бомбардировки на Белград Русия скърцаше със зъби, но трябваше да се грижи за своята цялост и да сдържа центробежните сили. При интервенцията на САЩ в Ирак Русия видимо остана настрана и се съсредоточи върху решаването на вътрешни проблеми - изграждане на собствените въоръжени сили. При поредната американска интервенция в Близкия изток - Сирия, Русия наложи своята воля, спаси Сирия и Европа от чумата, наречена Ислямска държава. Същевременно Русия успя да изпревари всички в  и руските въоръжени сили получиха в началото на 2019 година суперзвуковите ракети \"Кинжал\" и лазерните комплекси \"Пересвет\". В Америка, чийто военен бюджет превъзхожда този на РФ 17 пъти, за свръхзвуково оръжие се говори в бъдеще време. Свидетели сме на необясним парадокс: мощната американска икономика, притежаваща огромна база и фундаментална наука, изпреварваща целия свят в технологиите, се оказа в ролята на догонващ. Едва през 2023 година се планира приемане на въоръжение на първите образци супер звукови ракети. Различни източници сочат, че над създаването на суперзвуково оръжие се работи не само в САЩ, но и в Китай, Израел, Германия и Англия, а също и в Индия и Франция. Според Путин бойните лазерни комплекси и суперзвуковото оръжие ще определят потенциала на армията през 21 век. Отговорът на въпроса защо Русия успя да изпревари всички в създаването на визираните въоръжения се таи в загадъчната руска душевност - въпреки заминалите на Запад руски учени, разпродаването през 90-те години на секретни разработки, Русия успя да създаде нов тип въоръжения и да опази новите достижения на руската наука.  Италианският анализатор Перачини подчертава: \"САЩ днес се оказаха в ситуация, с каквато не са се сблъсквали през последните 50 години. Досега нямаше ПВО, представляваща каквато и да е сериозна заплаха за военната машина на чичо Сам, но Русия успя да поправи този недостатък.\" Става дума за С-400, който, наред с поразяващата си способност, събира  данни за американските технологии стелт. Това означава, че последното технологично достижение на САЩ - изтребителите  F-22 и F-35, не може да бъде защитено от \"всевиждащото око\" на С-400. Бъдещето ще покаже дали 1,16 трилиона долара са хвърлени на вятъра за производството на посочените самолети. \"В нашата високотехнологична епоха, обяснява Перачини, трябва да се помни, че след определяне на формулата на радиосигнала на изтребителя лесно може да се имитира получената информация. А това ще помогне на Русия да маскира своите изтребители и да пречи на противниковите да разпознават сигнала \"свой\" и \"чужд\". Така системата С-400 се оказва  отколкото се предполага - тя е способна без нито един изстрел да нанесе смъртоносен удар на цялата военна машина на САЩ. Освен това на американската теза \"каквото е добро за Америка, е добре за останалия свят\", Русия противопоставя своя теза: \"Всяка страна има свои собствени интереси, които тя има пълно право да защитава, и нейният статус и геополитическо тегло  зависят от това, доколко тя е готова да отстоява своя суверенитет\". В уморения от тридесетгодишното американско господство свят руската позиция намира добър прием и броят на обърналите се към Русия като \"продавач\" на суверенитет страни се увеличава. При това няма разлика дали става дума за С-400, или за Северен поток.", "date": "2019.07.10", "title": " Силата на \"слаба\" Русия,  която променя света"}
{"url": "https://duma.bg/na-latino-piknik-kanyat-v-tsigov-chark-n195584", "text": "Първият по рода си Латино пикник (Latino Picnic) ще се състои на 20 юли, събота, на язовир \"Батак\". Събитието обещава да пренесе духа на кубинската столица Хавана в Цигов чарк, където ще властват огнените танци и музика, представени от едни от най-добрите латино музиканти и танцьори в страната. На проявата ще заложат също на тематична храна и напитки. И всичко това - на фона на страхотна гледка. Забавленията започват в 15 ч. с изпълнение на живо на кубинската певица Долорес Естрада (Dolores Estrada), която има стотици представления зад гърба си като част от световноизвестния шоубалет Internacional Varadero. След това на сцената ще се качи партньорката на известния британски салса инструктор Moe Flex - танцьорката Таня Тончева, която е приготвила атрактивни стъпки и латино движения, подходящи както за начинаещи, така и за напреднали. Участник в Латино пикника е и Димитър Лазаров-De Fuego - международен шампион по салса и основател на една от най-големите танцови школи у нас. Освен това той е певец и създател на музикалната банда De Fuego Orchestra, с която на събитието ще изпълни популярни латино хитове, както и най-новата му песен \"За една нощ\" (Por Una Noche) в дует с Алфредо Торес. Организаторите на събитието препоръчват всички, които желаят да присъстват, да си носят постелка, шапка или чадър, както и удобни обувки. Идеята за Латино пикник принадлежи на пиар и продуцентската компания Plovdiwood Ent., съвместно с De Fuego Present, с подкрепата на Община Батак и др.", "date": "2019.07.10", "title": "На Латино пикник  канят в Цигов чарк"}
{"url": "https://duma.bg/stoev-se-zakani-na-ferentsvarosh-n195576", "text": "Треньорът на Лудогорец Стойчо Стоев обяви, че е разучил Ференцварош и довечера \"орлите\" излизат за победа на \"Групама Арена\" в Будапеща. Първият двубой от I предварителен кръг в Шампионската лига е довечера от 21.00 часа и ще бъде излъчен по Диема Спорт. \"Трябва да успеем да извлечем добър резултат, за да си улесним донякъде реванша. Отиваме с нагласата да победим, не просто да направим добър мач. Доста информация вече имаме за тях. И футболистите гледаха записи. Мисля, че сме ги разучили добре. Въобще няма да подходят защитно. Те са отбор, който обича да контролира топката. Изглеждат добре и в двете фази на играта. Контролът на топката ти позволява да създаваш повече голови ситуации, но невинаги е така. Стремежът ни е да контролираме топката и да създаваме положения, от които да отбележим. Най-добре ще е, ако запазим вратата си суха и да отбележим гол. Опитвам се да предам моето спокойствие. Дано се получи, защото ще бъде напрегнат мач. Стадионът ще бъде пълен, което е хубаво\", каза Стоев. \"Не съм убеден, че сме абсолютно готови. Препятствието е трудно, така че трябва да излезем с чест. Надявам се да сме по-силни. Със сигурност трябва да сме по-силни от миналата година. Но истината е, че тази година първото стъпало е най-тежкото от всички, които сме имали на този етап през годините\", призна капитанът Светльо Дяков.", "date": "2019.07.10", "title": "Стоев се закани на Ференцварош"}
{"url": "https://duma.bg/selfita-ot-chernobil-porodiha-vazmushtenie-n195577", "text": "Провокативни селфита от Чернобил предизвикаха възмущение в социалните мрежи. Оказва се, че много хора се възползват от интереса към трагедията в украинската АЕЦ, за да трупат лайкове. Каналът \"Скандално\" във Vbox7 показва някои от тях, а също и негативните коментари, които последваха. Вероника Рочева е сред попадналите на прицела в скандала, свързан с инфлуенсърите, които се снимат в Припят, повлияни от минисериала \"Чернобил\". След като качи някои кадри, на които се тагна от града в близост до атомната централа, момичето получи остра критика.  Пред сайта Life.ru Вероника сподели, че е подложена на онлайн тормоз и се извинява за фотосесията: \"Снимките дори не са направени в Припят. Фотосесията е осъществена в обезлюдено място в Новосибирск. По никакъв начин не съм искала да обидя хората, преживели тази ужасна трагедия.\" След серията селфита и кадри на различни хора, които се снимаха в градчето, създателят и сценарист на минисериала \"Чернобил\" Крейг Мейцин написа в туитър: \"Чудесно е, че продукцията ни е станала причина забранената зона да се превърне в туристическа дестинация. Но ако посещавате това място, моля да си спомните за ужасната трагедия, която се е случила там.\"", "date": "2019.07.10", "title": "Селфита от Чернобил породиха възмущение"}
{"url": "https://duma.bg/halep-sprya-senzatsiyata-gof-n195571", "text": "Симона Халеп (Рум, №7) сложи край на \"приказката\" на 15-годишната Кори Гоф (САЩ, №313), която имаше фантастично представяне на \"Уимбълдън\". Бившата №1 в света надигра най-младата тенисистка, преодоляла квалификациите на \"свещената трева\" в Лондон, с 6:3, 6:3 и се класира за 1/4-финалите на третия турнир от Големия шлем. 27-годишната румънка реализира 5 пробива срещу тийнейджърката, която спечели 6 мача поред на кортовете на \"Ол Ингланд клъб\", след като мина през квалификациите, а в основната схема елиминира поред 5-кратната шампионка Винъс Уилямс (САЩ, №44), Магдалена Рибарикова (Слвк, №139) и Полона Херцог (Слвн, 60) по пътя към осминафиналите. Детето чудо на американския тенис стана най-младата участничка на британския турнир от 1991 г., когато това направи сънародничката й Дженифър Каприати. В цялата история на \"Уимбълдън\" тя е четвъртата най-млада тенисистка в 1/8-финалите. Рекорда държи Каприати, достигнала топ 16 на 14 години и 2 месеца през същата година, пред Щефи Граф (Гер) - на 15 години и 11 дни през 1984 г., и Каприати - на 15 години и 26 дни през 1992 г., когато стана и най-младата олимпийска шампионка в тениса в Барселона.   Халеп надигра и Шуай Джън (Кит, №50) със 7:6 (4), 6:1. Рекордьорката по титли от Големия шлем Серена Уилямс (САЩ, №10) пък бе глобена $10 000, защото е \"увредила един от кортовете\" в комплекса. Случката е станала на тренировка в дните преди първия й мач. Серена се ядосала на неправилно отиграване и ударила силно ракетата си в тревата. Това обаче се  оказало рецидив, защото 2 дни по-рано тя извършила подобно нарушение и на корт №15. Вчера Серена победи сънародничката си Алисът Риске (№55) с 6:4, 4:6, 6:3. ", "date": "2019.07.10", "title": "Халеп спря сензацията Гоф"}
{"url": "https://duma.bg/antani-ivanov-nagraden-sas-7-mesetsa-zakasnenie-n195570", "text": "Антъни Иванов беше награден за спортист на месеца от пресклуб \"България\" със 7 месеца закъснение. Най-добрият ни плувец взе приза за месец декември 2018 г. за постижението си на 200 м на Световното първенство в малък басейн в Ханчжоу, Китай. По това време той вече живее в САЩ като студент в университета Вирджиния Тех. С достигането си за финала тогава той покри и норматив \"А\" за участие на Олимпийските игри в Токио 2020. \"Тренировките в САЩ са по-малко. Работи се повече за физическа подготовка извън басейна, в него се работи повече върху детайлите. Там има повече хора, от които можеш да се учиш, тъй като сме отбор от 60-70 човека. Навсякъде има басейни, зали, които можеш да използваш постоянно, както и за възстановяване. Тук това се случва само когато съм в София, тъй като тук има възстановителен център. Тук може би от 30 години не се е случвало да имаме толкова големи състезатели по едно и също време\", каза Иванов. За него предстои световно първенство в голям басейн в Куанджу, Южна Корея. За него всичките ни национали заминават в понеделник.  \"Подготовката ми мина отлично. Практически от завръщането ми от САЩ в края на май съм в лагерна обстановка\", допълни търновецът, който преди САЩ плуваше за Вихрен Сандански.", "date": "2019.07.10", "title": "Антъни Иванов награден  със 7 месеца закъснение"}
{"url": "https://duma.bg/shef-na-tsska-sf-ne-vyarva-vav-fearpleya-n195578", "text": "В ЦСКА-Сф са песимисти, че в започващото в петък първенство ще има феърплей. За такъв уж се договориха шефовете на \"грандовете\" - Гриша Ганчев на \"червените\", на Левски - Васил Божков, и на Лудогорец - Георги Домусчиев заедно с президента на БФС Боби Михайлов, на среща при премиера Бойко Борисов. След нея стана ясно, че занапред футболните шефове няма да натискат съдии, да купуват отбори и т.н. Главният мениджър на ЦСКА-Сф Стойчо Стоилов обаче не смята, че това ще стане. \"Откакто преди 3 години бе създаден новият формат на първенството, има доста скандали, които притесняват нашите фенове. Тази среща беше наложителна. Да седнат и да се разберат за някои неща като феърплея. От доста време съм във футбола, много съм видял. Дано тази среща има някакъв ефект и феновете да се наслаждават на честен футбол. Вижте последните 2 кръга от миналия сезон. Оттам ще си направите изводите. Един от отборите (Черно море) излезе с юношите срещу бъдещия шампион Лудогорец. Има органи, които трябва да се самосезират. За много по-малки неща през годините са се сезирали, а сега всички мълчат. Правя си изводи от това, което се случва на терена. Най-пресният пример е мачът за Суперкупата. Имаше ситуации, които са фрапиращи - отменен гол на Локо Пд (срещу Лудогорец). Винаги грешките на съдиите са в една посока. Всеки човек бърка, но в последните 3 години бъркат все в едната посока. Всеки нормален човек ще види, че има някакъв друг проблем. Не вярвам, че може да се променят нещата, но нека да изчакаме. Познавам футболната действителност и за това не съм оптимист. Имаше среща за тв правата, на която Левски също са изразили тази позиция (договорът да бъде развален). Двата най-големи клуба са потърпевши. Направихме постъпки, ако трябва ще стигнем и до края. Това нещо, което се случи на финала за Суперкупата - да има цензура, да не се показват дадени положения на единия отбор, да не се види, че феърплеят е нарушен. От 3 години играят с нечестни методи срещу нас и няма от какво да съм притеснен. Последната година не съм давал и интервюта след мачове, когато сме били ощетени. Няма смисъл. Не знам какво му е наред на Борислав Михайлов. От близо 15 години е в управлението, а не сме се класирали на голям форум. След Евро 2004 в Португалия българският футбол върви надолу. Нека се сезират органите, МВР. България е малка държава и бързо може да се разбере кой ги прави тези неща. Напоследък е модерно да се сезират от новините, но и там е избирателно\", заяви пред бТВ Стоилов, който игра 3 години в германския Нюрнберг с гръцки паспорт и под името Стойкас Стоилкас.  Снощи ЦСКА-Сф посрещна черногорския Титоград в първи мач от I предварителен кръг на Лига Европа. Емисар от турски елитен тим е бил на \"Армията\", за да гледа на живо играта на национала Кристиян Малинов.   В последните дни ЦСКА-Сф е подписал няколко нови спонсорски договора. Това личи от рекламното табло на \"червените\", което е обновено. На него са емблемите на новите спомоществователи. Клубът е сключил договор с фирма, която  изработи официални костюми за футболистите. Подписан е контракт и за кетъринг на \"Армията\", както и с известна марка бира. В продажба преди мача бяха официална програма на цена 2 лв. и значка за двубоя по 5 лв.", "date": "2019.07.10", "title": "Шеф на ЦСКА-Сф   не вярва във феърплея"}
{"url": "https://duma.bg/levski-uchreden-1911-g-n195579", "text": "Левски е учреден още през 1911 г. На \"Герена\" показаха учредителния протокол, който датира от тази година, а не от 1914 г., както се смяташе досега. Илия Христов от сдружение \"Сини сърца\" разкри, че документът ще бъде предоставен на разположение на феновете в музея, който предстои да бъде открит.  Ако новите разкрития бъдат официално потвърдени, Левски ще бъде обявен за най-стария български футболен клуб. Сега се смята от действащите клубове, че Ботев Пд е основан през 1912 г., а Славия през 1913 г. Синият клуб ще стане едва вторият софийски клуб, който ще представи на широката общественост своя учредителен протокол. Досега това стори само Славия - за 100-годишнината на \"белите\" през 1913 г. Документът на \"сините\" веднага предизвика спорове кога клубът е създаден, като повечето твърдения са, че учредителният протокол е от 1914 г. и тази дата е отбелязана на емблемата. През 2014 г. беше чествана официално и 100-годишнината на Левски. В музея на Левски на \"Герена\" ще бъдат изложени предмети от богатото и славно минало на клуба. Сред тях ще е оригинална фланелка от сезон 1967/1968, носена от Стефан Аладжов, човекът с най-много мачове за синия отбор. Клубът представи новия генерален спонсор и екипите за новия сезон. На фланелките е върнато легендарното \"Л\". За последно този основен символ на клуба беше част от екипите през сезон 2013/2014 г. От вътрешната страна на яката пък е поставен първият печат на футболния клуб.  Новият генерален спонсор е Национална лотария. Четирите седмици (7777.bg) заменят досегашния спонсор Efbet, като и двете компании са под контрола на новия собственик на \"сините\" Васил Божков, спряган за най-богатия човек в България. \"С Национална лотария тръгваме на дълъг път, по който ще се опитаме да върнем Левски към корените, към идеите и принципите, вдъхновили неговите основатели в далечната 1914 г. Това партньорство е много повече от спонсорски договор - това е социален проект, чиято цел ще бъде да възкреси любовта на младите към спорта и в частност към футбола, както и да увеличи възможностите на всеки левскар, независимо къде по света се намира, да се докосне до \"синята\" магия и да подкрепя любимия отбор\", обяви изпълнителният директор на клуба Павел Колев.", "date": "2019.07.10", "title": "Левски учреден 1911 г."}
{"url": "https://duma.bg/hvalyat-kobrata-sled-kursa-v-sasht-n195572", "text": "Курсът за сексуален тормоз, който изкара Кубрат Пулев, го е променил съществено. Най-добрият българския профи боксьор получи ласкави оценки за участието си в  Университета на Лас Вегас. Той сам е потърсил академичните хора и е преминал задължителните часове. Курсът бе част от санкцията, наложена от Калифорнийската атлетическа комисия след инцидента от 23 март, когато Кобрата целуна репортерката Дженифър \"Суши\" Равало след нокаута над румънеца Богдан Дину. На 22 юли комисията ще реши дали да му върне отнетия лиценз да боксира, но американците трябва да получат достатъчно позитивни сигнали, че Кубрат спазва предписанията. \"Въпросът е как реагираш на такова нещо. Едно от нещата, които Пулев направи след първите часове от курса, бе да публикува в социалните медии, че е осъзнал, че е сбъркал. Той призова феновете му да не атакуват и обвиняват репортерката. Това е важна стъпка след грешката, която е допуснал. Убеден съм, че Кубрат никога повече няма да попадне в подобна ситуация. Той се е поучил, променен е. Преценявам това по сравнението между него, преди да започне обучението, и как общуваме сега, след него. Той бе активен по време на курса, искаше да е част от него и да извлече от него всичко. Но е много важно Пулев да продължи да е шампион не само на ринга, но и в честното общуване и пазенето на личните и гражданските права\", обяви пред в. \"Лас Вегас Сън\" ръководителят на курса Барет Морис. \"Минахме през програмата стъпка по стъпка, обясняваха ми всичко. Има една тънка граница, която не бива да прекосяваш. Направих грешка и се поучих от нея. Знаех още преди случилото се, че това не е редно. Осъзнавах, че е грешка. Но се случи, защото бях развълнуван и щастлив от победата ми. Няма извинение обаче за стореното. Извлякох поуките си. Направих голяма грешка и дано тя помогне на други хора да не я повтарят\", заяви Пулев.", "date": "2019.07.10", "title": "Хвалят Кобрата след курса в САЩ"}
{"url": "https://duma.bg/parva-zaguba-za-aoiyama-v-nagoya-n195569", "text": "Даниел Иванов-Аоияма падна за първи път на турнира по сумо \"Нагоя Башьо\". В схватка от III кръг 193-килограмовият българин падна от японския \"одзеки\" Гоейдо, който го избута от дохиото. Сумистът от Елхово допусна 22-ро поражение в 25 срещи с японеца, а днес ще се бори с японския \"маегашира-4\" Мейсей, който загуби и трите си срещи в турнира. Аоияма му води с 2:1 в досегашните схватки.", "date": "2019.07.10", "title": "Първа загуба за Аоияма в Нагоя"}
{"url": "https://duma.bg/zvezdi-otvaryat-butilki-s-hvatki-n195582", "text": "Хиляди хора от цял свят, включително и известни личности, се включват в онлайн предизвикателството по отваряне на бутилка с хватка. Новата мания, наречена #BottleCapChallenge, набра популярност, след като редица звезди споделиха в профилите си как свалят капачките на шишетата, без да ги докосват с ръце. Всичко започна от демонстрацията на таекуондо боеца Фараби Давлечин от Казахстан, който показва как успява да свали капачката с перфектно движение на крак, без да пипне самата пластмасова бутилка с вода. Спортистът предизвика Жан-Клод ван Дам, Джеки Чан, Джейсън Стейтъм и Конър Макгрегър да направят същото. Поп звездата Марая Кери разтърси феновете със собствения си принос към популярното предизвикателство. 49-годишната певица публикува видео, в което показва как се подготвя за някакъв удар от бойни изкуства пред бутилката, но вместо да направи ритник, издава висок звук, с който кара капачката буквално да изхвръкне от бутилката. Български известни личности също се изявиха в предизвикателството. Сред тях са футболистът Димитър Бербатов и режисьорът Ники Илиев.", "date": "2019.07.10", "title": "Звезди отварят бутилки с хватки"}
{"url": "https://duma.bg/tarsyat-kosmonavti-s-konkurs-n195581", "text": "Руската държавна агенция за космически изследвания обяви конкурс за набирането на нови кандидати да участват в мисиите й. В специално създаденото видео има бележка, че е възможно някой от новите космонавти да посети Луната. \"Роскосмос\" има амбиция през 2028 г. да осъществи пътуване с хора до естествения спътник на Земята. Всеки гражданин на страната може да кандидатства в подбора за космонавти, но изискванията са доста сериозни. Сред физическите параметри са посочени следните рамки: човекът не бива да е по-възрастен от 35 години, да тежи не повече от 90 кг, да не е по-висок от 190 см, да е в добро психическо здраве. Руската агенция желае новите космонавти да имат висше образование в една от изброените сфери: техническо, биологическо, физическо или химическо. Говоренето на чужди езици също е задължително. Интересен момент се явява и изискването за размера на обувките: всеки с номер над 46-и няма шанс в бъдещата космическа мисия. Конкурсът ще продължи до 1 юни 2020 г. След това ще бъдат избрани четиримата най-достойни, които ще трябва да преминат през програма на Центъра за обучение на космонавти \"Юрий Гагарин\".", "date": "2019.07.10", "title": "Търсят космонавти с конкурс"}
{"url": "https://duma.bg/krasotata-na-vratovrazkite-izpakva-sas-silata-na-betona-n195583", "text": "Красотата на вратовръзките и папийонките ще изпъкне благодарение на силата на бетона в рамките на нестандартна изложба. Експозицията, наречена \"Мъжката сила\", може да се разгледа само днес, 10 юли, от 18.30 до 20.30 ч. в Мраморното фоайе на третия етаж на НДК (входът е от страната на пилоните). Автор на нестандартната инсталация е Георгия Рачева - архитект по професия и дизайнер на мъжки аксесоари. Нетрадиционните за модната индустрия материали като стоманобетон, епоксидна смола и дърво ще са среда, в която ще бъдат експонирани вратовръзки и папийонки. Изложбата от 15 скулптури и картини не е създадена в арт ателие, а на строителната площадка на възстановителния комплекс за децата с онкохематологични заболявания до софийското село Опицвет, за който младата архитектка работи. \"Проектът на сдружение \"Деца с онкохематологични заболявания\" е в напреднала фаза и в хода на строителството остават ненужни материали, които реших да използвам\", споделя Георгия, която е с габровски корени. Вдъхновена от работата си на строителния обект, архитектката решава да експериментира, като съчетае бетона и вратовръзката. Идеята прераства с добавянето и на други материали, използвани в строителството - дърво, смола и арматура. Желанието на авторката е да представи съзидателността на мъжката сила чрез здравината на материалите и красотата на вратовръзките, които тя изработва вече близо три години под марката GIAR.", "date": "2019.07.10", "title": "Красотата на вратовръзките изпъква със силата на бетона"}
{"url": "https://duma.bg/natsionalite-po-plazhen-futbol-zavarshiha-vtori-v-grupa-1-n195573", "text": "Българският национален тим по плажен футбол завърши на второ място в квалификационна група 1 от Дивизия Б на Евролигата. Нашите имат по 6 т. с първенеца Грузия, от който обаче паднаха с 3:4 на старта на турнира в португалския град Назаре. После българите надвиха Дания с 4:3 и в пряк спор за второто място сразиха Норвегия с 5:1. Останалите 3 квалификационни групи от дивизия Б ще се играят в средата на август в Италия. За финалната фаза през септември се класират първенците от 4-те квалификационни групи, 3-те най-добри втори отбора и тимът, изпаднал от Дивизия А.", "date": "2019.07.10", "title": "Националите по плажен футбол завършиха втори в Група 1"}
{"url": "https://duma.bg/orlite-priemat-tsarsko-selo-na-%E2%80%9Eivaylo%E2%80%9C-n195575", "text": "Шампионът Лудогорец ще изиграе първата си домакинска среща от новия сезон в Първа лига срещу Царско село в събота от 21.00 ч. Тя ще се играе на стадион „Ивайло“ във Велико Търново. ", "date": "2019.07.10", "title": "\"Орлите\" приемат Царско село на „Ивайло“"}
{"url": "https://duma.bg/cherno-more-kartotekira-24-ima-igrachi-n195574", "text": "Черно море картотекира 24 футболисти в БФС за новия сезон. \"Моряците\" стартират срещу Локо Пд  в неделя от 21.00 ч. на ст. \"Тича\". Сред картотекираните играчи са 5-те нови попълнения Жордао Кардозо, Илиан Илиев-младши, Йонуц Нягу, Димитриос Хантакиас и Исмаил Иса, както и юношите на клуба, подписали първи професионални договори - Иван Дичевски, Виктор Попов, Мартин Дичев, Лъчезар Йорданов, Петър Вуцов и Йордан Радев. Права за представителния тим имат и всички юноши от школата на \"моряците\", които са картотекирани в ЗС на БФС - Варна.", "date": "2019.07.10", "title": "Черно море картотекира 24-има играчи"}
{"url": "https://duma.bg/rekordni-14-mln-bileta-zayaveni-za-evro-2020-n195568", "text": "Повече от 14 млн. билета бяха заявени за Европейското първенство по футбол през 2020 г. по време на първите 3 седмици от продажбите, счупвайки рекорда за регистрации на надпреварата, съобщиха от УЕФА. В първия месец от продажбите, започнали на 12 юни, 1,5 млн. билета били налични за феновете като част от политиката на УЕФА за ранно разпространение на турнира. Евро 2020, който ще се проведе за първи път в 12 европейски града между 12 юни и 12 юли, ще отбележи 60 години от първото издание. От УЕФА обявиха, че най-много билети сред местните фенове са заявени в Санкт Петербург, Лондон и Будапеща, а повече от 50% от билетите, заявени в тези градове, са от привърженици на страните домакини. За финала на „Уембли“ са направени 1,3 млн. заявки за билети, докато за двата полуфинала пак там са общо 1,5 млн. заявки. Първите билети се продават на euro2020.com/tickets до 15.00 часа в петък. Следващата продажба на билети ще започне през декември, след като жребият за финалите бъде изтеглен на 30 ноември. 1 млн. билета ще бъдат на разположение за феновете на страните участнички.  ", "date": "2019.07.10", "title": "Рекордни 14 млн. билета заявени за Евро 2020"}
