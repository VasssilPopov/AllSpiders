{"url": "http://duma.bg/node/152106", "text": "Родители на деца от детската градина 57 \"Сърчице\" в столичния квартал \"Младост\" 1А изразиха възмущението си от забавения ремонт на сградата й. Заради липсата на готовност за приемане на малчуганите в забавачката, те ще бъдат разпратени в съседни градини, които са пълни с деца. На родителска среща в понеделник на майките било обяснено, че ако няма място в групите, децата ще бъдат настанявани в музикалните салони. От родителите се изисквало и съдействие за преместването на легла, маси и мебели. \nПо план график основният ремонт на сградата трябваше да е приключил. Родителите обаче свидетелстват, че между 10 и 25 август не е имало никакви дейности. Едва в края на месеца са се появили работници, които стоварили тръби, изкъртили фаянса в кухнята и разкопали алея в двора, разказват в сигнала до Столичната община родителите. Едва преди два дни те са били уведомени, че в най-добрия случай ремонтът ще продължи до края на октомври. Майките и бащите настояват да разберат кой контролира ремонтните дейности и защо не се спазват установените срокове.  \nМеждувременно в общината се оплакаха и родители на деца, приети във филиала в бл. 97 на детска градина 127 \"Слънце\" в жк \"Стрелбище\". Те сигнализират, че няма да запишат децата си в забавачката, тъй като са възмутени от материалната база, която определят като гаражно пространство. Те са ходили на място, но никой не им е отворил. Моля да се самосезирате и да обявите адекватни свободни места за наистина нуждаещите се райони, настояват родителите пред Столичната община. \nФилиалът на детската градина в жк. \"Стрелбище\"   \n", "date": "2017.09.06", "title": "Родители вбесени от забавен ремонт на детска градина "}
{"url": "http://duma.bg/node/152107", "text": "В сградата на столичната община \"Възраждане\" не може да се влезе нито с инвалидна, нито с бебешка количка. Това установи вчера новият член на Комисията за защита от дискриминация Петър Кичашки, който бе назначен на този пост в началото на август. Той за пореден път тества едно от местата в София с труден достъп за майки с деца и хора с увреждания. Кичашки припомни, че преди време е трябвало да стои на студа пред общината по същата причина и вчера е решил да провери дали нещата са се променили. \nОказа се, че наличната платформа от едната страна на стълбите пред входа на общината не работи. От другата страна има релси, но те също на практика са неизползваеми, тъй като са остри, опасни, стръмни и тесни. По-късно при Кичашки са слезли пиарът на общината и инженер, но и двамата били изненадани, че съоръженията не работят. Всичко е направено формално, уж за да е достъпно, но то не е, обобщи Кичашки. Според него ситуацията не е изолиран случай. Той разчита колегите му от Комисията за защита от дискриминация да направят максималното, за да се предотвратят подобни недомислици. \nКичашки е на мнение, че абсурдното е, че в българското законодателство е приета цялата правна инфраструктура в сферата на достъпността. Има разписани съответните изисквания в Закона за устройство на територията, в Закона за интеграция на хората с увреждания, има специална наредба за достъпност, но те се спазват половинчато или не се спазват въобще, смята Кичашки. \nНад половин час той е стоял на тротоара пред общината вчера, но така и не успя да влезе в общината. Количката му тежи към 100 кг, той самият е над 60 кг, така че и двама души не бяха достатъчни, за да го вдигнат и да го пренесат на партера на сградата. Това означава, че на практика, ако обикновен човек в инвалидна количка е дошъл да си свърши рутинна, но неотложна работа, няма да има достъп по сградата. Снимка БГНЕС Механизмите в помощ на хората с инвалидни колички се оказаха неработещи \n    \n", "date": "2017.09.06", "title": " Община \"Възраждане\" без достъп за инвалидни колички "}
{"url": "http://duma.bg/node/152109", "text": "Събитията на 9 септември 2017 г. започват в 11,30 часа с поднасяне на цветя пред паметниците на антифашистите и участниците във Втората световна война в различните райони на София и почитане паметта на загиналите с едноминутно мълчание в 12 часа. \nВ 16,30 часа ще бъдат поднесени цветя на паметника на Незнайния воин, на паметника на загиналите пилоти и на паметника на Съветската армия. \nВ 17,30 часа от езерото \"Ариана\" тръгва шествие на младежи към Братската могила. \nВ 18 часа е началото на тържествен митинг-концерт на Братската могила по повод 9 септември. \nВ 20 часа започва безплатна прожекция на филма \"Осмият\". Лятното кино ще се състои на мястото на разрушения Мавзолей в Градската градина.   \n", "date": "2017.09.06", "title": "ГС на БСП в София организира тържествено честване на 9 септември"}
{"url": "http://duma.bg/node/152110", "text": "До 15 ноември ще бъде изготвен подробен анализ във връзка с въвеждането на дистанционното електронно гласуване. Това заяви председателят на Централната избирателна комисия Ивилина Алексиева, която вчера се срещна с президента Румен Радев. \nАлексиева обясни, че държавният глава се е интересувал какво е направила ЦИК и докъде е стигнала с оглед предвидените в Изборния кодекс срокове за въвеждане на дистанционното електронно гласуване. Тя е представила съвместен проект с ДА \"Електронно управление\", според който до края на ноември ще бъде извършен детайлен анализ на добрите практики на въвеждане на дистанционен вот от целия свят. В него ще бъдат посочени силните и слабите страни, възможностите и заплахите пред въвеждането на подобно гласуване, ще има и конкретни препоръки за изграждането на националната система за дистанционно електронно гласуване, подчерта Алексиева. \nНа основата на изготвения анализ ще бъде създадена система за дистанционен вот, която ще бъде експериментално проверена на три последователни избори през 2018 г. Очаква се системата да бъде напълно готова за изборите за евродепутати през 2019 г.  \nВъвеждането на дистанционно електронно гласуване ще повиши възможностите на българите граждани за участие в изборния процес и ще създаде ясен регламент, по който сънародниците ни в чужбина да бъдат съпричастни към провеждащите се в България избори, гласи общата позиция на Радев и Алексиева. Президентът Радев очаква гаранции, че изборите ще протичат честно, без фалшификации и основания за компрометиране на електронното гласуване. \nМеждувременно стана ясно, че ЦИК е избрана за член на Изпълнителния съвет на Асоциацията на световните изборни органи (A-WEB). \nснимка Емилия Костадинова     \n", "date": "2017.09.06", "title": " ЦИК ще е готова с анализа за електронното гласуване на 15 ноември"}
{"url": "http://duma.bg/node/152111", "text": "България е на 127 място в света по дарителство и щедрост, показва Световният дарителски индекс на КАФ за 2017. Авторитетното проучване измерва щедростта в 139 държави, съобщават от Фондация \"BCause: помощ за благотворителността\". Дарителският индекс се формира като среден процент от помощ на непознат, даряване на пари и доброволчество. В България той продължава да спада. Индексът се връща на нивото от 2013 година и е 19%. В предходните години показателят е бил малко по-висок - 21% и 23%. \nВсе пак тази година даряването на пари бележи известно подобрение. То достигна връх от 27% през 2014 г., когато проучването е проведено малко след големите наводнения. През 2015 г. показателят се връща на по-типични за България нива, сочат данните. Сега обаче делът на хората, които съобщават, че даряват пари, е 17%, което е с 4 на сто повече от миналата година. \nПрез 2015 г. броят на лицата, които съобщават, че са помогнали на непознат, е бил 42%. Две години по-късно той е 34%. \nУчастие с доброволен труд декларират само 5% от българите, което ни поставя на предпоследно място в света пред Армения.     \n", "date": "2017.09.06", "title": "България е на дъното в света по дарителство и щедрост "}
{"url": "http://duma.bg/node/152112", "text": "Община Кресна започва национална кампания за възстановяване на колосалните щети от пожара в Кресненското дефиле, пламнал на 24 август. С решение на Общинския съвет е създаден обществен съвет, в който влизат кметът на община Кресна Николай Георгиев, кметските наместници на пострадалите от пожара села и по един представител на всяка от групите в Общинския съвет, който да координира работата по преодоляването на щетите.  \nМестната власт се обръща с гореща молба за човешка съпричастност и съдействие към всички физически и юридически лица, като ги моли да даряват парични средства, строителни материали и вътрешно обзавеждане за изгорелите къщи и селскостопанските постройки в засегнатите села. Създадена е организация за прием на помощи в хранителни продукти и консерви за пострадалите от огнената стихия. С благодарност ще бъдат приемани и вещи от първа необходимост като одеяла, чаршафи, завивки, топли дрехи и обувки. \nПожарът нанесе огромни щети на природата и остави без паша и възможности за събиране на сено за изхранване на животните в засегнатите села през зимата. Затова общината се е организирала да складира дарения от концентрирани и груби фуражи, сено и слама за изхранване на селскостопанските животни в засегнатите от пожара села. \nКметът Николай Георгиев се обръща с лична молба към колегите си от цялата страна да изразят солидарност и да подкрепят общината в критичния момент. Той припомня, че огънят изпепели 10 къщи, 3 селскостопански постройки, пълни със сено и фуражи, и около 2500 декара земеделски и общински гори. Най-пострадали са домовете на три от семействата, другите постройки се използват за вилна зона. Докато къщите им бъдат възстановени, семействата са настанени при свои близки. Община Кресна поема ангажимент да заплаща наем на тези хора. БЧК вече е осигурил вещи от първа необходимост. \nНа телефони 0893 015892, 0893 015893 и 0893 015894 от 8 до 17 часа всички български и чуждестранни граждани и институции могат да получат конкретна информация за нуждите на пострадалите и нанесените щети, като се включат с парични средства, предметни дарения или доброволен труд. Осигурени са автомобили, с които даренията от страната да могат да бъдат превозени до Кресна и пострадалите. \nБанковата сметка, на която могат да се превеждат парични средства в подкрепа на пострадалите от пожара и преодоляването на щетите, е:  ОБЩИНА КРЕСНА  \nИнтернешънъл Асет Банк АД - клон Благоевград  \nIBAN BG08IABG74588401242700  \nBIC IABGBGSF  \nКОД ЗА ВИД ПЛАЩАНЕ: 445100  \nОСНОВАНИЕ: ПОЖАР В СЕЛАТА ОЩАВА, СТАРА КРЕСНА И ВЛАХИ      \n", "date": "2017.09.06", "title": " Кресна търси помощ за възстановяване на щетите от пожара  "}
{"url": "http://duma.bg/node/152113", "text": "Трите правителства на Бойко Борисов неглижират регионални важни проекти, които могат да създадат икономическо и стопанско оживление и заетост в Смолянска област. Това заяви депутатът от \"БСП за България\" Дора Янкова, която даде брифинг заедно с общинския лидер на левицата в Смолян Милко Гавазов. Янкова подчерта, че депутатите социалисти ще настояват за намаляване на бедността, на неравенствата и на регионалните контрасти. \"Ще се фокусираме в подкрепа на общините и ще изведем като акценти образованието, здравеопазването и социалните услуги. Ще поставя в НС въпроси - защо проектът \"Горна Арда\" e замразен и защо се бави разработката на Давидковското руднично поле, която ще създаде заетост в община Баните\", обяви Янкова. Тя се възмути, че ГЕРБ нехаят за изграждането на геотермалната отоплителна система в Златоград. Правителството на Станишев и Орешарски осигури ресурс за свършеното досега, припомни Янкова и определи поведението на ГЕРБ към проблема като \"политически лакърдии\". \nМилко Гавазов призовава правителството да обяви бедствено положение по отношение на гората. Представителите на левицата определиха като престъпно бездействие, вече трета година, стопанисването и опазването й. Както вече ДУМА писа, горите в района изсъхват, а държавата е абдикирала от грижата за горските масиви.   \n", "date": "2017.09.06", "title": "ГЕРБ неглижирали развитието на Смолянска област"}
{"url": "http://duma.bg/node/152114", "text": "Дългогодишната преподавателка по математика в СМГ Зоя Савова бе назначена вчера за и.д. директор на Софийската математическа гимназия от началника на Регионалното управление на образованието Ваня Кастрева. Това бе съобщено в сайта на училището. Завчера Кастрева уволни досегашния директор Антони Стоянов след скандала с гимназията, който продължи цяло лято, след като директорът уволни учителката Петя Тодорова, участвала в неправомерно класиране на учениците за националния кръг на състезанието \"Европейско кенгуру\". \nСтоянов обаче бе уволнен заради нарушения, установени от МОН при проверка, назначена след началото на скандала с \"кенгуруто\". Той не подписа заповедта за уволнението си и тя му бе връчена в условията на отказ пред трима свидетели и дисциплинарната комисия на РУО. Зоя Савова заема спешно длъжността заради започващата след дни учебна година, но ще бъде обявен и конкурс за директор титуляр, съобщи завчера Кастрева.       \n     \n    \n", "date": "2017.09.06", "title": " Зоя Савова стана и.д. директор на СМГ "}
{"url": "http://duma.bg/node/152115", "text": "Проф. Николай Лазаров е новият председател на Изпълнителния съвет на фонда \"Научни изследвания\" (ФНИ) при МОН. Досегашният шеф на съвета проф. Георги Вайсилов ще бъде негов заместник. Двамата са избрани с тайно гласуване с пълно мнозинство от 10 гласа на първото заседание на новия Изпълнителен съвет на фонда, съобщиха от МОН. Николай Лазаров e професор по анатомия, хистология и цитология с изследователски интереси в областта на клетъчната биология, невробиологията и др., с високи научни постижения - 18 пункта на т.нар. индекс на Хирш. В последните 5 години е публикувал над 50 научни труда, цитирани над 500 пъти. Ръководил и участвал в 11 научни проекта. Георги Вайсилов е известен химик от СУ - има индекс на Хирш 26. През 2013 г. е носител на награда \"Питагор\" за утвърден учен в областта на природните науки и математиката. От 2015 г. бе председател на Изпълнителния съвет на ФНИ. \nОстаналите нови членове на Изпълнителния съвет са проф. Виржиния Кирякова - математически науки и информатика (БАН), проф. Явор Енчев (МУ-Варна), проф. Екатерина Бъчварова (БАН), проф. Диана Копева (УНСС), проф. Стефан Денев (Тракийски университет), проф. Светослав Николов (Висше транспортно училище), проф. Иван Узунов (ТУ-София), проф. Диана Иванова (Пловдивски университет), Димитър Андреев, старши експерт в дирекция \"Наука\" на МОН. Новите членове са избрани измежду 46 номинации, постъпили от научни и вузовски институции. Така в новия ИС на фонда влизат представители на 7 вуза, двама на БАН и един, предложен от пет хабилитирани учени. \n    \n", "date": "2017.09.06", "title": "Научният фонд на МОН има нов шеф"}
{"url": "http://duma.bg/node/152116", "text": "Вицепремиерът и военен министър Красимир Каракачанов поиска вчера армията да се включи в опазването на обществения ред. Той аргументира идеята си със зачестилите терористични нападения в Европа, след които армията се е включила в охраната на градовете. Възможността армията да участва в опазването на обществения ред и да дублира функциите на полицията ще изисква сериозни законодателни промени. Те биха довели до възможност военните да бъдат изкарвана по улиците за хулигански прояви, протести и други подобни събития. Военният министър дори предложи армията да пази европредседателството.  \nКаракачанов се обяви и за по-строги мерки срещу ромската престъпност. \"Неграмотността в тази общност е огромна. 206 хиляди деца в България, голямата част от които са циганчета, от 7 до 18-годишна възраст, са неграмотни. Дори трябва да въведем образователната повинност, задължително, не ме интересува, че си пропуснал 16 години - връщаш се в училище и учиш\", коментира Каракачанов.     \n", "date": "2017.09.06", "title": " Каракачанов иска армията да се включи в опазването на обществения ред"}
{"url": "http://duma.bg/node/152117", "text": "Повече от две трети от българските избиратели, или 70% считат, че президентът трябва да има водеща роля в контрола над предвиждания нов антикорупционен орган. Едва 21% подкрепят предложението контролът да бъде в ръцете на самите управляващи. Данните са от национален, представителен за пълнолетното население телефонен сондаж сред 802 интервюирани, проведен на 3 и 4 септември. Проучването е възложено, финансирано и проведено от \"Галъп интернешънъл\". \nВ началото на есенния политически сезон корупцията се оказва в центъра на политическия дебат, а и на законотворчеството. Ключов се очертава да бъде дебатът за контрола над предвиждания нов антикорупционен орган. \n\"Политическият сезон започва и със засилени взаимни обвинения между управляващи и опозиция в корупция. Двата основни скандални случая, които се тиражират от медиите - т.нар. \"Суджукгейт\" и \"Цанков камък\", са достигнали до огромното мнозинство от избирателите съответно до 70% и 84%. Над два милиона българи твърдят, че лично знаят и за други случаи на партиен рекет, на облагодетелстване на партии чрез \"доброволни\" дарения. Очевидно \"Суджукгейт\" е само върхът на айсберга\", констатира социологическото проучване. \n Антикорупционното законодателство бе коментирано и от вицепрезидента Илияна Йотова. Дано не правим закони само заради европейските ни партньори и европейските институции, които след това да се окаже, че не работят на наша почва, изрази надежда тя. Вицепрезидентът оцени като изключително коректна позицията на президента Румен Радев да свика Консултативния съвет по национална сигурност по темата. Според нея КСНС е мястото, където се предполага, че всяка институция и всяка партия в НС ще каже ясно и категорично своето мнение по въпроса и няма да политиканства излишно. Като че ли имам усещането, че акцентът се премести от това как ще работи следващият закон и какъв ще бъде неговият ефект, какви резултати ще даде, а кой ще води \"бащина дружина\", добави Йотова. Тя бе категорична, че законът не бива да е претупан или приет набързо. \nЙотова иска да бъдат изслушани всички страни и да се намери най-доброто решение, така че да не се обезсмисля работата на част от институциите в съдебната система. Тя изрази притесненията си, че може се \"родят\" нови органи, за които след това самите ние да съжаляваме. \nВицепрезидентът отново защити тезата, че мониторинговият механизъм за наблюдение над България е отживелица. Според нея България трябва да направи всичко възможно да се приключи с него. Йотова смята, че след Лисабонския договор има достатъчно начини една държава бъде наказана за това, че не е правова или че не се спазват основните европейски базисни ценности. \n    \n", "date": "2017.09.06", "title": " 70% искат президентът да назначи антикорупционния орган, сочи проучване  "}
{"url": "http://duma.bg/node/152055", "text": "Оливер Щрюмпфел постави нов рекорд, като успя да пренесе 29 халби, пълни с бира, в кръчма в Бавария. Германецът трябваше да измине 40-метрово разстояние с над 70 кг товар, без да разлива повече от 10% от съдържанието на чашите. В противен случай опитът му нямаше да се зачете. \nЗа да се подготви физически за предизвикателството, Щрюмпфел, който работи като барман, тренирал във фитнеса по 3-4 пъти на седмица. Страстта за подобряването на рекорди на германеца не е нова. Още през 2014 г. той печели слава, като пренася 25 халби бира. \nПри първия си опит миналата неделя германецът надскочи досегашното си постижение с 27 големи чаши за бира. После ги увеличи с още две, а накрая се пробва с 31 пълни халби, но за съжаление част от бирата се разля. Официалният рекорд остана с 29 пренесени халби.   \n", "date": "2017.09.06", "title": "Германец измина 40 метра с рекордните 29 халби бира"}
{"url": "http://duma.bg/node/152056", "text": "Най-вкусната рибена чорба обещава да приготви Ути Бъчваров на 9 септември в 12 ч. в Царево. Пристанище \"Мичурин\" ще посрещне жители и гости на морския град, които ще имат възможност да опитат и миди с ориз, забъркани от 6 отбора по 6 оригинални рецепти. \nПочитателите на Рибен фест с нетърпение очакват и традиционното състезание по подводен риболов, както и литийното шествие с отец Стоян Кралев от храм \"Успение Богородично\". И тази година част от атрактивното събитие ще е специален любителски \"Рибовелопоход\" Царево-Лозенец-Царево. За доброто настроение на публиката музикалните изпълнения ще бъдат от група \"Сигнал\", \"Бандата на Пецата\" и Йорданис Агапитос. \nГостите на най-вкусния Рибен фест отново ще станат свидетели на уникално светлинно шоу, което ще подсили празничното настроение.   \n", "date": "2017.09.06", "title": "На рибена чорба канят в Царево"}
{"url": "http://duma.bg/node/152057", "text": "Известният Фестивал на балканската скара ще гостува от днес, 6 септември, до неделя, 10-и, на територията на парк \"Лаута\", жк \"Тракия\" в Пловдив. Истински празник за посетителите са подготвили организаторите на събитието \nОфициалното откриване ще е от 10 ч. в Деня на Съединението. Известният оркестър \"Канарите\" ще се погрижи за настроението на пловдивчани и гости на града от 12 ч. Екипът на фестивала е подготвил вкусотии, приготвени от най-големите кулинарни майстори, и концерти с едни от най-добрите родни и балкански изпълнители. \nАтрактивната програма до 10 септември от 10 до 22 ч. всеки ден е изпъстрена с много изненади и интересни състезания като турнири по табла, белот, футболен билярд, туистър, биърпонг, надяждане с люти чушки и кебапчета. Входът за фестивала \"Пловдив мези\" и всички концерти е свободен. Стотици награди очакват присъстващите. За децата е предвидена безплатна анимация, гимнастика, лунапарк и много сладки изкушения.     \n", "date": "2017.09.06", "title": "Фестивал на балканската скара гостува в Пловдив"}
{"url": "http://duma.bg/node/152058", "text": "Телевизионният канал HBO нагорещява очакванията за есенния филмов сезон със специална предпремиера на новата оригинална продукция \"Нюйоркска комбина\". Пилотният епизод от сериала е наличен за гледане в онлайн приложението HBO GO преди официалната премиера на 11 септември от 21,00 ч. Всеки следващ епизод ще се излъчва в същия час в последващите понеделници. \nСъздаден от Джордж Пеликанос и Дейвид Саймън и с познати имена като Джеймс Франко и Маги Джиленхол, \"Нюйоркска комбина\" проследява историята на легализацията и възхода на американската порно индустрия в Ню Йорк през 70-те и 80-те години на ХХ век. \nПилотният епизод запознава зрителите с братята близнаци Винсънт и Франки Мартино (превъплъщения на Джеймс Франко). Единият е барман от Бруклин, работещ на две места, със своенравна съпруга и две деца. Вторият - безгрижен комарджия с висящи задължения към местната мафия. Сериалът проследява живота им в суровия пропаднал свят на \"Таймс Скуеър\" през 1971 г.   \n", "date": "2017.09.06", "title": " \"Нюйоркска комбина\" с премиера и онлайн"}
