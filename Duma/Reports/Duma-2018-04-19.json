{"url": "http://www.duma.bg/node/165122", "text": "Една от най-успешните нашенки в чужбина - \"Мисис България\" Ана Иванова, ще бъде специален гост на престижното автомобилно състезание Формула 1 в Монако в края на май, съобщи \"ВИП комюникейшън\". Красавицата живее над 10 години в столицата на милионерите и често присъства на елитните събития край Лазурния бряг. \nНеотдавна по покана на президента на Ротари клуб Интернационал Монако - Леонид Жакот, Ана Иванова бе официален гост на международната организация в х-л \"Меридиан\" Монако. От години \"Мисис България\" организира благотворителни инициативи в чужбина с нейната асоциация, регистрирана на територията на княжеството - \"Monaco Dreams\". Ана е първата българка, получила почетен медал от кмета на Монако. През 2018-а хубавицата се включи в нова благотворителна кампания за подпомагане на децата от третия свят с учебници, компютри и интеграция. \"За мен е чест да съм част от този проект сред всичките \"акули\", които са в Монако\", споделя \"Мисис България\", членуваща в партията на бившия френски президент Франсоа Оланд. \nМеждувременно Ана Иванова бе обявена за официален представител на фондация \"Ейнджъл\" в Монако и Люксембург. Освен на титлата \"Мисис България\" красавицата е носителка на много награди за нейните благотворителни инициативи - \"Мисис дама на годината 2017\", \"Златно сърце 2014\" и др.     \n \t\n", "date": "2018.04.19", "title": "Българска красавица гостува на Формула 1"}
{"url": "http://www.duma.bg/node/165121", "text": "Американската група \"Hollywood Undead\" идва за пръв път в България с изключителен концерт. Петорката от Лос Анджелис ще покори сцената на зала \"Универсиада\" на 26 юни. Прочути с взривяващите си изпълнения на живо, музикантите разпродават изявите си по целия свят - от Атланта и Сейнт Луис, до Москва и Манчестър, като се наслаждават на европейското си турне. \n\"Много сме щастливи да имаме концерти в Европа. Обичаме да свирим там, публиката е страхотна и много харесваме културата. Нямаме търпение да срещнем още приятели и да се запознаем с нови хора. Ще се видим много скоро!\", разкриха от \"Hollywood Undead\". \nОще с излизането през 2008 г. на платинения първи албум \"Swan Songs\" и с уникалното съчетаване на рок, хип-хоп, индъстриъл и електронна музика групата печели огромен брой фенове по цял свят. Последвалият втори албум \"American Tragedy\" (2011) става златен и се изкачва на номер 4 в \"Billboards Top 200\", а \"Notes From The Underground\" (2013) се изстрелва на второто място в класацията. През 2015 г. \"Hollywood Undead\" затвърждава огромната си популярност с песента \"Day of the Dead\", която е слушана повече от 21 млн. пъти в Spotify и има над 17 млн. гледания в YouTube. \nБилетите за концерта на групата в София се продават на цени от 50, 60 и 70 лв. в мрежите на Тикетпро и Ивентим, както и онлайн, уточниха от екипа на организаторите на събитието \"София мюзик ентърпрайсис\" и \"Live Nation\". ---------------------------- \nКогато групата пусна видеото към песента \"California Dreaming\" - първия сингъл от новия албум \"Five\", то събра над 1,8 млн. гледания в YouTube само за три седмици: Повече информация за HOLLYWOOD UNDEAD има в официалните профили на групата във Facebook, Twitter, Instagram и на техния официален сайт.   \n \t\n", "date": "2018.04.19", "title": " Петорката от Лос Анджелис ще разтърси \"Универсиада\""}
{"url": "http://www.duma.bg/node/165120", "text": "Историческият концерт на \"Хиподил\", \"Контрол\", \"Ревю\" и \"Нова генерация\" на 21 април в \"Арена Армеец\" ще се излъчва директно онлайн поради огромен интерес от феновете в чужбина, а и за тези, които нямат възможност да присъстват в залата. Вратите на залата за 5-часовото шоу на култовите групи ше бъдат отворени в 17,30 ч. Първи на сцената ще се качат музикантите от \"Нова генерация\" (19 ч.), последвани от \"Ревю\" (20 ч.), \"Контрол\" (21,15 ч.) и \"Хиподил\" (22,30 ч.). \nБилети за грандиозния концерт се продават на цени от 35 до 45 лв. в мрежата на Eventim.bg.   \n \t\n", "date": "2018.04.19", "title": "Излъчват онлайн 5-часовото шоу на 4 родни групи"}
{"url": "http://www.duma.bg/node/165119", "text": "За втора поредна година БНР организира Радио парк фест и среща публиката на живо с някои от най-добрите български поп, рок, джаз и хип-хоп изпълнители. С три тематични вечери - на 15, 16 и 17 юни, музиканти и фенове ще посрещнат лятото на Голямата поляна в Южния парк с участието на български и чуждестранни артисти и диджеи. Също така присъстващите ще имат възможност да участват в организирани спортни събития и ще се забавляват на открито. В зоната на фестивала ще има павилион на Българското национално радио, както и щандове на родни и чужди брандове от различни сфери на бизнеса. Входът е свободен.     \n \t\n", "date": "2018.04.19", "title": " Радио парк фест завладява София"}
{"url": "http://www.duma.bg/node/165118", "text": "В духа на легендарния Хю Хефнър, който превърна халатите в бохемски лукс, а пижамените партита в култ, този петък Playboy организира първия по рода си тематичен купон. Ако вечерта на 20 април видите хора по пижами в центъра на София, не пускайте лайв във фейсбук, а побързайте да стигнете навреме в \"Bedroom Premium Club\". Столичният елит ще се събере на грандиозното парти \"BedTime Stories\" по повод юбилейния брой на списанието, посветен на бащата на мъжката библия. Всички ще са по пижами. Или по халати... \nИзключение няма да направят и родните знаменитости: фолк певицата Мария, Жени Калканджиева, Антония Петрова, Ася Капчикова и Кристина Патрашкова. В хайлайф средите вече се шушука, какви ли ще са нощниците, с които ще се появят на бохемския купон. Строг фейсконтрол ще следи всички да спазват дрескода, а онези, които са изпуснали да изберат подходяща пижама, ще може да си купят брандиран халат от лимитирана серия. \nСпектакълът, който са подготвили организаторите, ще включва топ плеймейтки. Звездата от \"София ден и нощ\" Анна–Мария, Брита, Гергана Стаменова, Даная, Ива Няголова, Марешка Глушук и Петя Димитрова ще впечатлят присъстващите с уникално шоу. \n\"BedTime Stories\" е второто тематично парти, организирано от продуцентската компания на Христо Сираков, Любен Дилов-син и Борис Гълъбов - \"DSG\", която вече има зад гърба си два от най-обсъжданите конкурса \"Playmate Of The Year\", както и пилотното \"Playboy шоу reMIXed Party\". ВИДЕО:  \nСледвай новите около Playboy, Bulgaria в официалния им профил във Facebook   \n \t\n", "date": "2018.04.19", "title": "Звезди се готвят за пижамено парти"}
{"url": "http://www.duma.bg/node/165123", "text": "Звуците на общо 170 камбанки и чанове нашепват истории на посетителите на интерактивната инсталация \"Разкази\". А видеопроектът \"Съзвездни букви\" се прожектира директно върху един от куполите в Централното фоайе на Регионалния исторически музей - София. Инсталацията носи идеята за вдигащия се към небето поглед, който преоткрива звездните ориентири и се опитва да разбере накъде ни упътват те сега. \nАвтор на атрактивните експозиции е визуалният артист Христо Гелов, който живее и твори в Испания. Работи в областта на аудиовизуалните медии и градското пространство. Използва широка гама от визуални комуникационни техники: временни ефимерни акции, интервенции в градското пространство, видеомапинг, кинетични инсталации и др. Цели да \"хуманизира\" околната среда в града и да предложи алтернативни артистични гледни точки. \nПроектът, представящ \"Разкази\" и \"Съзвездни букви\", се осъществява съвместно от Регионалния исторически музей на София и сдружение \"Толкова близо, толкова далече\". Официалното откриване на инсталациите е днес, 19 април, от 19 ч. в Централното фоайе на музея (пл. \"Бански\" 1). Експозициите може да бъдат разгледани до 19 май. \nТова е вторият проект, посветен на съвременно изкуство, който Регионалният исторически музей на София и сдружение \"Толкова близо, толкова далече\" реализират заедно. През 2017 г. в музея гостуваха 17 немски художници по проекта \"Фрагментирани истории: София/Берлин\". Сдружението се занимава с реализацията на творчески визуални проекти. Основната му цел е да популяризира съвременното българско изкуство както в чужбина, така и в страната ни.   \n \t\n", "date": "2018.04.19", "title": " Камбанки и чанове нашепват истории "}
{"url": "http://www.duma.bg/node/165165", "text": "Засега няма прогнози за повишение на цените на горивата. Това каза председателят на Българската петролна и газова асоциация Валентин Златев пред журналисти в Гранд хотел София по време на конференция. Цените, които са на световните пазари на петрола, показват, че има тенденция към леко покачване, но Златев не счита, че тя ще е значителна. Според него бомбардировките в Сирия няма да се отразят сериозно върху цените, но се надява, че в случая здравият разум ще победи и \"Сирия няма да поднася повече изненади\". \nНужен е един закон, който да регулира пазара на горива, а липсата му прави невъзможно извършването на дейност в страната. \"Ще настояваме да има обществен орган, който да следи за изпълнението на закона\", каза още Златев и допълни, че в момента 14 различни закона регулират пазара на горива у нас. Коментарът му бе по повод внесения в началото на март закон, който цели затягане на правилата за търговия с горива у нас. Срещу него обаче се появи остра реакция, основно сред земеделските производители, които заплашиха с протести. Според Златев съпротивата обаче идва от непознаване на предложението - текстовете са именно в полза на земеделските производители. Той обясни, че досега в българското законодателство не се третира друго освен бензиностанции и липсват ведомствени или други обекти. \"Всеки един държавен орган, който желае, може да ги затвори веднага\", каза още Златев. С новия закон обаче се въвеждат понятия като \"вътрешноведомствен обект\" официално и това е от полза за селското стопанство. \nСпоред Златев сивият сектор в сектора на горивата е 30% и това са милиарди, които не влизат в хазната. Според него това няма как да стане и без подкрепата на служители в Агенция \"Митници\", данъчни служби или в Министерството на финансите. Така той си обяснява несъгласието на държавни институции с предложението, въпреки че то се съгласува между министерствата повече от две години.     \n \t\n", "date": "2018.04.19", "title": " Валентин Златев: Не се очаква повишение на цените на горивата"}
{"url": "http://www.duma.bg/node/165174", "text": "От началото на следващата година минималната работна заплата ще се повиши на 560 лв. Това става ясно от приетата вчера от правителството средносрочна бюджетна прогноза за периода 2019-2021 г. Сега минималното възнаграждение е 510 лв. През 2020 г. се предвижда то да нарасне на 610 лв., а от януари 2021 г. то ще стане 650 лв. \nПрез следващите три години размерите и съотношенията на осигурителните вноски за фондовете на държавното обществено осигуряване няма да се променят. Заради ръста на минималната заплата ще се увеличи минималният осигурителен доход за самоосигуряващите се: за 2019 г. - 560 лв., за 2020 г. - 610 лв. и за 2021 г. - 650 лв. \nПенсионната политика предвижда от 1 януари на всяка календарна година да продължи увеличаването на възрастта за придобиване право на пенсия с по 2 месеца за жените и с по 1 месец за мъжете, както и на необходимия осигурителен стаж за придобиване право на пенсия с по 2 месеца и за двата пола, както е записано в законодателството.  \nВ съобщението на МС е отбелязано, че политиката на правителството в областта на данъците ще се характеризира с предвидимост и ще се насърчава развитието на бизнеса и инвестиционната активност чрез запазване на ниските данъчни ставки за преките данъци, широка данъчна основа и малко на брой данъчни преференции. Това означава запазване на плоския данък. \nБюджетен дефицит от по 0,5% до 2020 г. включително и балансиран бюджет през 2021 г. предвижда бюджетната прогноза. \nПрез следващия тригодишен период се залага също намаляване на приходната част на бюджета от 36,9% от БВП за 2019 г. до 36,1% от БВП през 2021 г., което се дължи основно на прогнозните приходи от фондовете на ЕС. За периода 2019-2021 г. се очаква намаление на държавния дълг до ниво от 22,7 млрд. лв. към края на 2021 г., или 18,2% от прогнозното ниво на БВП. Планира се също да продължи увеличението на възнагражденията на педагогическия персонал в системата на средното образование, като целта е да се постигне двойното увеличение на размера на средствата за възнаграждения до 2021 г. \nПо отношение на отбраната са осигурени средства за поддържане и развитие на националните отбранителни способности и способностите, свързани с колективната отбрана, в т. ч. средства за изпълнение на одобрените от Народното събрание инвестиционни проекти за придобиване на авиационна техника и на многофункционални модулни патрулни кораби за ВМС. Спазено е изискването средствата за отбрана да не са по-ниски от размера на одобрения минимум за сектора на отбраната в съответствие с Програмата за развитие на отбранителните способности на въоръжените сили на Република България 2020. \nПрез 2019 г. се предвижда въвеждане на смесената система за ползване на републиканската пътна мрежа - електронна винетка за леки коли и тол такса за изминато разстояние за тежкотоварните автомобили. Целта е да се намали значително рискът от системното недофинансиране в областта на поддържане на пътната инфраструктура. \nОсвен това политиката на правителството ще бъде насечена към осигуряване на финансов ресурс и за изграждането и доизграждането на АМ \"Хемус\", АМ \"Калотина\", АМ \"Русе - Велико Търново\", път E79 Видин - Ботевград, АМ \"Струма\", Лот 3.2 от Крупник до Кресна.   \n \t\n", "date": "2018.04.19", "title": "560 лв. става минималната заплата догодина "}
{"url": "http://www.duma.bg/node/165166", "text": "Цялото трасе на автомагистрала \"Хемус\" щяло да е готово до 7-8 години, става ясно от отговор на строителния министър Николай Нанков на парламентарно питане. МРРБ и АПИ работят при пълна мобилизация на административния ресурс, за да може цялото трасе на магистрала \"Хемус\" да бъде построено до 2025 г., заявява Нанков в отговор на въпрос какви са сроковете за изграждането на Лот 4 и Лот 5 на магистралата и дали е осигурено нужното финансиране за тях. Той допълва, че в момента се търсят източници за финансиране на подготовката и изграждането на участъка от Боаза до Буховци. \"Трасето на АМ \"Хемус\" е част от Европейската пътна мрежа от връзката с коридор IV на запад до коридор IX в близост до гр. Велико Търново. Предвидено е да свързва източните и западните части на България с Трансевропейската пътна мрежа\", се казва още в отговора на министъра. \nЦялостното изграждане на АМ \"Хемус\" ще ускори процеса на икономическо и социално сближаване на регионално ниво и ще окаже благоприятно влияние върху бизнеса и създаването на нови работни места. Общият брой на населението, което ще се възползва от подобрената инфраструктура, е около 2,9 млн. души върху площ от почти 44% от територията на страната. Нанков допълва, че магистрала \"Хемус\" ще осигурява и ключова връзка с пристанище Варна, която е от особено значение за търговията с Украйна, Русия и Турция.     \n \t\n", "date": "2018.04.19", "title": "Цялата \"Хемус\" щяла да е готова до 7-8 години, още търсят пари"}
{"url": "http://www.duma.bg/node/165171", "text": "Ръководството на Агенция по вписванията предприема спешни мерки за преодоляване на забавата при обработката на заявленията, подадени в Търговския регистър и регистър на юридическите лица с нестопанска цел, съобщиха от агенцията. Затова част от екипа на институцията ще работи в съботни дни, за да въвежда подадените вече заявления. Полагането на извънреден труд е съобразено с нормативните разпоредби. \nВ периода 1 януари - 31 март 2018 г. в агенцията са подадени над 200 000 заявления от дружества, които не са упражнявали дейност през изминалата година. Вследствие на това се стигна до генериране на забава в регистъра и невъзможност да се обработят подадените заявления в законовите срокове. Забавянето в обработката на приетите заявления се е случило след промени в Закона за счетоводството, влезли в сила от 1 януари 2018 г., които не са били съгласувани предварително с Агенцията по вписванията. Промените задължиха фирмите, които не са осъществили дейност през предходната година, да декларират това обстоятелство със заявления към агенцията. Заедно с тази промяна е трябвало да бъде приет и образец на заявление за деклариране на липса на дейност, но такъв не е приет. Така системата на Търговския регистър и регистър на юридическите лица с нестопанска цел автоматично разпределя за разглеждане заявленията по реда на постъпването им, независимо дали е подадено заявление за: първоначална регистрация, за пререгистрация на ЮЛНЦ, за промяна в обстоятелствата или заявление за липса на дейност през предходната година.   \n \t\n", "date": "2018.04.19", "title": "Агенцията по вписванията призна за забавяне в работата й"}
{"url": "http://www.duma.bg/node/165169", "text": "Международният валутен фонд (МВФ) прогнозира растежът на българската икономика да се ускори тази година до 3,8% спрямо миналогодишния растеж от 3,6 на сто. За следващата година обаче фондът очаква известно забавяне до 3,1%. Това сочат данните в разпространения вчера доклад \"Световна икономическа перспектива\". В него фондът прогнозира, че световният брутен вътрешен продукт ще нарасне тази и следващата година с 3,9% , което е най-голямото увеличение от 2010 г. насам.  \nКакто е известно, според прогнозата на българското Министерството на финансите БВП на страната ни през тази година трябва да се увеличи с 3,9% В началото на седмицата и министърът на икономиката Емил Караниколов заяви, че очаква растежът да бъде най-малко 4%. \nСпоред фонда, който се базира на данни от Евростат, инфлацията в България тази година ще се ускори до 2,0%, а идната година - до 2,1 на сто спрямо 1,8% за миналата година. \nПрогнозите за баланса по текущата сметка са той да достигне 3,0% от брутния вътрешен продукт на страната за тази година, което е доста под оценката за миналата година от 4,5%. Той ще се свие още повече до 2,3% през 2019 г.  Що се отнася до безработицата в България, очакванията са тя да продължи да спада, след като достигна 6,2% през миналата година. Тази година тя ще намалее с още 0,2% и с още толкова през 2019 г. \nСветовната икономика ще поддържа стабилен темп на растеж тази и идната година, подкрепен от по-силната търговия и данъчните стимули в САЩ, чийто ефект обаче ще отслабне в началото на следващото десетилетие, а повишаването на митата може да подкопае пазарното доверие и растежа, сочи докладът. Фондът запазва без промяна очакванията си за растежа на световната икономика 3,9% за тази и идната година, след като през януари ги повиши. Очаква се световният растеж да отслабне след няколко години, посочва МВФ в доклада си, като допълва, че развитите икономики ще бъдат възпрепятствани от застаряващото население и вялата продуктивност. Засега според МВФ по-голямото търсене в износа допринася за лекото повишение на прогнозите за растежа на еврозоната и Великобритания за 2018 година.     \n \t\n", "date": "2018.04.19", "title": " МВФ с по-песимистична прогноза от правителството за растежа  "}
{"url": "http://www.duma.bg/node/165167", "text": "Продажбите на нови автомобили в България през първото тримесечие на годината са се увеличили с повече от една четвърт в сравнение със същия период на миналата година. Това става ясно от месечните данни на Европейската асоциация на автомобилните производители (АСЕА). Според тях през първите три месеца на годината у нас са регистрирани общо 8336 нови автомобила, което е повишение от 26,2% в сравнение със същия период на 2017 г., когато броят им е бил 6607. Увеличение от 10,2% има през март, когато в страната са регистрирани 3312 коли. За сравнение -  през март 2017 г. те са били 3005. \nПрез март в ЕС са продадени общо 1 792 599 нови автомобила, което е спад от 5,3%. Във Великобритания през март продажбите са намалели с 15,7%. Търсенето на нови автомобили се е понижило също в Италия - с 5,8%, и Германия - с 3,4%. Във Франция и Испания то е нараснало съответно с 2,2 и 2,1%. В търсенето за първото тримесечие има слаб ръст 0,7%. Общо 4 171 628 нови пътнически автомобила са били регистрирани на територията на ЕС през първото тримесечие на тази година.      \n \t\n", "date": "2018.04.19", "title": "Над 26 на сто ръст при продажбите на нови коли у нас"}
{"url": "http://www.duma.bg/node/165168", "text": "Процесът на възстановяване в България, подобно на останалите страни от Централна и Източна Европа, започна с износа. С известно забавяне към него се присъедини и потреблението, а последни - инвестициите, като в България това се случва след период на стагнация от шест години. Очакваме обаче именно инвестициите да бъдат основният двигател на растежа на икономиката в страната през следващите години, заяви Кристофор Павлов, главен икономист на УниКредит Булбанк, на форум за развитието на икономиката в региона. \nНашата прогноза е за 4,4% ръст през тази година и за известно забавяне през 2019 г. до 4,2%, заяви той. Според анализ на банката за периода от 2015 до 2019 г. растежът на България ще бъде вторият по сила след този на Румъния. \nУскорението на БВП се очаква да дойде от инвестициите и това вече започва да се случва. През 2017 г. е отбелязан ръст от 4% на инвестициите, което е забележителен резултат за последните 10 години, особено след много тежкия комулативен спад от 40% през периода, смята Павлов. Макар банката да няма точни данни по нейна информация капиталовите разходи са спаднали с 3% през миналата година, което означава, че ръстът при частния сектор е от 7%. \nСпоред прогнозите на банката с приближаването на икономиката към пълна заетост се очаква създаването на нови работни места да се забави през следващите две години. За последните 12 години 2017 е била годината с третото най-добро изменение в броя на заетите и населението в работоспособна възраст. За приемането ни в еврозоната главният икономист за ЦИЕ в UniCredit Дан Букша коментира, че номиналните критерии за влизане в зоната се изпълняват от България и те не било трябвало да бъдат пречка. Реалният проблем обаче е свързан с конвергенцията, където БВП на глава от населението все още е на около половина по-ниско спрямо средното за ЕС. \"Затова приемането на България в еврозоната вероятно ще бъде политическо решение, защото България няма да изпълни това изискване през следващите 5-10 години\", заяви Букша. \n    \n \t\n", "date": "2018.04.19", "title": "УниКредит: Инвестициите ще бъдат основен двигател на икономиката"}
{"url": "http://www.duma.bg/node/165170", "text": "До 85 млн. лв. преходна национална помощ ще получат над 41 000 тютюнопроизводители. Очаква се средствата да бъдат изплатени до 24 април, съобщиха от пресцентъра на Министерството на земеделието, храните и горите. \n Министърът на земеделието Румен Порожанов е подписал заповедта за определяне на размера на плащането. За сортовата група \"Басми\" тютюнопроизводителите с количества до 1 тон включително ще получат по 2,41 лв. на кг, а тези с между 1 и 2 тона - по 2,35 лв. на кг. Подпомагането на по-големите производители с количества над 2 тона е с по 1,56 лв. на кг. \n Ставката на преходната национална помощ за сорта \"Каба Кулак\" е в размер на 1,23 лв. на кг, а за едролистните тютюни \"Бърлей\" и \"Вирджиния\" е съответно по 0,90 и 0,71 лв. за кг.   \n \t\n", "date": "2018.04.19", "title": "До 24 април изплащат помощите на тютюнопроизводителите"}
{"url": "http://www.duma.bg/node/165172", "text": "Измамите, извършени от потребители, подкупите и киберпрестъпността са най-разпространените икономически престъпления у нас. Това показва докладът за България на Глобалното проучване на икономическата престъпност за 2018 г. 45% са измамите, извършени от потребители. 40% са тези, свързани с корупция и подкупи. 1/3 са киберпрестъпленията сред най-често срещаните икономически престъпления. Данните от проучването за България показват, че повече от 1/3 от анкетираните са били обект на едно или няколко икономически престъпления през последните две години, а 35% от жертвите на измами са загубили между 100 000 и 1 000 000 щатски долара. Заплахите в киберпространството провокират и предприятията да реагират - 20 на сто повече са тези, разработили планове за действие. \n    \n \t\n", "date": "2018.04.19", "title": " 45% от икономическите престъпления са свързани с измами"}
{"url": "http://www.duma.bg/node/165173", "text": "Петима са номинираните за нови членове на Комисията за енергийно и водно регулиране (КЕВР), става ясно от сайта на Народното събрание. На 4 април започна процедурата по обновяване на състава на енергийния регулатор. Тогава чрез жребий бяха посочени четирима комисари - двама от състав \"Електроенергетика\", един от ВиК и един член измежду членовете с опит в областта на правото или икономиката. Жребият определи, че своите позиции напускат юристът Ремзи Осман, членовете от състав \"Електроенергетика\" Александър Йорданов и Георги Златев, както и Валентин Петков, който е част от КЕВР в състава, отговарящ за водоснабдяването и канализацията. \nТрима от изтеглените комисари могат да получат нов, този път пълен шестгодишен мандат в регулатора. За членове отново са номинирани Ремзи Осман от ДПС, Александър Йорданов от \"Воля\" и Георги Златев от \"Обединени патриоти\". Това означава, че ако те бъдат избрани, ще останат на постовете си при следващата ротация в състава на КЕВР след три години. \nПреди ден лидерът на БСП Корнелия Нинова обяви, че ИБ на партията единодушно е взело решение да не номинира кандидати за членове на КЕВР. \"Този модел на уж независими регулаторни органи е сбъркан. Те провеждат корпоративни и политически интереси. Искаме смяна на модела на тези органи. Ако си мислят, че в КЕВР ще влезе човек на БСП, за да им измие нарушенията, се бъркат\", заяви тя. \nНовите имена, които предлагат депутатите, са Пенка Трендафилова от \"Воля\" и Евден Николов от \"Обединени патриоти\". Трендафилова е била главен счетоводител на Профилакториума на НХК в Бургас, а по-късно е заемала същата длъжност в ПФК \"Нефтохимик\". От 2002 г. насам е ръководител на направление \"Финансово-икономическо\" във ВиК Бургас. Евден Тодоров започва от данъчен ревизор в сектор \"Ревизии\" в данъчната администрация в Стара Загора. През годините е работил в \"ТЕЦ Марица-изток-3\", консултант в Националната електрическа компания (НЕК) и развиващ собствен бизнес, обезпечавайки нуждите на \"ТЕЦ Марица-изток-3\", държавната ТЕЦ \"Марица-изток-2\" и ТЕЦ \"Брикел\". \nПредстои изслушване и избор на новите членове - първо в комисията за енергетика, а след това и в пленарната зала.   \n \t\n", "date": "2018.04.19", "title": "Трима от старите членове на КЕВР отново са номинирани за комисията"}
{"url": "http://www.duma.bg/node/165155", "text": "Филмът \"Napoly velata\" на италианския режисьор и сценарист от турски произход Ферзан Озпетек открива 40-ото издание на Международния московски кинофестивал с президент Никита Михалков (19-26 април).  \nВ навечерието на неговото юбилейно издание програмният директор на форума Кирил Разлогов сподели за ДУМА: \"Жалко, че в конкурсната програма на юбилейния Московски кинофестивал няма да има българско участие - по различни причини.\" \nПредседател на журито на основния конкурс е Паоло дел Броко - италиански продуцент, президент на РАЙ Синема. Членове са Анна Меликян, Настася Кински, Джон Савидж и Лян Цяо. 16 филма от Русия, Италия, Франция, Корея, Норвегия и други страни ще се състезават за отличията. \nЖурито за документални филми ръководи директорката на Московския дом на фотографията Олга Свиблова, а журито за късометражни филми - главният френски \"таксиджия\" Сами Насери. С най-новия филм с негово участие - \"Идентичност\" на Самюел Тиверж, ще бъде закрит кинофестивалът. \nВ съпътстващата програма е предвидена голяма ретроспектива на Ингмар Бергман по повод 100-годишнината от неговото рождение с повече от 20 филма. Ще бъде показана и панорама с пет емблематични заглавия от творческата биография на Брус Ли. Публиката ще може да гледа и филми, отличени на Берлинския кинофестивал, както и най-интересните ленти от \"Двуседмичник на режисьорите\" в Кан. \n    \n \t\n", "date": "2018.04.19", "title": "Италиански филм открива 40-ия Международен московски кинофестивал"}
{"url": "http://www.duma.bg/node/165156", "text": "Биг бендът на БНР със солист Николас Симион ще изнесе джаз концерт в Първо студио на БНР днес, 19 април, от 19.30 ч. Диригентът Антони Дончев съобщи, че зрителите ще имат възможност да чуят специално подбрани авторски произведения на Симион в аранжименти на Бил Добинс.  \nРоденият в Трансилвания Николас Симион е джаз музикант, композитор и аранжор с издадени над 30 албума. За него критиката казва: \"И като музикант в група, и като солист Симион действа креативно и страстно. Мащабът на експресивността му е завладяващ - от агресивност към медитативност, от лиричност към горещина.\" \nПрез 1985 г. Симион основава първия си джаз бенд, а през 1988-а се мести във Виена, където участва в различни джаз проекти с музиканти от цял свят. Заедно с полския тромпетист Томаш Станко записва албумите \"Black Sea\", \"Dinner for Don Carlos\" и \"Viaggio Imaginario\", а с пианиста Мал Уолдрон прави обиколки из Германия (където живее сега) и Австрия. През 1995 г. свири за първи път в България на международния джаз фестивал \"Варненско лято\" заедно с квартета си Алекс Фишър - тромпет, Ангъс Томас - бас, и Ули Сойка - барабани. Творчеството на Симион е силно свързано с традиционната балканска музика и музиката на неговия роден край Трансилвания - той ги поставя в музикалните рамки на модалния джаз, като запазва специфичните за нея неравноделни размери и тематичен материал. Албумите \"Balkan Jazz\" (2001) и \"Jazz across the Border\" (2005), както и по-новият \"Tarantella facile\" (2014) носят именно такова внушение. \nВходът е свободен за ученици и студенти от музикалните училища и академии срещу ученическа или студентска карта. Билети се продават в РИЦ на БНР, на касата на \"Кантус фирмус\" в зала \"България\" и онлайн.   \n \t\n", "date": "2018.04.19", "title": "Джаз с Биг бенда на БНР и Николас Симион "}
{"url": "http://www.duma.bg/node/165158", "text": "Бистришките баби, архаичният шопски двуглас - принос към европейските културни ценности, е насловът на концерта, който може да се види днес, 19 април, от 17 ч., в централното фоайе на Регионалния исторически музей на София (пл. \"Бански\" 1). \nБистришките баби изпълняват локален репертоар, а някои от песните са много старинни, емблематични за София и Софийския регион. Групата е сформирана като \"Бистришки баби\" през 1946 г. Специалистите определят начина на пеене като полифония. Този тип музициране се поставя в полето на неписмените култури и води началото си от предхристиянската епоха. Репертоарът на групата наброява над 300 песни. Исторически погледнато, в с. Бистрица по семейна традиция пеенето е сред най-важните компоненти от обучението на девойките. \nФолклорната група гостува многократно във Великобритания, Франция, Белгия, Италия, Германия, САЩ. През 1978 г. получава престижната Европейска награда за народно изкуство на фондация \"Алфред Тьопфер\" в Хамбург. Бабите и техните внучки представят България и на \"Европалия\" в Белгия през 2002 г. \nПрез 2005 г. ЮНЕСКО разпознава \"Бистришки баби\" като шедьовър на устното и нематериалното културно наследство. През 2008-а вписва шедьовъра в световната представителна листа на нематериалното културно наследство. \nВ Регионалния исторически музей в София до 22 април вкл. може да се разгледа и изложба, представяща групата \"Бистришки баби\". Експозицията разказва за локалния контекст, в който старинният двуглас е съхранен, за водещи певици през годините, както и за интереса към групата в международен план. \nКонцертът и изложбата се осъществяват по проекта \"Архаичният шопски двуглас - ценен принос към културните ценности на съвременна Европа. Бистришките баби\", финансиран по програма \"Култура\" на Столичната община за 2018 г.   \n \t\n", "date": "2018.04.19", "title": "Бистришките баби пеят в Музея на София  "}
{"url": "http://www.duma.bg/node/165160", "text": "Европейската филмова академия и \"София филм фест\" отправят покана към младите зрители, които за седма поредна година имат уникалния шанс да изберат носителя на Наградата на младата публика на Европейската филмова академия. На 6 май - Филмовия ден на младите зрители през 2018 г., Домът на киното в София ще бъде едно местата в Европа, в което ще се прожектират трите номинирани филма. Всеки от тях ще бъде на разположение и в платформи за VOD за гласуване  от страна на младите зрители, които нямат възможност да ги гледат в София. Входът е свободен. В едно истинско европейско гласуване говорителите на журито ще предадат резултатите от съответната държава на живо чрез видео конферентна връзка към Ерфурт (Германия). Там победителят ще бъде обявен на церемония, която ще се предава пряко на специалния уебсайт yaa.europeanfilmawards.eu.   \n \t\n", "date": "2018.04.19", "title": "36 държави гласуват за Наградата на младата публика на ЕФА"}
{"url": "http://www.duma.bg/node/165126", "text": "Терористи от \"Ислямска държава\" екзекутираха 12-годишно момче заради това, че е помогнало на полицай в Северен Афганистан, съобщи \"Гласът на Америка\". \"Момчето явно е помагало на доведения си брат, който служи в местната полиция и се бие срещу терористите. Това не е първият случай, в който терористите извършват подобни зверства срещу мирното население. Преди те убиваха жени в показни екзекуции\", заяви полицейски източник в провинция Джавзян, където е извършено убийството.   \n \t\n", "date": "2018.04.19", "title": "ИД екзекутира дете"}
{"url": "http://www.duma.bg/node/165127", "text": "Русия отхвърли обвиненията на Франция за това, че блокират достъпа до района на предполагаемата химическа атака и призова западните страни да \"спрат с манипулацията на публичното мнение\" по този въпрос. \n\"Не е ясно защо външният министър на Франция говори от името на Организацията за забрана на химическите оръжия (ОЗХО). Ако инспекторите имат някакъв проблем, то те би трябвало сами да кажат за това\", каза говорителката на външното министерство на Русия Мария Захарова. По-рано френското правителство заяви, че е \"много вероятно\" доказателствата да изчезнат от мястото на предполагаемата химическа атака в Сирия доста преди експертите да пристигнат.  \nЗахарова нарече обвиненията \"доста изненадващи\", защото Русия подкрепя провеждането на разследването. \nОще във вторник Кремъл заяви, че нито Русия, нито Сирия са блокирали преминаването на разследващите екипи на ОЗХО.  \nОт ОЗХО съобщиха, че във вторник е било стреляно по екипа на организацията в Дума.     \n \t\n", "date": "2018.04.19", "title": "Западът манипулира общественото мнение  "}
{"url": "http://www.duma.bg/node/165157", "text": "Националната галерия и pinks.bg представят \"Вместо Ренесанс: Българското Възраждане в изкуството - от иконата до светския портрет\". Откриването е днес, 19 април, в 18 ч., в Двореца, пл. \"Княз Александър І\". Изложбата може да се разгледа до 17 юни. \nБлясъкът на Българското Възраждане оживява в уникална изложба, подготвена от екипа на Националната галерия и изкуствоведката Доротея Соколова. Една от най-ярките и същевременно най-малко изследвани епохи в културата ни е представена през произведенията на изключителните ни зографи и първите ни светски художници. Това е епоха на икономически, социален и културен подем на българската народност в Османската империя. Началото на този процес се отнася към средата на XVIII в., ознаменува се с \"История славянобългарска\" на Паисий Хилендарски през 1762 г. и завършва с революционните движения и Освобождението през 1878 г.  \nВ изложбата са събрани на едно място икони и портрети на най-видните възрожденски художници - от големите тревненци Йоаникий, папа Витан и Симеон Цонюв, през представителите на Самоковската школа, сред които се извисява творчеството на най-значителния реформатор - Захари Зограф, на Тома Вишанов и забележителните зографи от Елена, до творбите на академичните художници Николай Павлович, Станислав Доспевски, Христо Цокев, Димитър Добрович, на художника-революционер и съратник на Васил Левски, реформатор - Георги Данчов.  \nПроектът е финансиран от Националния фонд \"Култура\" в рамките на Културната програма за българското председателство на Съвета на Европейския съюз 2018 и е подкрепен от Първа инвестиционна банка. \n    \n \t\n", "date": "2018.04.19", "title": "Българското Възраждане в изкуството - от иконата до светския портрет"}
{"url": "http://www.duma.bg/node/165175", "text": "Поредното събаряне на незаконни постройки в пловдивската \"Арман махала\" започна вчера сутрин. Четири незаконни постройки бяха премахнати. Багер разруши една от тях на ул. \"Павел Бобеков\" 4, чийто собственици били на гурбет в Германия и не са подавали жалби. За другата къща собствениците са заявили, че сами ще я бутнат и вече са премахнали тухлите, стоят само основите. Другите две постройки са на българи и на италиански гражданин. Едно от семействата, чиято двуетажна къща също трябваше да бъде съборена вчера, е подало заявление, че само ще бутне незаконната си сграда до 1 юни. До момента са премахнати 26 къщи в \"Арман махала\", като остават още 10 незаконни постройки. Според ръководството на района няма жалби до съда в Страсбург на хора, на които в момента се събарят къщите. \nОт своя страна Васил Къдринов от Инициативния комитет \"Искам жилище - Арман махала\" обвини ръководството на района в лъжа, защото жалбите на три семейства в Страсбург не били оттеглени. \n    \n \t\n", "date": "2018.04.19", "title": " Събарят незаконни къщи в \"Арман махала\""}
{"url": "http://www.duma.bg/node/165177", "text": "Жителите на село Климентово, Варненско, блокираха за кратко пътя между Варна и Албена при разклона за селото. Te настояват да бъде преасфалтиран пътят до селото, който не е ремонтиран повече от 20 години. Хората очакват да се вземат незабавни мерки за ремонта на пътната отсечка. Протестиращите определиха пътя като голф игрище с 1000 дупки. Те дори го \"откриха\" тържествено, а самодейци от селото изпълниха песни и изиграха хоро. \nМиналата година местните със собствени средства са запълнили с бетон част от дупките, но пътят продължава да се руши и скоро движението по него ще е невъзможно. Още преди 8 години хората са запълнили дупките по четирикилометров участък. За 9 дни са запечатали с бетон 4000 дупки. В акцията са се включили дори и и няколко английски семейства, преселници в селото.  \n    \n \t\n", "date": "2018.04.19", "title": "Разбит път изкара жителите на село на протест "}
{"url": "http://www.duma.bg/node/165176", "text": "Пред разпад е къщата на първия убит Ботев четник при стъпването на четата на българска земя - Стоян Димов Терзиев - Стоян Войвода, в старозагорското село Казанка. Ако Министерството на културата не се намеси спешно, ценен исторически паметник ще бъде безвъзвратно изгубен, предупреждават жители на селото. Проектът за укрепването и възстановяване на къщата от 2007 г. е спрян по неизвестни причини. Глинено-кирпичената къща, от която са запазени само 2 от жилищните стаи, първият етаж за животните и част от стопанските навеси, всеки момент ще рухнат. Въпреки желанието ни с наши средства и труд да укрепим тази светиня, нямаме право, защото къщата е обявена за исторически паметник, алармира Елка Михайлова, кметски наместник на с. Казанка. \n    \n \t\n", "date": "2018.04.19", "title": "Руши се къщата на Стоян Войвода в село Казанка"}
{"url": "http://www.duma.bg/node/165178", "text": "Над половината, или 54%, от младите хора у нас не работят по специалността си. Основната част обаче са доволни от настоящата си дейност. Като основна причина за смяна на работното си място младежите посочват ниското заплащане - при 30% от анкетираните.  \nСамо 32% от младежите се занимават със спорт, гласи годишният доклад за младежта, разгледан на правителственото заседание вчера. Той е изготвен след национално представително социологическо проучване, поръчано от Министерството на младежта и спорта, и данните са за 2016 г. \nСпоред проучването в столицата и в областните градове фитнес залите са предпочитано място за спорт, докато в малките населени места и селата основно спортни дейности се извършват навън или у дома. В същото време спортните клубове са организациите, в които членуват най-много от младежите - 14,5%. Следващи по популярност са благотворителните или хуманитарните организации. \nКато цяло обаче 73% от младежите не членуват в никакви организации. Данните показват, че над 70% от младите хора смятат, че средствата им са достатъчни за пълноценно хранене, купуване на облекло, обувки и лекарства и плащане на сметките за ток.      \n \t\n", "date": "2018.04.19", "title": "Половината от младежите не работят по специалността си "}
{"url": "http://www.duma.bg/node/165180", "text": "Само за 5 часа камерите на КАТ са засекли 1600 случая за превишена скорост, обявиха от МВР. Акция \"24 часа скорост\" започна в 6 сутринта вчера и трябваше да продължи до шест часа сутринта днес. В 35 случая става дума за движение с превишена скорост в населени места. Общо 202 точки за контрол в цялата страна е имало в страната. \nАкцията е част от европейска инициатива. Тя ще бъде последвана от друга операция на МВР и ДАИ за контрол на автобусния транспорт, увериха от МВР. По данни на КАТ от началото на годината най-много катастрофи са станали в Пловдив, София, Варна, Благоевград. Именно високата скорост остава основен убиец на пътя. \nКонтролът на скоростта се извършва с мобилни и стационарни камери, както и с най-новите, които засичат с колко се движат автомобилите в няколко ленти едновременно.   \n \t\n", "date": "2018.04.19", "title": "1600 нарушители на скоростта хвана МВР за 5 часа"}
{"url": "http://www.duma.bg/node/165181", "text": "Специализираната прокуратура е повдигнала обвинения на петима души за участие в група за незаконно превеждане на мигранти през турско-българската граница и през страната. Групата е действала от февруари 2016 г. до ноември 2017 г. в Бургаска област. Срещу част от обвинените има образувани дела за такива престъпления, които са присъединени към досъдебното производство на Спецпрокуратурата. \nПетимата са задържани при спецоперация, ръководена от Специализираната прокуратура. Според първоначалните данни участниците в групата са поддържали контакти с турски каналджии. Съгласували с тях кога и къде ще бъдат преведени през границата определен брой мигранти, посрещали ги, настанявали ги по квартири. След това ги превозвали към вътрешността на страната с лични автомобили или с наети таксита. Лидерът на групата е задържан непосредствено след влизането му в България през ГКПП \"Капитан Андреево\". \n    \n \t\n", "date": "2018.04.19", "title": "Спецпрокуратурата обвини петима каналджии"}
{"url": "http://www.duma.bg/node/165190", "text": "Наложително е да се ограничи законово безграничната автономия на вузовете у нас, която бе възприета в началото на 90-те години. Около това становище се обединиха вчера министър Красимир Вълчев и депутатите от образователната комисия в НС. Само в три бивши соцстрани държавните висши училища освен свободата за преподаване имат и крайна административна и финансова самостоятелност, макар че се издържат с парите на държавата, каза министър Вълчев. \nЗа повече от четвърт век автономията у нас се изроди в случаи на феодализъм, шуробаджанащина и корупция, смятат депутатите. Заедно с ректорите ще бъдат обсъдени варианти за установяване на баланс между самоуправление и отговорности.  Във вузовете у нас има пълна автономия, водеща до злоупотреба с държавни средства, до слободия вместо самоуправление, а всеки опит за контрол от страна на държавата се отхвърля с довода \"Не е ваша работа\", заяви левият депутат проф. Иво Христов. Ще бъде ли обвързана държавната политика с начина на изразходване на парите на данъкоплатеца, ще има ли контрол най-сетне и върху частните висши училища, попита той. Пиша слаба оценка на резултатите от този вид автономия, лошо стратегическо управление е, когато се ширят екстензивно развитие на висшето образование, грандоманщина и комерция, заяви министър Красимир Вълчев. Според него академичните органи защитават предимно себе си и статуквото, не изпълняват препоръките на МОН, защото били автономни. Отпуснати са примерно 7 млн. лв. за стимулиране на направлението \"компютърни системи\", но в ТУ-София нито лев не е вложен в него от януари 2017 г. досега. Някои ректори си слагат надбавки в заплащането, защото били \"академици\" на НПО-то БАНИ. Има дезинтеграция между държавата и висшите училища, смята той. По закон министърът може само да иска отмяна на акредитацията на вуза, но това не е адекватно на по-дребните нарушения и не се прилага, каза Вълчев. Според Иво Христов държавата трябва да си контролира парите, като назначи свои представители да управляват средствата във вузовете, а финансирането да е не според броя приети студенти, а според резултатите на \"изхода\". \nСпоред доц. Милен Михов (ПФ) промените трябва да са в отмяната на свръхцентрализацията на властта в ръцете на ректорите, някои от които управляват почти еднолично. Работодател на ректора е шефът на Общото събрание, който пък се назначава от ректора, и така двете отговорности се уравновесяват до безотговорност, съгласи се Вълчев. Депутати си припомниха скандалите в Свищов, в МУ-София, в ТУ-Варна, напоследък - в музикалната академия в Пловдив, където МОН в момента прави проверка на сигналите до министъра за нередности. Заради тези сигнали ректорът там е почнал да уволнява професорите, които са ги подали. Не одобряваме такива действия на ректор, дори ако сигналите не се докажат, заяви Вълчев. \nДържавното управление на вузовете в Европа е по различни модели. В Германия държавата назначава канцлер в университета, у нас обаче това може да доведе до двувластие, отчита Вълчев. В някои държави в управлението на вузовете участват провинциите (кантоните), в трети има борд с външни членове, вкл. от бизнеса, както е при настоятелствата у нас. При всички случаи обаче няма министърът да назначава ректорите, заяви Вълчев. Те според него одобрявали идеята да сключват с МОН договори за управление на висшето училище с показатели за развитието му.   СУ съобщи вчера, че АС е решил да предложи да има прием тази година на 80 нови студенти в специалност \"Медицина\", макар досега да бе обявено, че прием няма да има. СУ и МУ-София щели да имат общи приемни изпити по химия и биология. Те ще са в МУ.  \n      \n \t\n", "date": "2018.04.19", "title": "Ще ограничат автономията на висшите училища  "}
{"url": "http://www.duma.bg/node/165182", "text": "Няма фирма и няма подкуп, заявиха вчера от инициативния комитет \"За зелен \"Младост\", които дадоха планирана преди скандала пресконференция. На събитието трябваше да присъстват Десислава Иванчева и заместничката й Биляна Петрова, които да говорят за заплахата за зелените площи и градинки след приемането на промените в Закона за застрояване на София.  \nПредставители на комитета защитиха кмета и определиха задържането на Иванчева като брутална инсценировка и нарушение на човешките права. Според пиара на общината Петър Кърджилов вероятно ще бъде заведено дело в съда в Страсбург. Той бе категоричен, че кметицата е настъпила интересите на сериозни инвеститори със стотици милиони левове.  \nВ същото време от инициативния комитет заявиха, че ако обвиненията бъдат доказани, те ще се разграничат от Иванчева и ще продължат да се борят за зелен квартал.    \n \t\n", "date": "2018.04.19", "title": "Защитници на Иванчева заподозряха инсценировка"}
{"url": "http://www.duma.bg/node/165145", "text": "1775 - ЗАПОЧВА АМЕРИКАНСКАТА ВОЙНА ЗА НЕЗАВИСИМОСТ. В началото е битка между Кралство Великобритания и тринадесетте бивши британски колонии на американския континент, а в края - война, завладяла американския и европейския континент. Има значими последствия. Появява се независима нация, основана от европейски колонисти извън Европа. През 1787 г. тринадесетте щата приемат конституция, чрез която влизат в сила принципите в Декларацията за независимостта. Първият президент е Джордж Вашингтон - от 1782 до 1789 г. 1863 - В СВИЩОВ СЕ РАЖДА ЦВЕТАН РАДОСЛАВОВ, АВТОР НА НАЦИОНАЛНИЯ НИ ХИМН (УМИРА 1931 Г.). Интелектуалец, общественик, просветен деец. Доктор по философия и магистър на изящните изкуства. През 1885 г., по пътя към бойното поле на Сръбско-българската война, в която участва като доброволец, композира песента \"Горда Стара планина\", която през 1905 г. е обработена от композитора Добри Христов, а през 1964 г. се превръща в химн на България. Смята се, че за написване на мелодията Радославов използва известното в родния му край Свищовско хоро. 1881 - УМИРА БЕНДЖАМИН ДИЗРАЕЛИ, АНГЛИЙСКИ ДЪРЖАВНИК (Р. 1804 Г.). Два пъти министър-председател на Великобритания. Дизраели се стреми да затвърди влиянието на империята в Цариград. Политиката му е да защитава целостта на Османската империя и да се обявява срещу националноосвободителните движения на балканските народи. Затова и оправдава жестокостите на турците при потушаването на Априлското въстание през 1876 г. Един от главните инициатори за свикването на Берлинския конгрес през 1878 г. и за ревизията на Санстефанския мирен договор. 1894 - УМИРА САВА ДОБРОПЛОДНИ, КНИЖОВНИК, ТЕАТРАЛЕН ДЕЕЦ, ОБЩЕСТВЕНИК И УЧИТЕЛ (Р. 1820 Г.). Получава образование в Цариград, учителства в Котел и Шумен. Той е сред първите и най-изтъкнати учебникари от този период. На 15 юли 1856 г. осъществява представянето на първата драматургична творба в България - побългарената комедия (по гръцкия писател Хурмузис) \"Михал Мишкоед\", с която поставя началото на българския театър. 1906 - УМИРА ПИЕР КЮРИ, ФРЕНСКИ ФИЗИК (Р. 1859 Г.). Нобелов лауреат през 1903 г. заедно със съпругата си Мария Кюри. Двамата (на снимката) изследват съвместно явлението радиоактивност, открито от Анри Бекерел. Сред научните му достижения са откриването на пиезоелектричния ефект, както и на новите химични елементи полоний и радий. 1971 - СССР ИЗСТРЕЛВА \"САЛЮТ-1\" - ПЪРВАТА В СВЕТА КОСМИЧЕСКА СТАНЦИЯ. Първият й екипаж е изстрелян със \"Союз-10\", но не успява да се скачи заради проблем със скачващия механизъм. Вторият екипаж е изстрелян със \"Союз-11\" и остава на борда на станцията 23 денонощия. \"Салют-1\" навлиза обратно в атмосферата на Земята на 11 октомври 1971 г. и е потопена в Тихия океан.     \n \t\n", "date": "2018.04.19", "title": "Датата"}
{"url": "http://www.duma.bg/node/165185", "text": "До десети май ще работи парламентарната комисия, която разследва обстоятелствата около сделката за продажбата на българските активи на ЧЕЗ. 112 депутати гласуваха \"за\", 1 беше против и 8 се въздържаха. \nПо-рано в телевизионно интервю зам.-председателят на ПГ \"БСП за България\" Жельо Бойчев отбеляза, че левицата продължава да смята, че държавата трябва да придобие 100% от ЧЕЗ. Като председател на едноименната парламентарна комисия той припомни, че НС е попитало КЕВР какви са били заявените и признати инвестиции от ЧЕЗ, как и по какъв начин се удостоверява изпълнението на инвестициите, поискани са и резултатите от всички регулаторни проверки. В Комисията постъпиха много сигнали за завишаване на цени, за възлагане на поръчки на свързани дружества - по същество се злоупотребява с това, което се отчита като инвестиции, обясни Бойчев. \nВ свое тв участие и друг народен представител от БСП Таско Ерменков защити тезата, че продажбата на ЧЕЗ с \"Инерком\" не бива да бъде реализирана. \"Новият собственик на ЧЕЗ създава впечатление, че не може да си направи сметката - какво купува, какъв ще е паричният поток, не знае как ще си върне парите. Тази сделка не трябва да бъде осъществена\", заяви той. По думите му \"Инерком\" не са знаели за увеличението на цената на тока, нито имат представа от заложените инвестиции на ЧЕЗ. \nЕрменков попитал една от службите дали имат информация за писмо от български банки, които да са дали подкрепа за тази сделка, а отговорът е бил, че нямали данни за такива писма. Той обаче припомни, че от Първа инвестиционна банка вече потвърдиха пред комисията за заявен интерес. Или става въпрос за филтриране на информацията, което означава, че може би някой, на високо ниво, стои зад сделката, или за несвършена работа, заподозря социалистът.   \n \t\n", "date": "2018.04.19", "title": "Комисията за ЧЕЗ ще работи до 10 май"}
{"url": "http://www.duma.bg/node/165184", "text": "Десетки се стекоха в Русе за представянето на книгата \"Пред пепелището на нестаналото българско общество\" от народния представител от \"БСП за България\" проф. Иво Христов. Не съм очаквал, но съм приятно изненадан, че хората искат да четат и такива книги, коментира той. Камерната зала на ДТ \"Сава Огнянов\" в града се оказа тясна за желаещите да чуят от първо лице защо и какво е довело до днешното състояние на безпътица и разпад на нашето общество. \nПред почитателите си Христов обясни, че един от мотивите да напише книгата е пасивността на българина и нежеланието му да поема отговорността за собственото си битие. Важно е осъзнаването, че спасението на човека е в собствените му ръце, изборът да се спаси или не е негов, смята той. Проф. Христов подчерта, че трябва да гледаме към настоящето критично и с мъжество. Необходимо е да започне суров и скептичен разговор дали то може да бъде променено и има ли субект на социалната промяна. Това са необходими условия за намиране на отговор на въпроса \"Какво да се прави\", смята професорът. \nПредставянето на книгата на проф. Иво Христов се осъществи по инициатива на народния представител от левицата Крум Зарков. на събитието присъстваха и депутатите от \"БСП за България\" Георги Стоилов и Пенчо Милков.     \n \t\n", "date": "2018.04.19", "title": " Книгата на проф. Иво Христов привлече десетки русенци"}
{"url": "http://www.duma.bg/node/165187", "text": "За отмяната на депутатските привилегии се обяви Корнелия Нинова. Лидерът на БСП подчерта, че позицията й не е продиктувана от популизъм, а е справедливост и осъзнаване. \"Това ще покаже дали сме разбрали, че народът ни не приема привилегированата класа. Дали искаме да развържем това кълбо от обвързаности на политика, бизнес, пари, интереси и привилегии. Дали ще бръкнем в тази топка и ще я разкъсаме или народът ще изрита тази топка от терена на политиката и ще пусне нови отбори тук, които да му гарантират по-добро бъдеще\", мотивира се тя от парламентарната трибуна. \nНинова не уточни детайлно подготвяните изменения, но стана ясно, че част от тях касаят формирането на депутатските заплати и отпуска им. \"Кой българин, освен политическият елит на страната, работи на заплата, която зависи от ръста на средната работна заплата в страна. 99% от българския народ работи на фиксирана заплата. Ние ще си вдигаме заплатата всеки път, когато се повиши средната. С кое право? Това не е популизъм, това е конституционен принцип за равни права. Това е принцип за справедливост\", заяви Нинова. Тя попита колко души в България почиват над 70 дни и отговори 240, колкото са депутатите. Как може един миньор за тежък физически труд да почива 30 дни, а депутатите да почиват 70, възмути се тя. \nПрез новия парламентарен сезон левицата очаква премиерът да се отчете за протичането на българското европредседателство. Правим политика на парче, правим закони на парче и гарантираме на народа си живот на парче, критична бе Нинова. По думите й БСП ще продължи битката с паралелната държава. \nВ декларация Цветан Цветанов от ГЕРБ похвали кабинета за европредседателството, не пропусна и отново да се заяде с президента Румен Радев. В хвалебствията се включи и коалиционният им партньор - Искрен Веселинов от \"Обединени патриоти\" определи домакинството ни като блестящо. \nВеселин Марешки пък обяви само себе си и Борисов за родени лидери. Мустафа Карадайъ призова от името на ДПС управляващите да отговорят приемат ли се адекватни мерки и как се гарантират животът и здравето на българите предвид усложнената международна ситуация.     \n \t\n", "date": "2018.04.19", "title": "БСП иска отмяна на депутатските привилегии "}
{"url": "http://www.duma.bg/node/165186", "text": "Въпреки видимото си раздразнение от речта на президента Румен Радев и обвиненията, че управляващите не се справят със санирането, Бойко Борисов изпрати министрите си да докладват на държавния глава за програмата. Не може заради една бълха да горим целия юрган, заяви той, визирайки проблеми с първите санирани блокове, където по думите му имало \"малки течове\". Борисов добави, че ако  има данни за злоупотреби, те трябва да бъдат дадени на прокурорите, за да ги \"вкарат в затвора\". \"Винаги може да му се отговори, но не искам да влизам в неговите войни. Имаме по-важна работа, така че Нанков, Нено Димов, Караниколов, Вълчев - всички по един искате среща и казвате - това правим, това са конкурсите, за кои имате претенции, че са на тъмно, че е на светло, искаме с прожектор да го осветим - да е ясно какво се прави. Ясно и точно\", заяви Борисов след речта на президента. \nПремиерът даде и още една задача за членовете на кабинета: всички министри да проверят служителите си дали са си платили глобите към КАТ. \"Човек, който нарушава Закона за движение по пътищата и има няколко акта, не знам дали е добър служител. Следващата седмица искам да знам колко служители има с актове\", разпореди Борисов. Заръката касае и областните управители.     \n \t\n", "date": "2018.04.19", "title": " Борисов строи министрите заради речта на Радев"}
{"url": "http://www.duma.bg/node/165188", "text": "Три нови медицински изделия се включват в списъка с помощните средства, приспособления, съоръжения и медицински изделия, за купуването на които хората с увреждания ползват целева помощ от държавата. Това реши кабинетът, докато под прозорците му протестираха майки на деца с увреждания. Бойко Борисов се направи на изненадан от тежкото състояние на децата с увреждания и обясни колко разстроен бил от репортаж за семейство, което напуска България, за да осигури достоен живот на болното си дете. Малко човечност няма ли, бе, какви са тея хора, държавни заплати вземат, възмути се премиерът от чиновници, които препращали семейството от институция към институция. \nВ опит да запушат общественото недоволство управляващите решиха да добавят в списъка вертикализатори за деца с увреждания, детски рингови инвалидни колички и детски инвалидни колички. Измененията касаят Правилника за прилагане на Закона за интеграция на хората с увреждания. Въвежда се изискването медицинските изделия по индивидуална мярка да бъдат изработвани по поръчка за конкретен пациент. \n Идеята на промените е да има по-ефективен контрол и намаляване на административната тежест при предоставянето на помощни средства, приспособления, съоръжения и медицински изделия. Променя се механизмът по предоставяне и изплащане на целеви помощи за купуване на медицински изделия и помощни средства - ще се преустанови практиката да се предоставят пари на ръка на правоимащите. Хората с увреждания ще получават необходимата помощ и медицински изделия, без да се налага да посещават многократно дирекциите \"Социално подпомагане\". Ще отпадне и необходимостта да предоставят отчетни документи за покупката на помощните средства, обещава кабинетът. \nМесечните добавки за социална интеграция и целевата помощ ще се отпускат по настоящ, а не по постоянен адрес, както беше досега.   \n \t\n", "date": "2018.04.19", "title": "Кабинетът се сети за болните в неравностойно положение"}
{"url": "http://www.duma.bg/node/165189", "text": "Системата убива децата с увреждания, искаме право на достоен живот! С този призив стотици родители на деца с увреждания излязоха на пореден национален протест в центъра на София. Те се събраха пред Министерския съвет с черни балони в ръце, с тях бяха и деца в инвалидни колички, някои носени на ръце. Протестиращите разпънаха огромен плакат с надпис \"Не уврежданията убиват децата, а държавата!\". \nРодителите за пореден път призоваха най-после да се случи прословутият закон за личната помощ. Те настояват за радикална промяна на начина, по който се оценяват уврежданията, потребностите и финансовата подкрепа за тези деца. Част от предложенията им са за нова система за оценка на увреждането, която да включва и социалното включване в общността - детска градина, училище, университет, пазар на труда.  \nПравото на средства за лична помощ на не по-малко от две минимални работни заплати също е сред исканията на протестиращите. Те настояват и за изготвянето на регистър на лицата с увреждания по заболяване.   \nСред исканията на родителите е видът и размерът на индивидуалната подкрепа да включват: месечна издръжка поради увреждане, технически помощни средства, лична помощ - подкрепа в дома, на работното място и др. Въз основа на тази оценка трябва да се формира личен бюджет на човека. Настояват и за финансиране на всички пера по един закон, в който статутът \"Лична помощ\" е ясно регламентиран.  \nРодителите предлагат още на базата на разширена медицинска оценка и епикриза болното дете да има право да ползва различни услуги  - рехабилитация, технически помощни средства, медицински изделия, лично превозно средство, помощ в дома или в училище. Затова е нужно тези оценки да са напълно индивидуални и да се извършват от екип специалисти в различните местни структури на Агенцията по уврежданията, а не от Агенцията за социално подпомагане. Според протестиращите оценката трябва да се повтаря периодично, особено при децата и при промяна на обстоятелствата.  \nТози път протестът им премина мълчаливо като сигнал за това, че вече шести път излизат на протест, но никой не ги чува. Вместо възгласи шествието премина под съпровода на музика. За пореден път при протестиращите отидоха само депутати от \"БСП за България\", сред които Корнелия Нинова, Антон Кутев, Веска Ненчева, Манол Генов и Виолета Желева. Народните представители от левицата обещаха да се запознаят с предложенията на протестиращите и да организират втора среща, за да ги обсъдят. \n Родители от протеста не са били допуснати до парламента само защото са срещу системата ГЕРБ и на тениските им има надпис \"Системата ни убива\", разказа Корнелия Нинова. Зам.-председателят на парламента Емил Христов отказал достъп на хората точно заради тениските. Нинова разказа, че от БСП са го информирали за проблема, но той отказал да допусне хората. Това е тежко погазване на демокрацията, смята Нинова. \n\"Хората са поискали достъп до депутатите, за да си кажат мнението, а не да пият кафе. Това е абсурд\", заяви лидерът на БСП. Ръководството на ГЕРБ се позовало на Правилника за вътрешния ред, според който \"продажбата и разпространението на информационни материали е забранено в сградата на парламента\". \"Тези хора няма да съблекат тениските и да започнат да ги продават. Те не могат да влязат вътре, защото свободно си казват мнението. По-голям абсурд през последните години не сме виждали в тази държава\", не скри възмущението си Нинова. \nДепутатите от БСП, които отидоха при протестиращите, отбелязаха иронията от думите на Цветан Цветанов от ГЕРБ, който при откриването на парламентарния сезон се похвали колко много хора са посетили парламента. А точно днес затвори вратите пред хора с увреждания, възмутиха се от левицата. От БСП са категорични, че най-малкото, което трябва да направи Емил Христов, е да си подаде оставката като зам.-шеф на НС. \nСлед като научи за скандала, Цветанов излетя от пленарната зала, но се сблъска със зам.-председателя на ПГ \"БСП за България\" Драгомир Стойнев, който му обясни, че хората са си тръгнали обидени. Стойнев връчи на гербаджията фланелка от протестиращите, която Цветанов прибра. Зам.-председателят на ГЕРБ обеща да пусне хората и помоли БСП да не правели манипулации. \nИскаме оставката на Христов като зам.-шеф на парламента, настоя Стойнев. Това значи ви е била целта, изопачи ситуацията Цветанов.   \n \t\n", "date": "2018.04.19", "title": "Родители: Държавата убива децата с увреждания "}
{"url": "http://www.duma.bg/node/165150", "text": "Не обективност, а необективност. Не информиране, а дезинформиране. Не независимост, а зависимост. До такова окаяно положение изпаднаха минаващите за водещи у нас медии в слугинажа си да промиват мозъци, поръчан им от батковците на Запад и отвъд океана. Този извод се налага заради пълното им мълчание за събитие бомба от \"най-взривната\" тема от последните седмици - руско-американския сблъсък в Сирия, който почти е стигнал до точката на кипене. \nВъв вторник публикации в две англоезични медии независимо една от друга осветиха измамата на Запада, че Дамаск е извършил химическа атака в гр. Дума. Тя бе натъкмена като обвинения срещу Дамаск и Москва и като мотив за ракетните удари от 14 април. Тези две медии са британският в. \"Индипендънт\" и калифорнийската телевизия One American News (OAN). В Дума не е имало химическа атака, гръмнаха \"бомбите\" на двете медии, чиито журналисти отидоха на терен и цитираха местни жители, медици, очевидци. Нещо повече - медиите разкриха как кадрите, които обиколиха света и драснаха клечката за поредна масирана атака срещу Сирия и Русия, се оказаха фалшификат, постановка с участието на достатъчно опетнилата се мрежа \"Белите каски\". \nДори кандидати за професията журналист знаят, че разкриването на лъжа, разобличаването на шашма е призванието на тази професията. Както махането на тумора е призванието на хирурга. Тази особеност на професията натежава още повече, като се знае, че иде реч за измама, която а-а и да доведе САЩ и Русия до сблъсък. Такава \"бомба\" не се проспива. Още повече, че тя бе държана не от руски, а от западни ръце. \nЕ, да, ама водещите ни медии я проспаха.  Изтърваха я както телевизии, така и централни вестници. От шашмата за атаката в Дума и от ракетните удари срещу Сирия те бяха изстреляли какви ли не фойерверки. А сега - нито ред дори за зловещата шашма на Запада. \nВпрочем, българският зрител и читател едва ли е изненадан. Той се е наслушал и нагледал как нашите медии по примера на западните си батковци сатанизираха Путин и Асад. Не е изненадан, че няма съобщения и коментари защо повечето сирийци харесват Асад. Нито защо няма съобщения за непрекъснатите нарушения на Минските споразумения от Киев, за престъпления на Майдана, за недоволството на украинците от Порошенко и от мизерното дередже на страната им. \nИ се получава ето какво. Българинът е резистентен срещу прането на мислене още отпреди 10 ноември. И отхвърля промиването на мозъци от родните медии, които зубрачески кълват схемите на батковците в Си Ен Ен, \"Ню Йорк таймс\", \"Таймс\", \"Дойче веле\" или \"Монд\". Доказателство за резистентността е, че 85% от българите не смятат Русия за враг. Медиите ни обаче продължават да си вярват, че перат мисленето на българина. Така се заформя забавната гротеска, че жертви на манипулацията се оказват самите й извършители. Медиите ни изпаднаха до окаяното дередже да си самопромиват мозъците.     \n \t\n", "date": "2018.04.19", "title": "Самопромиване на мозъците  "}
{"url": "http://www.duma.bg/node/165152", "text": "Колкото неочаквано, толкова и логично, миналия месец Комисията за защита на конкуренцията (КЗК) обяви, че ще прави секторен анализ на пазара на услугите, предоставяни от търговските банки у нас. Причината за новото проучване е консолидацията в банковия сектор и измененията в нормативната уредба. От КЗК твърдят, че внимателно наблюдават този пазар. \nВ решението на КЗК за предстоящия секторен анализ се посочва, че чрез интернет страниците на банките е бил направен общ преглед на действащите тарифи за лихвите, таксите и комисионите. Събраната към момента информация поражда необходимост от ново по-задълбочено изследване на конкуренцията при предлагането на банкови услуги, което да анализира настоящите пазарни процеси и идентифицира евентуални допълнителни мерки, които да допринесат за правилното и ефективно функциониране на конкурентната пазарна среда, аргументират се от антимонополната комисия.  Сделка А основният процес, характерен за банковия сектор и през тази година ще бъде тенденцията на сливания и придобивания, както стана в Румъния през 2017 г. Всъщност още през миналата година у нас бе регистрирано едно голямо сливане в банковата индустрия. \"Сибанк\" и \"Обединена българска банка\" (ОББ) се обединиха под шапката на белгийската KBC Group. След като преди няколко години белгийците купиха \"Сибанк\" заедно с ДЗИ, през юни миналата година беше обявена и сделката за ОББ на стойност от 610 милиона евро, като в нея влиза и още един актив - лизинговото дружество \"Интерлийз\". По този начин KBС Group у нас вече управлява 10 компании. \nТази година крак повлече \"Сосиете Женерал\". Френската банка обяви, че продава активите си и в България, което означава, че се търси нов собственик на Експресбанк. Според различни анализи това е част от глобален план за изтегляне на френската банкова група  от Източна Европа. Нашата банка се продава  заедно с още пет поделения, в  Македония, Черна гора, Сърбия, Молдова и Албания. Оказва се, че на подобни малки пазари рентабилността вече не е толкова висока, а съществува и риск от политическа нестабилност и често сменящо се законодателство. \nЗасега \"Сосиете Женерал\" няма да продава поделенията си в Русия, Румъния и Чехия, които се определят като перли в короната на френския трезор. И ако от дълго време \"Сосиете Женерал Експресбанк\" хронично бе спрягана за продажба, то унгарската OTP, собственик на банка ДСК, утвърждава имиджа си на вечния кандидат-купувач. През есента на миналата година ОТР  обяви готовността си за нови покупки в региона, като заявените цели за разширяване са от България до Беларус. За тази експанзия OTP е приготвила да вложи 1 млрд. долара, купувайки поне пет банки в Централна и Източна Европа в текущите две години, обяви главният изпълнителен директор и най-голям акционер в унгарската кредитна институция Шандор Чани.  Вечният купувач Съответно и в България името на Банка ДСК, която OTP придоби през 2003 г. чрез приватизационна процедура, се споменава като заинтересована страна при почти всяка сделка. Когато през 2013 г. германската MKB трябваше да продаде поделението си Юнионбанк, Банка ДСК проучваше, но на финала банката беше купена от ПИБ за 24 млн. евро. Впоследствие и при излизането на гръцките банки заради поети ангажименти към Европейската комисия по спасителните си програми, се очакваше ДСК да преследва сделки. За ОББ тя наддаваше до края, но беше победена от KBC. В различни моменти в банковия сектор името на OTP се е свързвало неофициално с интерес към Банка Пиреос (чийто гръцки собственик през юни миналата година обяви, че продава поделенията си в региона). В сегашната процедура за продажба на Пиреос с нейните 3 млрд. лв. активи OTP отново е сред споменаваните кандидати. \nПрез последните две години бяха правени няколко опита за намиране на купувач на бизнеса на Пиреос в България. Сред последните изследвани възможности е сливането на банката с Пощенска, която през 2016 г. погълна българския клон на Алфа банк.  Със сигурност обаче над два пъти по-голямата \"Сосиете Женерал Експресбанк\" е по-апетитната хапка. \n2018-а година трябва да донесе раздвижване по отношение на бизнеса на гръцките банки на Балканите. Още преди време от най-голямата по активи банка в южната ни съседка - Пиреос Банк, обявиха, че ще търсят купувачи за дъщерните си дружества в България, Румъния, Сърбия, Албания и Украйна. Няколко месеца по-късно, или през октомври 2017 г. беше продадена първата порция - сръбското подразделение. Купувачът беше местната Direktna Banka. \nАко се финализира продажба на българския клон на Пиреос, това ще бъде трета банка с гръцки собственици, която сменя собственика си в рамките на 3 години - след придобития клон на Алфа банк и ОББ. В края на миналата година Пиреос банк продаде и румънския си бизнес. Той бе купен от американския фонд JC Flowers & Co. Купувачът е стратегически финансов инвеститор с опит в оздравяването на банки и преди година бе сред кандидатите за придобиване на ОББ в България. Сделката, чиято цена не е обявена, подлежи на регулаторно одобрение и се очаква да приключи през първата половина на 2018 г. Процеси Междувременно друга гръцка финансова институция намери купувач за един от балканските си активи. Става въпрос за Eurobank, която у нас държи Пощенска банка заедно с клоновете на Alpha Bank. В края на миналата седмица от нейното ръководство обявиха, че са сключили споразумение с румънската Banca Transilvania за дъщерната си в страната Bancpost. \nКакто се вижда в банковия сектор на Балканите, конкретно и у нас, вървят преразпределителни процеси. Но, ако досега те се определяха от принудителните продажби на поделения на банки, получили държавна помощ по време на гръцката финансова криза, сега вече навлизаме в нов етап. При него с възстановяването на икономиките и желанието за печалби, вече стават възможни и доброволни сделки. \nБанките в България ще стават все по-малко, прогнозира Петър Андронов, председател на Асоциацията на банките. Това според него е естествен процес на окрупняване, при който пазарът се доминира от няколко големи трезора.  Подобна тенденция е белег за зряла икономика. Окрупняването на капитала, което е резултат от сливането на банките, води до по-голяма стабилност, твърди Андронов. В последните години много от банките у нас, особено тези с чужди собственици, започнаха да разпределят дивидент на акционерите си. Преди това, в годините на кризата, по предписание на Българската народна банка (БНБ) трезорите бяха принудени да капитализират печалбите си като своеобразни буфери срещу проблеми и влошаване на кредитните портфейли. \nНай-голямата банка у нас  УниКредит Булбанк, ще разпредели на акционерите си цялата си печалба за 2017 г., която възлиза на над 297 млн. лв. Българското поделение е част  от италианската УниКредит С. п. а.. За втора поредна година УниКредит Булбанк взема решение да разпредели цялата си печалба като дивидент за акционерите. През миналата година трезорът изпрати към Италия цялата си печалба от 291,5 млн. лв. През 2015 г. на акционерите бе разпределена половината от положителния финансов резултат, а през 2014 г. - една трета.  Печалба на Банка ДСК за миналата година е  254,6 млн. лв. Очакванията са предстоящото общо събрание на акционерите да разпредели цялата  печалба като дивидент на акционерите в Унгария. Трети най-добър резултат отбелязва Юробанк (Пощенска банка) със 136 млн. лв., а на четвърта позиция е Райфайзенбанк с печалба от 135 млн. лв.  Първа инвестиционна банка отчита 85,4 млн. лв. печалба. Все по-голяма активност от страна на банковите групи с бизнес на Балканите и в България има по отношение на продажбата на портфейли необслужвани кредити. Не е изненадващо, че най-дейни в това отношение са гръцките финансови институции. Според анализатори три от най-големите банки в страната работят по план за продажбата на до 5,5 милиарда евро \"лоши\" заеми. Става въпрос за Piraeus Bank, Националната банка на Гърция и Alpha Bank. През октомври от своя страна Eurobank съобщи, че е \"отписала\" пакет от 1,5 милиарда евро необслужвани кредити, които бяха купени от шведската фирма Intrum. Към същото пристъпи и друг европейски банков лидер със сериозно присъствие в региона - италианската UniCredit. През май хърватското й дъщерно дружество Zagrebacka Banka се освободи от \"лоши заеми\" за 450 милиона евро. \nУ нас постоянно нарастват безналичните плащания. За три години - от 2014 г. до 2016 г., плащанията с карти е нараснал с 44 %, твърди Нина Стоянова, подуправител на БНБ. \nПрез 2016 г. над 50 на сто от нарежданията за кредитен превод са били направени от потребителите по електронен път, което представлява две трети от общата стойност на всички кредитни преводи, допълни тя. По предварителни данни на БНБ за 2017 г. тенденцията на нарастване на споменатите показатели се запазва, посочи Стоянова. \nНовият Закон за платежните услуги и платежните системи, влезе в сила миналия месец. Основен акцент в закона е поставен върху сигурността на безналичните плащания, особено тези, осъществявани в интернет или чрез друг дистанционен способ, и съответните мерки, които доставчиците на платежни услуги трябва да предприемат в това направление. \nЗа първи път през 2018 г. доставчиците на платежни услуги ще трябва да извършват оценка на операционните рискове и рисковете, свързани със сигурността, както и да наблюдават и докладват пред БНБ значими операционни или свързани със сигурността инциденти. На БНБ ще се предоставят и данни за измами, свързани с плащанията по ред, определен с проект на насоки на Европейския банков орган, които предстои да влязат в сила в началото на 2019 г. \n    \n \t\n", "date": "2018.04.19", "title": " Колко банки ще останат в България   "}
{"url": "http://www.duma.bg/node/165146", "text": "\"Книга за върховете \"Свети Никола\" и Шипка\" (издателство \"Български бестселър\", 2018 г.) e единственото досега монографично изследване за имената на върховете на националната слава и величие Шипка и \"Свeти Никола\". Авторът проф. Петко Ст. Петков е учен, преподавател във ВТУ \"Св. Кирил и Методий\", отлично запознат с историческите факти по именуването и преименуването на по-високия старопланински връх. Книгата е историческо изследване, което уточнява и анализира промените в наименованието на по-високия връх - от \"Свети Никола\" през \"Столетов връх\" до Шипка, каквото е и името на съседния по-нисък връх. С примери от многобройни български и чужди документи и карти се доказва, че исторически установените имена на двата върха преди, по време и след Руско-турската война 1877-1878 г. са \"Свети Никола\" (за по-високия, на който е построен Паметникът на свободата) и Шипка (на по-ниския, възпят в известното стихотворение на Иван Вазов \"Опълченците на Шипка\").  \nЗа любознателните читатели ще бъде интересно да научат, че решението за издигане на храм-паметник за Освобождението, взето от Учредителното събрание в Търново през 1879 г., е той да се постави на връх \"Св. Никола\" не защото там са се разиграли по-важни събития през 1877 г., а защото е по-високият връх и така паметникът ще се вижда и от двете страни на Балкана. Иван Вазов възпява чрез \"Опълченците на Шипка\" (1883) по-ниския връх - единственият, който и до днес носи името Шипка, на който е бил Командният пункт на ген. Столетов и на който се прославят българските опълченци като защитници на прохода. \nКнигата е уникална с това, че за първи път се публикуват оригиналните архивни документи за двете преименувания на връх \"Св. Никола\": през 1951-а на \"Столетов връх\" и през 1977-а - на втори връх Шипка. Изтъкнати и критично тълкувани са неизвестните досега дори за историците мотиви и аргументи за преименуването на върха през 1977 г., което става набързо и без обществено обсъждане. Представена е 10-годишната хронология на опитите на общественици и родолюбци от цялата страна да убедят чрез подписки и изяви в медиите президентската институция, че е крайно наложително възстановяването на старото и утвърдено име на връх \"Св. Никола\". За първи път се публикуват и коментират отговорите и аргументите в отказа на президентската администрация (2014 и 2017 г.) да върне старото име на върха. Представени са доказателства и аргументи, подкрепящи дългогодишното искане на хиляди българи за връщане на старото име \"Св. Никола\" на по-високия от двата върха, както и за запазване на името Шипка на стария и единствен до 1977 г. връх с това име. \nКнигата съдържа приложения, илюстриращи сполучливо изложението и изводите на автора. Томчето ще предизвика интерес у историци и географи, ще подпомогне обучението на ученици и студенти, ще провокира всички родолюбци, които не са безразлични към опитите да се изкривява историческата истина и манипулира националната памет. \n\"Книга за върховете \"Свети Никола\" и Шипка\" със сигурност ще предизвика обществена дискусия и за пореден път ще постави въпроса за връщане на старото име на връх \"Св. Никола\". Това според автора ще даде възможност на президентската институция да осъществи една от мисиите си - да обедини българите в името на запазването и отстояването на историческата памет. Според проф. Петков не става дума за политически, а за наболял общественозначим въпрос, не се търси вина за насилие над историческата истина и националната памет, а за възвръщане на доказани и утвърдени наименования на двата старопланински върха \"Св. Никола\" и Шипка, създали и поддържащи съществена част от българската национална идентичност и достойнство.   \n \t\n", "date": "2018.04.19", "title": " Книга за върховете \"Свети Никола\" и Шипка"}
{"url": "http://www.duma.bg/node/165148", "text": "Искаме тази сесия на Народното събрание да бъде различна и да направим четири неща. Европредседателството остава приоритет и няма нужда да ни приканват към това, защото в началото на Народното събрание ние постигнахме политическо съгласие чрез обща декларация. Изпълняваме този ангажимент изключително коректно и точно. Ще ни се обаче да има промяна и по този приоритет поне в последните месеци. Не трябваше по тази тема да говори Цветанов, а министър-председателят. Нито веднъж от началото на европредседателството българският парламент не беше информиран и не дискутира темите за европредседателството. Иска ни се  тази сесия да е различна  и поне преди срещата на върха на 17 май българското правителство да ангажира НС, а чрез него и националната енергия за хубавите приоритети на България по европредседателството. На 16 май предстои наша среща с леви лидери, еврокомисари и премиери в София, на която ние отново поставяме своята визия за бъдещето на Европа и за присъединяването на Западните Балкани. Тази наша визия беше включена в общата и национална на България, за която постигнахме добро съгласие. Нека поне по тази тема да работим заедно, но и да изискваме от институциите, в лицето на правителство, да дойде тук, където му е мястото, и да каже какъв е напредъкът не само по Западните Балкани, по кохезионната политика, бюджета по следващия програмен период след \"Брекзит\", по отношение на социалния стълб, който е приет в Европа, и социалните права. Имаме много какво да си говорим и очакваме премиерът да дойде тук и да отчете председателството.  \nНа второ място, искаме тази сесия да бъде времето на проглеждането. Задоволяваме се с четене на черна статистика всеки ден. Стопили сме се с още 400 000 души и сме нацията, която най-бързо изчезва. Прожекторите в Брюксел осветиха най-корумпираната държава, която стои начело на председателството. Тези прожектори казват, че сме и най-бедната страна в Европа. Какво правим? Правим политика на парче, закони на парче и гарантиране на народа си живот на парче. Искам тази сесия да бъде различна - да прогледнем не за днес, не за утре, а за години напред. Да прогледнем в бъдещото Има много проблеми в страната, натрупани през годините от всички. Нека да изберем три, които да кажем, че започваме да решаваме, но дългосрочно. И ние предлагаме те да бъдат - българска икономика, производство. Все повече ставаме икономика на услугите и все по-малко на производство, още по-малко на българското производство. На второ място, тази икономика да бъде обвързана трайно и дългосрочно с модерно, високотехнологично образование. Китай и САЩ направиха огромна крачка по пътя на изкуствения интелект. Ние миналата година спорехме дали да са черно-бели или цветни учебниците. Имаме нужда от друг тип образование, друг модел и колкото и да се кърпят проблемите, това не решава големия - образованието ни не е адекватно на съвременното развитие на света. На трето място, за нас това е здравеопазването. Но не така, както предлагат управляващите - да пипнат нещо в законите за спешна помощ, утре нещо друго ще пипнат в листата на пътеките, но днес излезе информация - 6000 болнични легла се закриват. Това изисква нов модел на здравеопазване, нова система, а не  живот на парче Ако започнем да решаваме тези въпроси дългосрочно, ще направим крачка към голямата ни цел - спасяване на народа ни от демографско изчезване и решаване на проблема с бедността. Това за нас е далечната цел. Тези политики са средство за постигането й.  \nНа трето място - проглеждане за нещо друго. Има един въпрос, който никой не иска да произнесе на глас. За нас от няколко години се казва паралелна държава. За президента Радев е тъмнината - онази тъмнина, в която стоят паралелни фигури, които дърпат конците на държавата. Имаме една официална държава, официални институции и едни отзад, които командват официалните и купуват официалните и печелят от това на гърба на народа. Искаме тази сесия да бъде началото на това признание, на това проглеждане и решаването на този проблем. Ние направихме сериозен анализ с професионалисти - кои са тези сфери, кои са онези големи, които стоят в тъмното, които дърпат конците и всекидневно изсмукват жизнени сили на хората. И сферите са следните: производство и търговия с лекарства. Кой  днес не ползва лекарства? Всеки българин е засегнат от този монопол и задкулисие. Производство и търговия с пшеница и хляб. Кой българин не ползва хляб и не засяга ли това всяко семейство? Производство, пренос и доставка на енергия - изключително тъмна сфера. Има и още няколко, които сме конкретизирали в този анализ и който през тази сесия ще бъде наш приоритет - битка с големите. А кой има характер и смелост тук, в залата, да проведем тази битка, ако сме откровени и справедливи, а не само на думи да говорим, че сме за изсветляване на икономиката и се грижим за българския народ. Ние я започваме тази битка с конкретни предложения, имена и законопроекти.  \nАко се правят смели заявки за промяна на модел, система, да се сложи край на прехода и да се поведе държавата в друга посока,  \nтрябва да започнем от себе си Трябва да се даде личен пример. Знаем ли всички, че пропастта между политици и народ се увеличава - знаем. Знаем ли всички, че сме с привилегии? Внасяме промяна в правилника на НС, който отнема всички привилегии на народните представители. Знам какво ще ми кажете - депутатите в Германия работят за по-високи заплати. Германският народ получава по-високи заплати. И ако ще се измерваме с германските депутати, нека първо да измерим как живеят народите ни. И това не е популизъм, защото кой българин, освен политическия елит на страната, работи на заплата, която зависи от ръста на средната заплата в страната и се увеличава на всеки 3 месеца? 99% от българския народ работи на фиксирана заплата. Ние ще си вдигаме заплатите всеки път, когато се повиши средната. С кое право? Това не е популизъм, а конституционен принцип за равни права. Колко души в България почиват над 70 дни? 240! Как може един миньор за тежък физически труд да почива 30 дни, а депутатите да почиват 70? Знам, че не го приемате, но ние ще го внесем. А ако го отхвърлите, си е ваша воля. Някой ден, когато управляваме, това ще стане факт. Аз ви го гарантирам. Това не е популизъм, а справедливост, осъзнаване. Това ще покаже дали сме разбрали, че   народът ни не приема привилегированата класа Това ще покаже дали искаме да развържем това кълбо от обвързаности на политика, бизнес, пари, интереси и привилегии. Дали ще бръкнем в тази топка и ще я разкъсаме, или народът ще изрита тази топка от терена на политиката и ще пусне нови отбори тук, които да му гарантират по-добро бъдеще. Няма да квалифицирам тези, които не приемат идеите ни, и да ги посочвам като антиевропейци, както правят те, ще ги призова за едно - сигурна съм, че 100% в залата споделят тези мисли наум, малцина са тези, които ще си позволят да ги изрекат. И още по-малко са тези, които ще ги свършим тези неща. Обръщам се към тези малко в тази зала и извън нея. Малцина в света са променили държавите си. Тези малцина през всички години са наричани водачи и лидери. Призовавам тези, които споделят тези мисли и са готови и смели да ги реализират, да бъдем водачите на народа си, които той очаква.  \n   \n \t\n", "date": "2018.04.19", "title": " Да започнем от себе си - депутати без привилегии!  "}
{"url": "http://www.duma.bg/node/165147", "text": "Публицистичната книга \"Димитър Петков: От опълченец на Шипка до министър-председател\" на Христо Ив. Милев благодарение на книгоиздателство \"Мир\" вече е част от по-големите библиотеки в страната. Авторът е съвременник на Димитър Петков и дядо на юристката проф. Емилия Друмева. \nКогато събира сведения за своята първа книга \"Избиванието на Хаджи Димитровата чета и черти от живота на въстаниците Орешков и Патрев\", Христо Милев е ученик в Пловдивската мъжка гимназия, а когато издава втората си книга през 1910 г. за Димитър Петков, вече е зрял мъж с натрупан опит като общински служител, кмет на Пловдив и окръжен управител на Стара Загора. Перото му е укрепнало, усъвършенствал е своя публицистичен изследователски стил. \nХристо Милев пише не с ръка, а със сърце, с обич и признателност за един от най-достойните мъже на България. Той е пристрастен като повествовател, но обективен като изследовател на времето и историческите събития. Гради образа на Димитър Петков не с общи думи, а с жизнени факти. \nГероя си Христо Милев познава отблизо, от неговото обществено и политическо битие, познава характера и нрава му, проследява напрегнатия му живот не отстрани, а непосредствено, защото е негов съратник и съидейник. \nДокато проследява миналото на всички наши народни дейци и политически мъже преди и след Освобождението (с изключение на Ст. Стамболов и Захарий Стоянов), той не намира живот по-интересен, по-бурен и по-разнообразен от този на Димитър Петков, който от прост слуга и опълченец, останал на Шипка с една ръка, преминал всички възходящи стъпала на държавната служба: писар, дребен чиновник, депутат, кмет на София, подпредседател и председател на Народното събрание, достигна най-високия институт в царството - премиер-министър. И още едно основание за Христо Милев да застава пред своя герой като пред икона: \"Това свое въздигане Димитър Петков го дължи не на образованието, раболепието или на някоя протекция, а на безмерното си трудолюбие, постоянството, енергичността, желязната воля и на крайния си патриотизъм.\" \nЗа Димитър Петков е писано много в не една книга и история, но Христо Милев създава жива, първична житейска повест веднага след гибелта на този славен политически мъж. От всеки ред усещаме, че авторът пристъпва към героя като към личност, която заслужава не само описание, но и поклон. \nНека за миг се пренесем на връх Шипка на 11 август 1877 г., ден четвъртък, когато Сюлейман със своите 49 табора, 42 оръдия, 1800 конници, повече от 30 хил. души решил да превземе руската позиция и плени защитниците на Шипченския проход, които възлизали на около 7500 души с 27 оръдия. Нападателите са пет пъти по-многобройни. Неравен бой, неясен край. Българските опълченци не се стреснали и не помръднали; те проявили рядко хладнокръвие и мъжество до края на боя. Следобед обаче нападенията на турците станали по-стремителни. Двубоят е на живот и смърт. Положението е критично, ако не били дошлите на помощ още две роти от първа опълченска дружина, които довел сам дружинният командир подполковник Константин Кесяков. Една от тези роти била четвърта, към която се числял Димитър Петков. \nРотите били смъкнати от връх \"Свети Никола\" надолу по голата поляна, която била обстрелвана, и една трета от опълченците били убити или ранени, докато заемат окопите. Вечерта свършили патроните и дружината отбивала турците с камъни. Подполковник Кесяков се провикнал: \"Кой опълченец ще отиде при склада и каже да донесат патрони!\" Никой не тръгнал срещу сипещите се куршуми. Отново се провикнал командирът. Тогава млад боец от четвърти взвод на четвърта рота скокнал от окопа. Рояк от куршуми се сипели по него. След малко опълченецът се задал, водейки кон, натоварен с патрони. \n- Как ти е името? \n- Димитър Петков, Ваше високоблагородие! \nКогато се опитал да козирува, забелязали, че от лявата му ръка шурти кръв. \n- А защо ти, тежко ранен, водиш коня? \n- Защото водача го убиха по пътя и аз го поведох. \n- Храбрец! Заслужаваш Георгиевски кръст! - избухнал подполковникът и изпратил Петков обратно в медицинския пункт. \nКак след тези редове на саможертва, на военен подвиг в съдбовен ден от Шипченската епопея, Христо Милев може да пише безстрастно за Димитър Петков? Не! Той цял живот се възхищава от своя герой, учи се от него, обича го дори. И това пронизва цялото повествование, внася страст в редящите се драматични страници. \nИ особено когато вместо преклонение и благодарност в следосвобожденска България героят от Шипка среща първична омраза, отмъщение и най-цинични опити да бъде унищожен. \nЗакален в борбата за освобождение, Димитър Петков посвещава всичките си дни за добруването на хората, за развитието на Отечеството. Това Христо Милев показва не с декларации, а с цветист език и красноречиви факти и документи. Той ярко рисува силата и влиянието на журналистическото перо на Димитър Петков. То е неговото несменяемо оръжие срещу тиранията, налагана от властимащите. \nПодробно са изложени огромните заслуги на Димитър Петков като кмет на София. Приел 25-хилядното по население тогава кално градче, той чертае европейското му бъдеще. Да споменем само двата знакови моста - Орлов и Лъвов, булевардите и площадите, най-важните обществени сгради, градини, на първо място Борисовата, водоснабдяването, довършва се паметникът на Васил Левски, проектират се осветлението и канализацията на столицата, построяването на театъра, баните и пр. \nС тази книга Христо Милев вдига своеобразен паметник на Димитър Петков. Всеки, който я прочете, ще се убеди колко трудолюбив и резултатен човек е бил. Да не говорим за неговата отзивчивост. Той не е оставил нито едно писмо, адресирано служебно до него, без отговор, колкото и да му е струвало това. Димитър Петков е имал силна памет и твърд характер. Мразел е лакейството, подлостта, доносничеството. Пословична е неговата скромност въпреки големите му заслуги в интерес на обществото.     \n \t\n", "date": "2018.04.19", "title": " От опълченец до министър-председател  "}
{"url": "http://www.duma.bg/node/165151", "text": "Темата за концлагерите у нас след септември 1944 г. е болезнена и за изпратените в тях, и за тези, които са ги изпратили - правителството на ОФ, в което влизат представители на \"Звено\", БЗНС, БКП и БСДП. (Дали Симеон Сакскобургготски помни, че трудово-възпитателните общежития са одобрени от регентите в Негово име!) Пръкналите се днес пещерни антикомунисти хвърлят цялата отговорност за лагерите върху гърба на комунистите. Но - внимание! Мнозина от близките на концлагеристите сами са ги предавали на властта с молба да ги \"поправи\", та да станели те добри и примерни граждани. Включително и близките на известния страдалец - музиканта и вицаджията Сашо Сладура (Александър Николов - 1917-1961). \nВсяка от управляващите тогава партии е подкрепила всеотдайно идеята за лагерите. А всъщност първият концлагер (ноември 1944 - декември 1945 г.) в с. Зелендол край Горна Джумая е създаден от Съюзната контролна комисия на САЩ, СССР и Великобритания, която е гарант на прехода от фашизъм към демокрация у нас. Само с нейни разпореждания са въдворявани и освобождавани \"пансионерите\" им в Зелендол. Там били \"настанени страшни престъпници\", преди всичко жени, деца и старци с чуждо гражданство, най-вече с германско, от 1- до над 80-годишна възраст. Към 23 април 1945 г. в трудово-изправителното селище са въдворени 239 души. Според спомените на 11-годишния тогава концлагерист Роберт Попиц условията са били трудни, нямало е дори течаща вода за миене и пиене. Били настанени в две разнебитени немски бараки на общи нарове. Взимала е тогавашната власт пример от фашистите преди септември 1944 г. как се прави лагер...  \nВреме е да \"спукаме\" и един друг балон. Да сте прочели или чули един поне от страдалците в лагера край Ловеч с непосилните му трудови дневни норми в каменните кариери, както и от женския в с. Скравена, да си е признал, че е бил криминал? Поне до моите уши и очи не е стигало такова сензационно откровение. Но както се вижда от архивите, повечето въдворени са били закоравели криминални престъпници с по 5, 10, 20, 30 и повече присъди - за убийства, изнасилвания, кражби, измами. От 1235 лица в лагерите край Ловеч 1142 са криминални, а само за 24 има данни, че са политически. Дали и имената на рецидивистите от лагерите край Ловеч са изписани върху Мемориала на жертвите на комунизма пред НДК?! \nНо има и друга \"забравена\" днес категория затворници - от общо 1200 души през целия период 810 са пуснати на свобода като неправилно задържани! Немалко са и, отново внимание! - \"джендъри\", с \"големия\" грях хомосексуализъм, и смъртността сред тях зад телените мрежи по обясними, но трудни за изричане причини е \"особено висока\".  \nИздевателствата наистина са били нечовешки и за тях в Политбюро на ЦК на БКП постъпват сигнали от ген. Иван Чуков, проф. Желязко Колев и прокурора Васил Ганев. Всевластният партиен орган взема незабавно най-решителни мерки за пресичане на извращенията и убийствата. Виновниците от управата за допускането им, които са си затваряли очите, а може би и са инициирали някои от тях, са наказани партийно и служебно. Но основното решение е просто - лагерите се затварят окончателно - 107 са предадени на съд и наведнъж са освободени 442 души, от които 72 жени, като Политбюро по доклад на Тодор Живков задължава партийните и държавните органи в страната да им осигурят работа и да се грижат за тях! Да го е казал това някой днес наред с обилно разпространяваните \"зловещи\" измишльотини?   \nНо нека се върнем при политическите затворници. Един любопитен въпрос - кого обвиняват те за изтърпяното в лагерите? Изяснява го в спомените си \"Всичко тече\" акад. Илчо Димитров: \"С прякото им насърчение (на американците - бел.авт.) Н. Петков възглави сравнително силно, но обречено опозиционно движение, което бе смазано след подписването на Парижкия мирен договор. Разговарял съм със завърнали се от Белене опозиционни дейци: Проклинаха Барнс (американския дипломатически представител), вдъхнал им напразни надежди, за които бяха понесли тежки изпитания.\" \nДнес все още не спират да бленуват \"да се прочете цялата истина\". Ами добре, нека направим още една крачка към нея. Числата и данните, които ви предлагаме по-долу, са наистина уникални, макар и смразяващи. Но както сами ще се убедите въпреки някои дребни различия между отделните справки, посочени и от авторите - те са автентични и не подлежат на съмнение! \n Из \"Въдворявания в България (т.нар. Трудови-възпитателни общежития)\" \nПървият лагер след идването на правителството на ОФ на власт е в периода след септември 1944 г. до декември 1945 г. в с. Зелендол (според документите в МВР - \"Зелени дол\"), Благоевградско. Лагерът се създава по условията на примирието и е по нареждане на Съюзната контролна комисия (СКК) в България. Той е за поданици на Германия и нейните сателити - германски, австрийски, унгарски и други граждани, или за българи, създали семейства с такива. Преди въдворяванията в Зелендол групата е събрана за известно време с. Павел баня (сега град). В сведение на директора на народната милиция Руси Христозов до Съюзната контролна комисия се споменава, че към 23 април 1945 г. \"В трудово-изправително селище Зелени дол са въдворени 239 души, като немски и унгарски поданици\". \nОсвобождаването им става с писма-нареждания от СКК в периода от април до декември 1945 г. С писмо щ4339 от 6/11 декември СКК уведомява проф. П. Стайнов (министър на външните работи и комисар по изпълнение Съглашението за примирие), че смята за възможно ликвидирането на съществуващия до Горна Джумая лагер за \"интернираните поданици на Германия и нейните сателити\". От своя страна на 12.Хтт проф. Стайнов се обръща към Антон Югов (министър на вътрешните работи) да нареди \"веднага да бъдат освободени задържаните в лагера \"Зелен дол\". \nСлед закриването на ТВО \"Белене\" през август 1959 г. една голяма група от първите пуснати на свобода лагерници - рецидивисти, повишава нивото на престъпността в страната и най-вече в София. Особена наглост, вкл. физическа, някои от освободените проявяват спрямо органите на милицията с мотивировката, че няма ТВО и никой не може да ги изпрати където и да е без присъда. Ръководството на МВР - министър Георги Цанков и зам.-министър Мирчо Спасов, използват създадената обстановка, за да задържат най-закоравелите рецидивисти, и се обръщат към висшестоящите органи да се продължи под някаква форма въдворяването. Така се стига до откриването на Трудово-възпитателното общежитие край Ловеч, което от 10 август 1961 г. носи името Трудова група. Няма писмено решение на Политбюро на БКП за създаването на лагера край Ловеч. Вероятно това е устно санкционирано от Политбюро през септември - октомври 1959 г. \nОще в началото на септември там са изпратени няколко въдворени (според Гогов група от 4-5 души), която да подготви условията за пристигане на основната група. Тя се състои от 166 човека, оставени в ТВО \"Белене\" първоначално за проверка на възможността да бъдат съдени. Те са характеризирани от ръководството на МВР като \"непоправими рецидивисти, крайно опасни за обществения ред и сигурност\". От тях 35 лица са осъждани от 10 до 30 пъти; 36 - от пет до десет пъти; 68 - до пет пъти и 27 проститутки и морално разложени мъже, неколкократно изпращани в ТВО. \nЛагерът край Ловеч, макар и отдалечен от времето на бурни политически събития, бележи върха в репресивната политика на тоталитарната власт. Той е с най-тежък режим за въдворените и с най-много случаи на убийства. Този механизъм на управление не гарантира първоначалните замисли, което се вижда и от факта, че някои от въдворените са освобождавани с преценка - \"неправилно изпратени\". (В доклада на комисията, ръководена от Борис Велчев, от март 1962 г. са отразени други данни: \"От създаването на групата (от 170 докарани от ТВО \"Белене\") през нея са минали над 1200 души. От тях 810 са пуснати на свобода като неправилно задържани, 159 са умрели и 223 мъже и 31 жени се намираха в лагерите край Ловеч и с. Скравена.\" Според нас тези цифри са дадени приблизително\" - бел. П.С. и Е.И.). \nНе само първоначалната група, но и голяма част от преминалите през Трудова група - Ловеч, са криминални престъпници. Някои от тях след освобождаването им отново са връщани за втори, а и за трети път. От освободените през януари - февруари 1962 г. 462 лица 237 са осъждани и изпращани в затвора до пет пъти, 118 - до десет пъти и 34 - над 10 пъти. За пръв път в Трудовата група са 309 лица, за втори - 114 и за повече от два пъти - 19 души. Отделни лица имат 30-50 присъди. Неосъждани са само 9 лица, но с простъпки, достатъчни за изправянето им пред съда. \nКъм 13 март 1962 г. в лагера край Ловеч се намират 253 лица, от които 195 българи, 56 цигани, 1 евреин и 1 арменец. От лагерниците в този период 100 са осъждани за криминални престъпления над 10 (някои над 30) пъти; 70 - между пет и десет пъти; 74 - до пет пъти и отново 9 човека не са осъдени. \nКакто бе отбелязано, в Трудовата група се изпращат, макар и незначителен процент, и политически, а не само криминално проявени лица. От доказано преминалите през лагера 1235 лица криминални са 1142. За 24 има данни, че са политически, безспорни са например бившият народен представител от БЗНС \"Никола Петков\" от Пазарджик Любен Боянов и предателят на партизански отряд \"Антон Иванов\" Георги Тодоров Стоилов. Според П. Гогов в Трудовата група са въдворявани и двама гръцки политемигранти. Смесени, с криминални и политически прояви, са 21 души, няма данни за 48 души. От 133 жени, преминали през филиала в с. Скравена, само една е въдворена по линия на Държавна сигурност - \"контакти с чужди дипломати\", останалите са по линия на Народната милиция. \nОсвен политически и криминални има и една категория, изпращани в ТВО - в Белене и в Ловеч, само с някакво дребно провинение или дори без такова. Става въпрос за хомосексуалистите. В България това поведение не е било наказуемо според законите; изпращани са в затвора само криминално проявени хомосексуалисти. За съдбата на останалите, които не са нито насилници, нито дори активни хомосексуалисти, отговорност носят предразсъдъците на близките им и обществото. Въдворяването в ТВО се оказва подходящ начин за тяхното изолиране. \nВеднъж попаднали в лагерна обстановка, смъртността сред хомосексуалистите е особено висока поради издевателствата, на които са подлагани от страна на криминалните престъпници. Трагично е, но има случаи, когато инициативата за изпращането на тези хора в лагерите се подема от близките им - родители, съпруга - които, естествено, са най-засегнати от тяхното особено поведение. В лагера в Ловеч са изпращани и хора с психични отклонения. \nСлед 1960 г. от починалите 147 души 7 са въдворени по политически причини, 6 - по смесени, 122 от починалите са въдворени по криминални причини. Няма данни за 9 души. В общественото мнение битува тезата, че за да бъдат въдворявани по-лесно хора в лагерите, на тях са им приписвани криминални престъпления, когато всъщност причината е политическа. Без да се изключват подобни случаи, все пак по-вероятно е обратното: през 50-те и даже в началото на 60-те години много по-лесно е било да бъде изпратен човек в лагерите поради политическо престъпление, даже и приписано. \nДруга категория са лица, изпратени в лагерите по, така да ги наречем, лични причини, например придобилият широка известност случай със сина на полковника от МВР, допуснал да го изпратят в лагера за \"превъзпитание\". Такъв е случаят и с Александър Николов (Сашо Сладура), изпратен в лагера по лични подбуди, тъй като единствената му политическа дейност са \"вицовете\".  \nЗа разлика от въдворените действително по политически причини убийствата на тези лица често са плод не на заповед или внушение \"отгоре\", а на жестокото отношение от страна на надзиратели и други лагерници, само мълчаливо прикривани от ръководството на лагера. Не се потвърждават сведенията, промъкнали се в печата в периода март - юни 1990 г. за използване труповете на лагерниците за храна на свине. \nВ първия период на ТВО (1944-1953 г.) преобладава политическият мотив за въдворявания; през втория, особено от края на 50-те години, повече от въдворяваните са криминално проявени. Така за времето 1944-1948 г. от общо въдворените 8160 по политически причини са 6143 лица, по криминални и аморални - 1647 и за 370 няма данни. От 1958 до 1962 г. от общо въдворените 3360 лица по политически причини са 701, по криминални и аморални - 2633 и за 19 няма данни. \nВ годините след 9.тХ.1944 г. България е поставена в условия, които не й позволяват избор на политическа уредба. Нейното бъдеше се предопределя от великите сили още от Московската среща и Ялтенската конференция. След края на Втората световна война у нас не беше възможно да се избегне копирането на сталинския тип социализъм - концлагерите, затворите, изселванията, тоталитарното управление изобщо. Всяко българско ръководство, което би се опитало да провежда свой, различен курс, неизбежно би попаднало самото то в лагерите. Един от \"независимите\" просто е съдебно убит (Трайчо Костов), а това е косвено указание и за всички останали партийни и държавни ръководители след него. \nНивото на правното съзнание на обществото и нормите на поведение на личността по онова време съществено се различават от днешните. Милионите жертви, паднали в световната война, притъпяват чувствителността на хората към човешките права, внасят хаос в ценностната ориентация на мнозинството. Своя роля изиграва и \"лошата традиция\" от годините преди 9.тХ.1944 г., когато управляващите също използват лагери и интернирания за политическите противници. Протокол \"А\" щ101 \nна заседанието на Политбюро на ЦК на БКП от 5.IV.1962 г. \n1. Осъжда като порочен, несъвместим със социалистическата законност и морал режима, установен в трудовата група край гр. Ловеч. \n2. Трудовата група край гр. Ловеч (за мъже) и в с. Скравена (за жени) да се разформирова. \nКомисия с представители на Министерството на вътрешните работи и Главната прокуратура, под непосредственото наблюдение на отдел \"Административни органи\" на ЦК на БКП, да прецени най-внимателно кои хора, задържани в горните трудови групи, следва да бъдат освободени и кои закоравели престъпници ще се предадат на съдебните органи.  \nПартийните комитети и организации, органите на МВР и народните съвети да вземат мерки за настаняване на подходяща работа на всеки бивш въдворен и затворник, като се полагат усилия за тяхното превъзпитание. \n3. Обръща най-сериозно внимание на бившето ръководство на МВР за това, че не е взело всички възможни мерки за своевременно пресичане на всякакъв възможен произвол в трудовата група край Ловеч. Архивни източници: \nАМВР, ф. 23, оп. 1, а.е. 147 \nАМВР, ф. 23, оп. 1, а.е. 95 \nАМВР, ф. 23, оп. 1, а.е.  \"Заповеди за въдворяване\", Т. 1 и 2. \nАМВР, ф. 23, оп. 1, а.е.  \"Заповеди за освобождаване\", Т. 3 и 4; Статистиката е от експертите на Специалната комисия. \nАМВР, ф. 23, оп. 1, а.е. 102, ф. 23, а.е. 109 \nАМВР, ф. 23, оп. 1, а.е.  \"Списък на въдворените и починалите в Трудова група - Ловеч\"; според експертите на Специалната комисия починалите въдворени по политически причини са 5 души и по смесени - също пет.\" \nЦПА, ф. 1, оп. 6, а.е. 4749 \nЦПА, ф. 1, оп. 6, а.е. 4749 \nАМВР, ф. 23, оп. 1, а.е. 103 \nАМВР, ф. 23, оп. 1, а.е.  \"Материали на специалната комисия\"; статистиката е от експертите на Специалната комисия. Използвани са всички документи за въдворени лица; въведените имена са проиграни на компютър и повторенията са изключени. \n    \n \t\n", "date": "2018.04.19", "title": "От 1235 \"жертви на комунизма\" в лагерите край Ловеч 1142 са криминални "}
{"url": "http://www.duma.bg/node/165124", "text": "\"Всеки трябва да може да даде най-доброто от себе си там, където желае\". Само преди дни президиумът на младите леви партийци заседава в София, за да очертае основните си приоритети за годината. На двудневния форум в столицата пристигнаха повече от 50 младежи, представители на над 30 леви партии от различни краища на Европа. Основен акцент на срещата бяха разнообразни леви политики в разнородни сектори. Младежите обсъдиха добрите практики и грешките, с които техните по-опитни другари от левицата са се сблъскали в страните си. Форумът у нас съвпадна с ударите на САЩ, Великобритания и Франция в Сирия, заради което младежите своевременно дебатираха и тази тема. Беше приета специална резолюция по казуса. Младежите осъдиха използването на химически оръжия, както и ескалацията на насилието в района.  \n\"Призоваваме за незабавно прекратяване на огъня в района от всички, които участват в боевете, и се стремим към организирането на демократични и прозрачни избори\", гласи декларацията на младежите. Те се ангажираха да разговарят с националните си представители в опит да бъде забранена продажбата на оръжие в региона. \nОсвен това младежите приеха и документ, който засяга икономиката и засилването на социалните норми в ЕС. Още веднъж ЙЕС потвърди, че членовете й ще продължат да работят заедно в опит да установят една по-справедлива и социална Европа. Бюрото се сдоби и с нов вицепрезидент Харун Мухаремович. \nРазвитието на Европа и мястото на младите хора в нея също бяха обект на дискусия. ЙЕС си поставя за цел подобряване на социалния стандарт на младите хора в Стария континент, което да доведе до практическа промяна на техния живот с конкретни младежки политики. Отбелязана бе и необходимостта от увеличаване на средствата по програмата за младежка гаранция като един от ключовите механизми за справяне с безработицата сред младите. \nДомакини на международната среща в София бяха Младежкото обединение на БСП и ЕЛМА. \nОчаквайте скоро и интервю с председателя на ЙЕС Жоао Албъкърк. - Кои са основните цели за тази година на вашата организация? \n- Само година ни дели от изборите за Европейски парламент. Разбира се, когато погледнем към европейската политическа карта, няма как да не забележим, че резултатите на левицата далеч не са толкова добри, колкото ни се иска. Виждаме подем на много антиевропейски сили и настроения, навсякъде се появяват популистки десни движения и партии...  \nИзглежда, че различните социалистически и социалдемократически партии в Европа не винаги успяват да се справят с това явление. Европейските избори ще са тест и за възможността на левицата отново да поеме властта. Определено тази тема ще е основният ни фокус през следващата година затова и тук, в София, бюрото обсъжда тази тема.  \nТрябва да припомня, че ЙЕС е най-голямата политическа младежка организация, повече сме от младежите на Европейската народна партия. Имаме членове от страните членки в ЕС, както и от страните, граничещи със съюза. Необходимо е всички тези държави и техните леви партии да работят заедно, да са свързани. Затова се и събираме и обсъждаме важните въпроси на дневния ред. Необходимо е да споделяме. \nВече сме виждали как смяната на определени политически кръгове завърта колелото, получава се нещо като вълна, която залива и останалите страни. Видяхме как десните сили получиха подем, важно е нашата мрежа да се активизира, наш ред е да \"залеем\" Европа. Нашите сестрински леви партии и техните младежки организации са на ред, трябва да покажем, че сме готови за това. \n- Може ли да \"запалите\" тази лява вълна още сега? \n- Да, това е още една от причините да се съберем отново. Тук сме, за да споделим добрите практики от нашите страни. \n- Само за хубавите неща ли си говорите? \n- Не, разбира се, че обсъждаме и грешките. Желателно е да се поучим от тях още преди да сме се сблъскали с нови и да е станало прекалено трудно да ги избегнем. \n- Кои са важните теми за дебат? \n- Една от много дискутираните теми в ЙЕС бе формирането на големи коалиции. Може би знаете, че в Германия нашата младежка организация направи много силна кампания срещу подобна идея. За съжаление не бяха чути. На последния конгрес на ЙЕС темата бе обсъдена обстойно, обединихме се около позицията, че сме срещу големите коалиции. Ако подкрепата към социалдемократическата партия пада, решението не е в коалиция с десните.  \n- Кои са основните идеи, които като младежка организация се надявате да дадете и съответно да бъдат изпълнени, за да се промени ситуацията в Европа? \n- Когато става въпрос за младежки политики, ядрото на политиките, които правим и промотираме, без значение в кой сектор, дали става въпрос за образование или социалната сфера, най-важна, поне за мен, е социалната мобилност. Може би това не е най-разбираемото понятие, но за нас това е нещо изключително важно. Семейството, в което си роден, не би трябвало да диктува накъде да поеме животът ти. Това е изключително важна цел - всеки да развие максимално потенциала си в сферата, в която желае. И не би трябвало да има бариери, нито икономически, културни или такива, основани на пол, религия или други. Просто всеки трябва да може да даде най-доброто от себе си там, където желае. \n- Младежката гаранция и културният чек винаги са сред приоритетите ви... \n- Те винаги са били много важна част от нашия дневен ред, това е така от години. Благодарение на работата на младите европейски социалисти, естествено заедно с Младежкото обединение на БСП, постигнахме много. Радваме се, че този наш приоритет бе взет сериозно и от Партията на европейските социалисти, и от Групата на социалистите и демократите в Европарламента. Това бяха и продължават да бъдат наши основни политически приоритети, защото са част от социалната мобилност. \nМладежката гаранция е брилянтна. Ако си безработен с години, докато си млад, има опасност никога да не успееш да се върнеш обратно \"на сцената\". Точно това е проблемът на младежката безработица. Ясно е, че всеки вид безработица е проблем, но младежката...обезсърчава. След няколко години икономическата ситуация ще се подобри и ще има повече работа. Но ще има по-младо поколение, което просто ще е пропуснало възможността да натрупа опит. Кой би предпочел да наеме 25-годишен, който е безработен от няколко години, пред 21-годишен, току-що завършил висше образование? \n- Международната ситуация от последните дни се усложни доста след събитията в Сирия. Какво е отношението на ЙЕС по този въпрос? \n- Думите на лидера на БСП Корнелия Нинова, която дойде на форума ни, респондират и с нашата позиция. Ние сме пацифистка организация и за нас е много, много важно да няма никакви военни действия, особено без решение на Съвета за сигурност към ООН. Не бихме искали и отделни страни да предприемат такива крайни мерки в подобни конфликти.  \nСитуацията е много притеснителна. Реално погледнато, през голяма част от живота си нашите членове, да не казваме всички, само са слушали как трябва да пазим мира, да се борим за него. Да, било е в политическия дневен ред, но не е било най-горещата тема. Конкретно в Европа не ни се е налагало реално да мислим за това. А сега е ясно, че има силова политика, виждаме стъпки, които напомнят Студената война... Наистина не искаме да виждаме това. Страшно е. Затова и се надяваме тази форма на \"силова политика\" да бъде прекратена, преди да е станало твърде късно.   \n \t\n", "date": "2018.04.19", "title": "Време е лявата вълна да залее Европа  "}
{"url": "http://www.duma.bg/node/165179", "text": "Българите харчат все повече пари за храна, ток, парно и вода. Това показват данни на НСИ. Изразходваните пари за храна и безалкохолни напитки през 2017 г. са били 1573 лв. средно на лице от домакинство, или със 7,4% повече от 2016 г. Спрямо 2008 г. ръстът е с 31,7%. \nРазходите, свързани с жилището, като вода, електроенергия, горива, жилищно обзавеждане и поддържане на дома за последната година също са се увеличили. Те са средно 987 лева, или с 15,3% в сравнение с 2016 г. Драматичен е ръстът за последните 9 години, който е 74,7%. \nСъщата тенденция се забелязва и по отношение на парите за транспорт и съобщения. За тях са  похарчени 576 лв., което е със 7,3% повече от 2016 г. и с 54,4% повече от 2008 г. \nТри пъти са нараснали сумите за данъци и социални осигуровки от 2008 г. досега. Средно за миналата година на лице от домакинство те са 648 лв., или с 16,3% повече от предходната. \nДелът на разходите за храна от общия семеен бюджет се запазва на ниво от 30%, а за данъци и  и социални осигуровки българинът отделя 12,5% от общия разход през 2017 г. 11% от парите отиват за транспорт и съобщения. \nСпоред данните на НСИ българинът яде по-малко хляб и зеленчуци. Консумираните тестени изделия са с близо килограм по-малко, а зеленчуците - с 2 кг. Затова пък се храним с повече плодове и безалкохолни напитки. Отбелязва се ръст и в потреблението на алкохол - от 27,3 на 28,9 л и на цигари - от 639 на 656 броя. \nПрез 2017 г. в собствено жилище живеят 91,4% от домакинствата, а 5,1% ползват дом, без да плащат наем. Под наем са 3,6% от домакинствата. Основна част от хората живеят в жилища, построени преди 1990 г. Две трети обитават дву- и тристайни жилища. В същото време близо 25 на сто от домакинствата нямат електричество, вода, канализация, баня или тоалетна в жилищата си. \nАвтомобили притежават само половината от семействата, като 14% не могат да си ги позволят. От предметите за дълготрайна употреба най-разпространен е телевизорът - притежават го 99,3% от домакинствата, следван от хладилната техника, автоматичната перална машина и телефонът. С компютри и интернет разполагат над половината от семействата. \nВ същото време от НСИ отчитат, че за 10 години общият доход на лице от домакинство се е увеличил 1,6 пъти. Доходът от работна заплата през 2017 г. е 3038 лв. и се увеличава с 8,2% спрямо 2016 г., а нарастването му в сравнение с 2008 г. е с 67,3%, сочат данните на статистиката.     \n \t\n", "date": "2018.04.19", "title": " Българите харчат все повече за храна, ток, вода и парно  "}
{"url": "http://www.duma.bg/node/165128", "text": "Кандидатът за държавен секретар на САЩ Майк Помпео се е срещнал тайно с Ким Чен Ун в Северна Корея, пише \"Вашингтон пост\", позовавайки се на осведомени източници. Срещата станала през великденските празници. \nБелият дом опроверга предишни съобщения, че президентът на Доналд Тръмп и Ким Чен Ун са общували лично. На журналисти се бе сторило на брифинг във вторник, че Тръмп отговори утвърдително на въпроса дали лично е говорил с лидера на Северна Корея. От негово изявление дори станало ясно, че се разглеждат пет възможни места за историческата среща между двамата. След това на специален въпрос Тръмп избегна прекия отговор, само добави, че контактите продължават \"на най-високо равнище\".       \n \t\n", "date": "2018.04.19", "title": "Помпео се срещнал с Ким Чен Ун"}
{"url": "http://www.duma.bg/node/165125", "text": "Втората световна среща за солидарност с Боливарската революция бе проведена миналия месец във венецуелската столица Каракас. 400-те делегати на международния форум, дошли от петте континента, заедно с активисти и изтъкнати личности и общественици от всички щати на Венецуела, изразиха своята подкрепа и солидарност с изграждането на \"Социализма на ХХI век\" - така президентът Уго Чавес бе нарекъл изграждането на новото социално и високохуманно общество във Венецуела. \nФорумът в Каракас протече под лозунга \"Всички сме Венецуела\". В чуждестранните делегации участваха ръководители на много социални движения и сдружения, посветени на солидарността с Венецуела, Куба и Латинска Америка. Присъстваха политолози, университетски професори, сенатори, министри, икономисти, посланици и много интелектуалци - дейци на Международната мрежа \"В защита на човечеството\". България беше представена от авторката на тези редове и от поета Лъчезар Еленков, главен редактор на в. \"Жарава\" и в. \"Моята вяра\".  \nДелегатите на форума бяха запознати подробно от представители на венецуелското правителство и Обединената социалистическа партия на Венецуела (ОСПВ) за политиката и развитието на Боливарска Република Венецуела и отношенията й със страните от Латинска Америка и целия свят. Обсъдена бе дейността на регионалната организация АЛБА - Боливарска Алтернатива на народите от Латинска Америка, която заседаваше в дните на нашата среща с участието на кубинския и боливийския президент Раул Кастро и Ево Моралес. АЛБА бе създадена от команданте Уго Чавес и команданте ен хефе Фидел Кастро в първите години след победата на Боливарската революция. Форумът прие програмата на АЛБА до 2025 г., също и на УНАСУР - Съюз на южноамериканските нации, на СЕЛАК - Общността на латиноамериканските държави от Карибието и на ПЕТРОКАРИБЕ за сътрудничество в добива и търговията с петрола. \nМинистърът на външните работи Хорхе Ареаса представи международната дейност на Боливарска Република Венецуела, посветена на солидарността и сътрудничеството с народите на Латинска Америка. Той изтъкна колко важна е днес солидарността на народите с Венецуела в  \nборбата срещу засилващите се кървави саботажи  и насилствени акции на опозицията в страната, подбуждани от корпоративните власти и правителството на президента Доналд Тръмп срещу Венецуела и президента й Николас Мадуро. \nДелси Родригес, която ръководи Националната конституционна асамблея, изтъкна ролята на тази върховна институция за защита на волята на народа да управлява съдбата си и за установяването на гражданския мир в страната. Тя изтъкна необходимостта да се засили обединението между народите от региона, за да се превърне то в силен механизъм срещу агресиите на САЩ и техните съюзници. Делси Родригес отхвърли и разобличи манипулациите на Организацията на Американските държави (ОАД) и десни латиноамерикански правителства, обединили се в така наречената Група Лима, под ръководството на председателя на организацията Луис Алмагро. От години той яростно подкрепя нападките и агресиите срещу Венецуела и президента Николас Мадуро.  \nДелегатите единодушно заявиха в Декларацията на форума: \"Потвърждаваме солидарността и гражданската си подкрепа към венецуелския народ, към Боливарската революция и нейното народно правителство, ръководено от Николас Мадуро. Категорично отхвърляме ескалирането на агресията против демокрацията и суверенитета на Венецуела от страна на военно-индустриалния апарат на САЩ, които имат за цел да разрушат боливарската демокрация и да присвоят ресурсите на страната.\" \nДнес отново възниква същността на Доктрината Монро (от 1823 г. на американския президент Джеймс Монро). Тя е насочена към експлоатация на природните ресурси, на труда и живота на нациите на страните от Латинска Америка. Днес подобно становище е в остър разрез с историческото развитие на тези народи във вековната им и успешна борба за самоопределение. \nУчастниците във форума заявихме категорично: \"Отхвърляме позорното и антиисторическо отношение на правителствата от региона, съдействащи на политиката на Вашингтон и на регионални елити, които предават суверенитета си,  засилват бедността и неравенство.\" \nЕдна от най-важните теми на срещата бе за медийната война срещу Венецуела. Министърът на културата Ернесто Вилиегас изобличи медийното затъмнение, насочено срещу действителността във Венецуела. Той изтъкна необходимостта да се разшири мрежата от комуникации и дейности в социалните мрежи с народите, които са солидарни с Боливарската революция и с народите на Латинска Америка в борбата им за самоопределение и независимост. Министърът изтъкна и ролята на Международната мрежа на интелектуалци, творци, социални движения \"В защита на човечеството\", която се стреми към премахване на медийната преграда и правдиво отразяване на истината.  \nСлед обсъждания и изказвания всички делегати приехме становището: \"задължаваме се да продължим борбата за истината, мира и независимостта на Венецуела. Настояваме, че народите на света, съвестта на всички мъже и жени, борещи се за справедливите каузи на демокрацията и на човечеството, винаги ще бъдат солидарни и ще подкрепят с таланта и словото си Боливарската революция, нейните лидери и народа й.\" За ролята и силата на медийното разпространение и борбата за истината в информацията призова и аржентинската поетеса и почетен гост на форума Стела Калони, дългогодишна сътрудничка на Уго Човес. \nВ деня преди началото на срещата Николас Мадуро направи своето предизборно обръщение към нацията по повод предстоящите на 20 май избори за президент и за законодателни и общински съвети. \"Нека всички упражним свободата на гласуването, предоставена ни  \nот най-прозрачната и ефикасна избирателна система в света.\" Мадуро призова кандидатите да осъществят своята предизборна кампания, съблюдавайки нормите и гаранциите, установени от Националния избирателен съвет (СНЕ). \nСъвременните постижения на Боливарската революция и борбата за демокрацията са обект на атаките от опозицията и външни сили. Целта е да наложат на света лъжливите си матрици за вътрешното положение на страната. Държавата е подложена на икономически, финансови и търговски санкции от страна на САЩ, а отскоро и на ЕС.  \nУчастниците в срещата единодушно заявихме: \"Признаваме героичната борба на венецуелския народ срещу икономическата агресия. Подкрепяме икономическата, политическата и дипломатическата стратегия, провеждана от правителството на президента Мадуро за изграждането на хуманния модел на боливарския социализъм.\" \nНо защо се засилват жестоката, с нищо неоправдана агресия, опитите за държавен преврат и медийната война срещу социалната система на Венецуела? Причината  \nса успехите на осемте главни мисии  задействани от Уго Чавес, който посвети делата си на най-бедните и отвергнати от капитализма социални слоеве от населението. Тези мисии донесоха на народа ограмотяване, медицинско обслужване и безплатно лечение, засилване на хранителната промишленост. Тези храни, днес се изнасят нощем от нелегални търговци на най-високи цени в Колумбия. Но въпреки всичко ги има в магазините, по пазари на площадите, в кафетериите. Мисиите предоставиха на хората, останали без пенсии, възможността да получават пенсията за възраст, която е една минимална заплата.  \nМисията Строителство предава нови фамилни жилища на хората, които по думите на Мадуро пред делегатите вече достигат 1,9 млн. души, а до края на годината ще бъдат два милиона. Прекрасни жилищни блокове, строени по кооперативен план, а също и с помощта на Китай и на Русия. Всички тези мисии са наречени от министър Андреина Таразон: \"Мисия максимално народно щастие\", но то се изразява в още много проекти. През 2008 г. бе изпратен в Космоса сателит на името на Симон Боливар, а през 2012 - първият сателит за далечно наблюдение. Прокаран бе оптически кабел под морето, наречен АЛБА-1, който свързва Венецуела с Куба и Ямайка и подобрява достъпа до интернет в тези страни. \nВ началото на Световния форум за солидарност с Венецуела президентът Николас Мадуро припомни думите на Чавес, отбелязани при представянето на Плана на Родината за периода 2013-2019 г. Там пише: Боливарската революция заложи основите на една многополярна международна система, ориентирана към принципа, който Симон Боливар нарече: \"Равновесие на света\".   \n \t\n", "date": "2018.04.19", "title": "Глобална солидарност с Боливарската революция   "}
{"url": "http://www.duma.bg/node/165183", "text": "Арестуваната кметица на столичния район \"Младост\" Десислава Иванчева ще бъде обвинена за вземане на подкуп в особено големи размери. Грозят я между 10 и 30 години затвор и конфискация на имуществото. Това стана ясно вчера след пресконференция на шефа на Спецпрокуратурата Иван Гешев и на Пламен Георгиев, шеф на новия антикорупционен орган. Те изнесоха подробни данни за задържането на Иванчева, за действията на разследващите органи през последните месеци и за ареста на кметицата ден по-рано в центъра на София. Според Гешев е възможно да бъде повдигнато обвинение и за организирана работна група и пране на пари. \nПо време на брифинга вчера стана ясно, че по случая се работи от декември, досъдебното производство е от февруари, а сигналът на инвеститора, който е бил изнудван, е от юни 2017 г. Той е българин, живял дълго време в чужбина, с \"друг манталитет и мислене, който искал нещата в държавата да се променят\". Предприемачът притежавал 49 000 кв. м терен в район \"Младост\" и имал разрешение от главния архитект Здравко Здравков за строеж. Било нужно само формално съобщение до заинтересованите лица, което да се издаде от районната администрация, и строежът да започне. Кметицата на района обаче го бавела една година и накрая станало ясно, че иска пари. Първоначалната сума била 1,1 млн. евро, но спаднала до 500 000 евро. 250 000 евро била сумата за първия от бъдещите обекти, а остатъкът - за останалите четири. Посредник бил бивш кмет на район \"Младост\". По-късно стана ясно, че това е Петко Дюлгеров, избран от ГЕРБ, но по-късно партията е свалила доверието си от него заради съмнителни обществени поръчки. \n Договорката била парите да бъдат изплатени на три транша, като първият бил отлаган многократно. Според спецпрокурора Иванчева била предпазлива, а и водела \"бурен нощен живот\". Накрая срещата била уговорена за вторник, но в последния момент мястото било сменено. Посредникът се срещнал с предприемача в кафене на ул. \"Раковски\" и \"Гурко\". После предал парите на заместничката на Иванчева Биляна Петрова, която също е сред арестуваните. Това станало в кафене в градинката на \"Кристал\". \nВеднага след това посредникът е арестуван с 14 000 евро, а след ареста изписал саморъчно 4 страници обяснения, без да са му прилагани \"инквизиционни средства\", заяви Гешев. Успоредно станал и арестът на Иванчева и Петрова. \"Не сме знаели откъде ще минат, това е техен личен избор, спряхме ги веднага, щом успяхме да ги настигнем\", отговори Гешев на обвиненията защо е избрано точно това централно място за ареста. \nПарите са били открити на задната седалка на колата, след това е започнало претърсване и описване на всяка банкнота, като са взети проби от ръцете на задържаните и от колата, за да се проследи дали са пипали белязаните пари. \"Ако бяхме по американския или френския Наказателен кодекс, щяхме да свършим за час-два, но у нас не е така\", обясни още Гешев дългата процедура. Също така белезниците пък били нужни, за да не си изтрие ръцете Иванчева и да не могат да се забележат следите от белязаните банкноти. По-късно те били открити по нея и по думите на разследващите тя \"светнала\" и \"имало светлина в тунела\".  \nПри обиски в общината и в дома на Десислава Иванчева били открити десетки преписки, които не трябвало да бъдат там. Според разследващите това показвало, че нарочно ги държала при себе си и бавела, за да оказва натиск на строителите. Имало данни и за други искания за пари от кметицата, но голяма част от хората си мълчали и се оправяли сами. Други били натискани да извършват облагородяване на градинки и зелени площи и срещу това им е обещавано съдействие за техни проекти. \nДУМА припомня, че малко след 23 ч. във вторник Иванчева беше изведена с полиция от сградата на Министерството на младежта и спорта. Тя беше задържана и разпитвана там близо 10 часа, след като беше арестувана показно по обяд от маскирани служители на Комисията за противодействие на корупцията и отнемане на незаконно придобито имущество. \nПо-късно вчера вицепремиерът Екатерина Захариева коментира, че малко се е преминала границата при ареста. Тя допълни, че ще се направи анализ на акцията от вторник. Кметът на София Йорданка Фандъкова пък заяви, че това, което е видяла, не е било приятно и се надява да има обяснения за акцията.   \n \t\n", "date": "2018.04.19", "title": "Обвиняват кмета на \"Младост\" за подкуп в особено големи размери  "}
{"url": "http://www.duma.bg/node/165129", "text": "Германската Християндемократическа партия (ХДС) е по-малко ентусиазирана за политическите реформи на еврозоната от канцлерката Ангела Меркел, която е нейна лидерка, пише \"Ню Юръп\". \nФренският президент Еманюел Макрон и Меркел се споразумяха да приложат амбициозен план за политическа интеграция в еврозоната, който предвижда хармонизация на корпоративния данък, единен бюджет на еврозоната, консолидация на Европейския банков съюз, създаване на Европейски валутен фонд, на парламент на еврозоната и поста финансов министър на еврозоната, припомня изданието. \nЗам.-председателката на парламентарната фракция на ХДС Катя Лейкерт призова за среща на парламентарната група, на която се очаква да бъде ограничен мандатът на Меркел за преговори. Депутатите от ХДС настояват финансовата помощ за други страни членки на еврозоната да бъде одобрявана от германския парламент. Те също предупреждават срещу инициативата за френско-германската ос, защото тя би подкопала сближаването между страните членки. В предложението на Лейкерт фигурира точка, че ако Европа създаде еквивалент на МВФ, то той не трябва да е институцията, независима от Еврокомисията. \n    \n \t\n", "date": "2018.04.19", "title": "Различия между ХДС и Меркел за еврозоната"}
{"url": "http://www.duma.bg/node/165162", "text": "Концерт с музиката на трима от най-обичаните руски композитори ще събере на сцената на зала \"България\" Софийската филхармония, виртуозния пианист Георги Черкин и световноизвестния диригент Урош Лайовиц днес, 19 април, от 19 ч. Програмата от цикъла \"Руски приказки\" включва увертюра към операта \"Руслан и Людмила\" на Глинка, Рапсодия върху тема от Паганини на Рахманинов и Симфоничната сюита \"Шехерезада\" на Римски-Корсаков.   \nДиригентът Урош Лайовиц от години работи успешно със Софийската филхармония и неведнъж е споделял суперлативи за първия ни оркестър. Неговите гастроли винаги са будили огромен интерес в родната публика. Това ще бъде първата му среща на сцена с Георги Черкин. Младият български пианист се нарежда сред най-добрите в света. Неговата кариера започва с клавирен  концерт на Рахманинов в зала \"България\" със Софийската филхармония и оттогава руският композитор е сред най-любимите му.   \n \t\n", "date": "2018.04.19", "title": " Най-доброто от руската класика в зала \"България\""}
{"url": "http://www.duma.bg/node/165132", "text": "Руският вицепремиер Дмитрий Рогозин е поръчал на държавните компании \"Роскосмос\" и \"Росатом\" временно да се въздържат от сключване на договори с компании от страни, въвели санкции против Русия, пише в. \"Коммерсант\". \nРазпореждането не засяга сключени по-рано договори, но така се прекратява достъпът на САЩ до технологии за създаване на шлюзови модули, които те са смятали да използват в създаването на окололунната станция Deep Space. \nДори след въвеждането на санкциите космическият отрасъл беше един от примерите за добро сътрудничество между Русия и Запада. Но тези договорки могат да бъдат прекратени - възможността за това се описва в законопроекта за контрасанкции, които ще се разглеждат в Държавната дума на 15 май. \nУточнява се, че нови договори ще могат да се сключват само при политическо решение за това. В близко време ще се състои заседание на експортната комисия на руското правителство, на което забраната за предаване на дадени технологии на САЩ ще придобие официален вид.   \n \t\n", "date": "2018.04.19", "title": "Русия спира да дава космически технологии на САЩ"}
{"url": "http://www.duma.bg/node/165161", "text": "Коцето-Калки и Националният филхармоничен хор с диригент Славил Димитров ще представят програма с госпъл и спиричуъл песни на 24 април в зала \"България\". В концерта ще вземат участие и Мартина Табакова - пиано, и единствената подобна формация у нас - София госпъл хор, с диригентка Гери Балевска. Изключително емоционална, госпъл музиката стои в основата на джаза, блуса, арендби и соула. Създадена в Америка от чернокожите роби през XVIII и XIX век, тя отдавна е прескочила границите на своята родина и набира популярност по света. Повечето звезди на поп, рап и джаз сцената са започнали кариерата си от такива хорове.      \n \t\n", "date": "2018.04.19", "title": "Коцето-Калки и НФХ с концерт, посветен на госпъл и спиричуъл"}
{"url": "http://www.duma.bg/node/165131", "text": "Патриарх Кирил отива в Албания \nПатриархът на Москва и цяла Русия Кирил ще пристигне на официална визита в Албания на 28-30 април и ще проведе обща служба с архиепископа на Албания Анастасиос, съобщи пресслужбата на руския патриархат във вторник, на която се позовава косовското електронно издание Gazeta Express. Двамата се познават от повече от 50 години и са запазили приятелството си. Патриарх Кирил ще се срещне също с президента Илир Мета.  \nРазбиха банда за трафик на хора и проституция Германската полиция извърши мащабна опeрация срещу група за трафик на хора за насилствена проституция в масов мащаб от Тайланд. Около 1500 агенти и полицаи са обискирали 63 бордеи и апартаменти в 12 от 16-те провинции в Германия. Основната група от 17 заподозрени вкарвали контрабандно тайландски жени и транссексуални лица в Германия с фалшиви шенгенски визи. Засега са задържани 7 души.  \n Ирак осъди на смърт близо 300 джихадисти \nСъдилища в Ирак осъдиха на смърт близо 300 души, включително десетки чужденци, за това, че са били част от групировката \"Ислямска държава\" (ИД). Заподозрените са съдени от две съдилища в град край Мосул и в Багдад. В столицата разглежда главно случаите с чужденци и жени. Съдът в Тел Кейф край Мосул осъди 212 души на смърт, 150 на доживотен затвор и 341 на различни срокове зад решетките. \n Ердоган организира предсрочни избори \nТурският президент Реджеп Тайип Ердоган съобщи, че на 24 юни тази година в страната ще се проведат предсрочни парламентарни и президентски избори. Вчера Ердоган се срещна с ключовия си съюзник и лидер на главната националистическа партия на Турция за преговори относно провеждане на предсрочни избори през август. Девлет Бахчели, който оглавява Партията на националистическото движение (ПНД), призова правителството да не чака 3 ноември 2019 г. за провеждане на президентски и парламентарни избори. \n \n   \n \t\n", "date": "2018.04.19", "title": "Кратки новини"}
{"url": "http://www.duma.bg/node/165130", "text": "Германският евродепутат Кнут Флекещайн не вярва, че в ЕС има \"умора от разширяването\", а че ЕС има своите вътрешни задачи, които трябва да разреши от институционална гледна точка, за да може Съюзът да работи с повече от 28 държави членки. \n\"Вчера френският президент Еманюел Макрон заяви, че е необходимо да се променят правилата в ЕС, за да се улесни управлението на ЕС. И след това трябва да обясним на нашите граждани, че разширяването не е благотворително действие, а че ние всички се възползваме от него. Нашата стабилност е на карта, ние също имаме икономическа полза от това. Така че нещата не стоят така, че ние сме добре, така че ще дадем нещичко и на македонците, това е пълна глупост. Най-важното е, че трябва да покажем на нашите граждани, че сме готови и способни да управляваме Европейския съюз с 33 членове. И ние имаме свои вътрешни задачи\", каза той. \nЕвропейският парламент също много ясно ще подкрепи началото на преговорите за членство с Македония, заяви пред македонски медии евродепутатът. Според него за това допринася особено работата на правителството и министъра на външните работи и конструктивните опити за постигане на общо решение с Гърция. \nЗапитан дали Гърция може да блокира това решение отново в Съвета на министрите на ЕС, евродепутатът казва, че теоретично е възможно. \nГерманският евродепутат не иска да навлиза в подробности за възможността преговорите с ЕС да започнат, без да бъде напълно решен спорът за името с Гърция, от страх да не застраши преговорния процес, но все пак не изключва възможността. \n\"Името е само един аспект от спора с Гърция. Да беше само въпросът с името, лесно ще решим проблема\", заяви министърът на външните работи Никола Димитров в интервю за телевизия \"H1\". \nРешителност за решаване на проблема с името на БЮРМ през тази година и отворен за компромис по отношение на следващите стъпки в преговорите изрази Никола Димитров, който изпрати и конкретно съобщение както до своята държава, така и до Атина, пише електронното издание на вестник \"Ефимерида тон сидактон\". То цитира думите на Димитров, че преговорите са в деликатна фаза и \"колкото повече обясняваме пред обществото, толкова се затруднява целият процес\". \nНа искане на журналистката от \"H1\" в преговорите с Кодзияс да следва специалната дипломация на Ивица Дачич, който пееше на гръцкия министър, Димитров отговори, че неговите художествени грижи се разпаднали още когато е бил малък, когато открил, че няма талант, коментира гръцката държавна телевизия ЕРТ и използва изказването на Димитров, че ако използва метода на пеене в дипломацията, това щяло да има само обратен ефект. \n\"Възможно е в най-близко бъдеще Македония и Гърция да намерят решение на спора за името. И двете страни работят върху този процес и това става на най-високо ниво. Необходимо е да постигнат договор, който ще бъде в интерес на двете държави\". Това каза еврокомисарят по разширяването на ЕС Йоханес Хан в отговор на въпроса дали \"има план Б\" за евроинтеграцията на Република Македония, ако не се стигне до решение на спора за името. \"Убеден съм, че е възможно да бъде намерено решение, не само защото преговорите вече са започнали и продължават и в момента, а защото добросъседските отношения са много важни както за региона, така и за ЕС\", каза още Хан, след като предаде Доклада за напредъка на Република Македония на премиера Зоран Заев. \nЕК вчера официално призова за започване на преговори за членство на Македония в ЕС.   \n \t\n", "date": "2018.04.19", "title": "Германски евродепутат: В ЕС няма умора от разширяване "}
{"url": "http://www.duma.bg/node/165133", "text": "Германската полиция нахлу в офисите на Porsche и Audi в сряда като част от разследване на измами срещу двама висши ръководители на Porsche и бивш служител на производителя на луксозни автомобили във връзка със скандала с измама за емисиите на дизелови автомобили. \nКъм прокурорите от Щутгарт и Мюнхен се присъединиха около 160 полицейски служители в претърсване на \"10 обекта\" в провинциите Баден-Вюртемберг и Бавария, съобщиха от прокуратурата в Щутгарт. \nГоворител на компанията заяви пред АФП, че \"Audi AG и Porsche AG сътрудничат напълно с разследващите органи\". \nИ двата производителя на автомобили от висок клас са собственост на Volkswagen, който призна през 2015 г., че използва софтуер за измама, създаден да манипулира изпитанията за замърсяване в около 11 милиона автомобила по целия свят, главно в собствените си автомобили VW, но и в Audi, Porsche, Seat. \nГоворител на прокуратурата в Мюнхен заяви пред агенция ДПА, че действията в сряда в Audi \"нямат нищо общо\" с отделно проучване на ролята на Audi в дизеловата измама.   \n \t\n", "date": "2018.04.19", "title": "Полиция нахлу в офисите на Porsche и Audi"}
{"url": "http://www.duma.bg/node/165134", "text": "По време на завръщането на гръцкия премиер Алексис Ципрас от остров Ро до Родос, два турски изтребителя са прелетели на около 6-7 километра от хеликоптера му, докато от турската командна кула са поискали от пилота да напусне, както те са казали, турското въздушно пространство. Той е игнорирал командата и е информирал министър-председателя и началника на Генералния щаб, които са били на борда, пише електронното издание на гръцкия вестник Protothema. \nХеликоптерът Chinook не е променил курса си, пише изданието, и пилотите не са отговорили на турската провокация. Но малко по-късно турските ВВС са подновили провокативното си поведение с двойка F-16, вдигнати от военновъздушната база Даламан, които постоянно са пробвали да навлизат в гръцкото въздушно пространство. \nГръцките ВВС са отговорили, като са изпратили двойка свои изтребители, които да засекат турските F-16.  \nГърция и Турция са в нестабилен период. Тази позиция изрази гръцкият премиер Алексис Циприс, информира АП. По време на посещение на малкия остров Кастелоризо в Егейско море, където присъства на откриването на завод за обезсоляване на вода, Ципрас подчерта, че Гърция няма да преговаря за нито една част от територията си. \nМеждувременно ЕС критикува начина, по който Турция работи за спечелването на членство в съюза. В доклада на Еврокомсията за напредъка на Анкара по пътя към ЕС се казва, че Европа \"не е убедена в добрите съседски взаимоотношения\" на страната. \nДипломатическият ръководител на ЕС Федерика Могерини заяви, че няма никакъв шанс към този момент да се отвори нова глава в преговорите с Турция. \"Турция е страна кандидат, важен партньор за ЕС и ключов играч, но все още не е време да отворим следващата глава от преговорите\", допълни тя.  \nЕвропейската комисия не желае да разбере трудностите на периода, през който Турция преминава, и поставя \"нечестните интереси\" на някои страни пред принципи като върховенството на закона. Това се казва в много остра позиция на външното министерство на Турция по повод доклада. \nВъншното ведомство е категорично, че Европейската комисия не може да бъде обективна и балансирана. Според ведомството отсъствието на споменаване на заплахата от движението на Фетхуллах Гюлен е ключов недостатък на документа. В изявлението на институцията е записано още, че в доклада се съдържат \"неоснователни обвинения\", които са неприемливи. \nНо в същото време съд в град Измир призна 67-годишния турски певец Суави за виновен в уронване на престижа на държавния глава. \"Довчера Ердоган и ислямският проповедник Фетуллах Гюлен бяха първи приятели, а сега са смъртни врагове.\" Тази реплика стана причина той да бъде осъден на 11 месеца и 20 дни затвор. Освен това певецът бе глобен с 14 000 турски лири.   \n \t\n", "date": "2018.04.19", "title": "Вертолетът на Ципрас застрашен от турски самолети  "}
{"url": "http://www.duma.bg/node/165159", "text": "Виртуозът-ексцентрик Ара Маликян представя проекта \"Невероятната история на една цигулка\" - провокация към всички поколения ценители и най-вече към младежката аудитория, за първи път във Варна. Концертът на 2 ноември от 20 ч. в зала \"Конгресна\" на ДКЦ е заключителен за \"Варненско лято\" на най-атрактивната звезда от световната сцена с класика, етно, рок и още много интерпретации. Само до края на април билетите са с отстъпка от 10 лв. за всички ценови категории. Продават се на касите на ДКС-Варна, на ФКЦ-Варна и онлайн.   \n \t\n", "date": "2018.04.19", "title": "Билети за Ара Маликян във Варна с отстъпка"}
{"url": "http://www.duma.bg/node/165163", "text": "Ивинела Самуилова ще се срещне с почитателите си в София, Стара Загора, Пловдив, Бургас, Варна, Русе, Велико Търново и Благоевград. А поводът е премиерата на новата й книга - \"Пътеписи за душата на България\" (ИК \"Хермес\"). Литературният маратон на авторката ще започне в София днес, 19 април, от 18 ч. в Националната библиотека \"Св. св. Кирил и Методий\". \nСлед възторжения прием на романа \"Бабо, разкажи ми спомен\", избран от читателите за любима книга на България за 2016 г., Ивинела Самуилова предлага различно по жанр, но не по-малко вълнуващо осмисляне на темата за родното. Новата й книга \"Пътеписи за душата на България\" включва петнайсет истории, които завладяват, вдъхновяват и разпалват любовта към родината.    \n \t\n", "date": "2018.04.19", "title": "Ивинела Самуилова тръгва на литературен маратон"}
{"url": "http://www.duma.bg/node/165164", "text": "Вечер на Финландия е насловът на третото събитие от проекта \"Обединени в изкуството\" на Сити марк арт център - тази вечер от 19 ч. Проектът се реализира с финансовата подкрепа на програма \"Културна програма за Българското председателство на Съвета на Европейския съюз 2018 г.\" на Националния фонд \"Култура\" и е с вход свободен. Той представлява синтез на съвременната литература, музика и кино, показани в шест вечери от февруари до юни т.г. В него участват изтъкнати български и чуждестранни имена от трите изкуства.  \nВ секцията \"Литературни вечери\" с водещ Светлозар Желев днес писателката Теодора Димова ще представи младата авторка Елена Борисова, родена през 1987 г. във Видин. Тя е завършила литература, книгоиздаване и медии в НБУ, а през 2017 г. придобива научната степен \"доктор\" в Института за литература (БАН). \nОтново ще участват актьори - студенти от класовете на Леонид Йовчев и Ани Васева от Театралния колеж \"Любен Гройс\". \nВ третата част - \"Музикални уравнения\", известният инструменталист и педагог проф. Христо Йоцов, познат с привличането на млади музиканти, ще представи в джаз концерт под наслов \"Съвременният европейски барабанист - мултифункционален музикант\" свои възпитаници - студенти от Музикалната академия. Ще видим барабанист да свири на пиано, вибрафон, конги, да импровизира на тези инструменти и да композира. Младите музиканти ще демонстрират и своите умения в интерпретирането на световни джаз стандарти, пояснява проф. Йоцов. \nТематичната част \"Кино \"Европа\" с водещ Тонислав Христов ще представи филми от Финландия и България. В подборката е \"Таванът\" на Тепо Айраксинен по сценарий на Мели Майкула. Това е един от деветте късометражни филма, избрани сред 4834, кандидатствали за участие на фестивала в Кан 2017. Награден е със специално отбелязване от журито и след това е показван на много важни фестивали. Другото финландско заглавие в програмата е \"Проклети зайци\" на Тему Нюканен по сценарий на Анти Тойвонен. Отличен е с награди на престижни национални и международни фестивали за късометражно игрално кино. Българското участие във филмовата програма е \"Зевс\" на Павел Веснаков по сценарий на режисьора и на Моника Балчева, с участието на Александър Алексиев, Валери Йорданов, Деян Донков, Яна Титова. \n    \n \t\n", "date": "2018.04.19", "title": "Вечер на Финландия в Сити марк арт център  "}
