{"url": "https://duma.bg/seziraha-vas-za-kasovite-belezhki-za-benzin-n200973", "text": "Жалба във ВАС срещу изискването върху касовите бележки от бензиностанциите да бъде посочвана доставната цена са внесли от Българската петролна и газова асоциация (БПГА). Това изискване нарушава Закона за защита на конкуренцията, каза Светослав Бенчев, юрист на БПГА. Когато търговец види доставната цена и кой е доставчика ще знае каква цена да предложи и чии клиенти краде, обясниха от бранша. За проблема е сезирана и Европейската комисия. Много компании имат изнесено счетоводство в чужбина и всичко ще трябва да се промени, за да бъде отпечатвана доставната цена, каза Валентин Златев от Лукойл. От Министерството на финансите проявяват разбиране и отложиха изискването, продължи той. Отпечатването на доставната цена не дава никаква полезна информация на потребителя. По-добре да се помисли за сайт или приложение, които да са към Министерството на финансите и да дават информация за цената на всяка  бензиностанция, предложи Златев. Оптимист съм, има разбиране от страна на министъра на финансите, завърши Валентин Златев. Според Светослав Бенчев вносители на горива вече са готови да се откажат да продават в България, защото техни конкуренти разкриват търговската им практика. Ако правителството не премахне информацията за доставната цена на горивата от касовите бележки, това ще стане след намеса на Европейската комисия, посочи експертът.", "date": "2019.10.07", "title": " Сезираха ВАС за касовите бележки за бензин"}
{"url": "https://duma.bg/parvi-sme-v-evropa-po-energiyna-bednost-n200975", "text": "Близо половината от населението у нас трудно отоплява домовете си през студените месеци, сочат изводите на неправителствената организация \"ЕнЕфект\". Данните са от доклада \"Енергийната бедност в светлината на местните избори\". В европейски мащаб, 11% от жителите на Европейския съюз,  около 54 милиона души, се водят енергийно бедни. Месечната целева помощ за отопление за този сезон е 93,18 лева на месец. До края на септември подалите документи за повече топло вкъщи са 258 212, одобрените са 196 980, а тези, на които е отказана помощ, са 30 279. Най-много от нуждаещите се са поискали да им се помогне за твърдо гориво, а най-малко - за топлоенергия и природен газ.  Нашите сметки показват, че около половината от българското население всъщност са на границата на това да не успяват да покриват разходите си за нормално, комфортно, здравословно отопление. Що се отнася до България, делът от населението, което не може да поддържа домовете си достатъчно топли (с цялото неблагоприятно въздействие върху здравето), е 39,2% - най-високият в ЕС. Същото се отнася и за дела на домакинствата, които не могат да си позволят охлаждане през лятото - 49,5%. Най-висок дял от населението с просрочени задължения по сметките за енергия сега има Гърция, но България заема незавидното второ място с 31.7%. И трите фактора, които определят равнището на енергийна бедност - ниски доходи, високи цени на енергията (в сравнение с покупателните възможности на населението), и сгради с лоши енергийни качества - са налице, твърди Драгомир Цанев от \"ЕнЕфект\". Резултатите от доклада на \"ЕнЕфект\" сочат, че решението, което може да доведе до устойчиви дългосрочни ефекти, е дълбокото енергийно ефективно обновяване и поддръжката на жилищните сгради. То директно намалява разходите за енергия и нуждата от енергийни помощи, като същевременно позволява модернизация на отоплителните системи и ограничава замърсяването на въздуха. За съжаление, то все още отсъства от публичните дискусии в навечерието на местните избори, а все още няма и яснота относно продължаването на политиката за обновяване на жилищните сгради след завършването на Националната програма за енергийна ефективност, в която местните власти имаха ключова роля, пише още в доклада. По данни на регионалното ни министерство санираните многофамилни жилища са 1764 за 1 769 838 510, 41 лв.  Най-много са се възползвали в Бургас, Пловдив и Благоевград, а най-малко - в Монтана, Видин и Разград. По същата програма предстои да бъдат санирани последните 258 блока в страната.", "date": "2019.10.07", "title": "Първи сме в Европа по енергийна бедност"}
{"url": "https://duma.bg/vandali-naryazaha-predizborna-shatra-na-maya-manolova-n200978", "text": "Вандали нарязаха шатрата при НДК, в която се помещава предизборният щаб на Мая Манолова, кандидат за кмет на София. Охранителите чули силен шум около полунощ срещу неделя. Когато тръгнали към вандалите, те набързо нарязали стените на шатрата с нож и се разбягали, като оставили бирени бутилки след себе си. От щаба на Манолова са подали сигнал до полицията. Това е третият вандалски акт върху шатрата й край НДК - при предишните стените бяха надраскани с маркери и химикал. \"Жалки хора. Не са намерили правилния човек, когото да уплашат\", коментира в социалните мрежи Манолова. Тя отбелязва, че не би обърнала внимание, ако вандализмът не се бе превърнал в рецидив. Не искам и няма да разсъждавам дали е хулиганска проява или целенасочено действие, добавя тя.", "date": "2019.10.07", "title": "Вандали нарязаха предизборна шатра на Мая Манолова"}
{"url": "https://duma.bg/yuristi-sadat-ne-mozhe-da-registrira-nyama-takava-darzhava-n200980", "text": "Водещи юристи изразяват съмнения дали съдът може да регистрира новия политически проект на Слави Трифонов. В събота телевизионерът учреди партия \"Няма такава държава\", чието лого представлява синя длан, върху която е експониран националният трибагреник. Това е в нарушение на чл. 5, ал. 1 от Закона за политически партии, който гласи, че \"политическите партии не могат да използват в своите символи герба или знамето на Република България или на чужда държава, както и религиозни знаци или изображения\". Спорно е и дали ще мине наименованието на партията. \"Има основание съдът да не я регистрира, тъй като по закон не може да уронва доброто име и престижа на държавата, а това се забелязва още в названието й\", коментира бившият служебен премиер проф. Огнян Герджиков. Учредяването на новата партия стана за двайсетина минути в София, като в залата не бяха допускани медии. Участниците бяха инструктирани да не изнасят информация, а часове по-късно екипът на Трифонов разпространи 7-минутното му изказване. Приоритетите на \"Няма такава държава\" ще бъдат засилено участие на гражданите в управлението, мажоритарен избор на депутатите, намаляването им от 240 на 120, задължително гласуване и пряк избор на главния прокурор.", "date": "2019.10.07", "title": "Юристи: Съдът не може да регистрира \"Няма такава държава\""}
{"url": "https://duma.bg/vav-varna-tragna-podpiska-za-po-visoki-zaplati-na-sestrite-n200977", "text": "Подписка в подкрепа на исканията на медицинските сестри за увеличение на заплатите и за премахване на търговските дружества в здравеопазването започна на входа на Морската градина във Варна. Над 200 подписа са събрани досега. Медицинските сестри настояват общините да имат възможност да дофинансират заплатите, а колективният трудов договор да обхване всички лечебни заведения. Процент от клиничните пътеки трябва да отива за възнаграждение на здравните специалисти. Днес здравните работници от страната излизат на национален протест в София с искане за достойно заплащане. Очаква се да участват около 7000 души. Протестът е организиран от КНСБ, Българската асоциация на професионалистите по здравни грижи и Българския лекарски съюз. Те настояват за минимална заплата от 900 лв. за медицинските сестри в общинските болници, 950 лв. - в университетските, и 1200 лв. стартово възнаграждение за младите лекари. Протестиращите искат колективният трудов договор да стане задължителен за всички здравни специалисти и да може да бъде подписван от директорите на болниците. Демонстрацията ще се проведе на фона на скандала със средствата, отпуснати от правителството за увеличаване на заплатите на сестрите. Преди дни БСП сигнализира, че кабинетът е отпуснал само 6 милиона вместо обещаните 50 милиона лева. Здравният министър Кирил Ананиев се оправда, че въпросните 50 млн. лв. са влезли в системата през бюджета на НЗОК, като са отблокирани от резерва й. Този подход бил избран, за да не се допусне нерегламентирана държавна помощ за болниците. След спешна среща при премиера Борисов в петък Ананиев заяви, че нямал причина да подава оставка.", "date": "2019.10.07", "title": "Във Варна тръгна подписка за по-високи заплати на сестрите"}
{"url": "https://duma.bg/rumen-radev-vrachva-dnes-nagradata-dzhon-atanasov-n200979", "text": "Държавният глава Румен Радев ще връчи днес отличията на лауреатите на наградата \"Джон Атанасов\" за 2019 г. в областта на компютърните науки в четири категории. Инициативата се провежда за 17-а поредна година. Наградата се присъжда за изключителни постижения на български граждани на възраст до 35 години, независимо дали развиват научна и изследователска дейност в България или в чужбина. Грамоти на името на учения ще получат ученици и техните преподаватели. Награди се предвиждат за дебютен пробив в компютърните технологии - за ученици и студенти, постигнали през последната година високи резултати с авторските си проекти. Грамота \"Джон Атанасов - проект с висок обществен принос\" се дава за ученици, студенти и млади учени, чиито индивидуални и екипни проекти допринасят за решаване на значими проблеми в национален и световен мащаб.", "date": "2019.10.07", "title": "Румен Радев връчва днес  наградата \"Джон Атанасов\" "}
{"url": "https://duma.bg/80-ot-avtoservizite-u-nas-sa-nelegalni-n200974", "text": "Между 70 и 80% от автосервизите в България са в сивия сектор, обяви председателят на сдружението \"Съюз на автосервизите\" Емил Германов. Според него основната причина за това е липсата на действащ закон за работата им. \"Те нямат касови апарати, нямат трудови договори за служителите, нито пък необходимото оборудване. Това води и до увеличена опасност от катастрофи заради некачествен ремонт\", обясни Германов. Цените при тях са два-три пъти по-ниски, защото не плащат данъци и осигуровки. Това пък води до компромиси с качеството на ремонтите от страна на регистрираните обекти, за да могат те да се доближат до цените на нелегалните сервизи, допълни още той. Германов смята, че държавата и общините нямат желание да се занимават със сивата икономика в сферата. Той предупреди шофьорите и за негативните ефекти от дизелови горива, които не са закупени от бензиностанция. \"Eвтинoтo гopивo oбикнoвeнo ce oтличaвa c пo-ниcкa плaмнa тeмпepaтypa и пo-виcoкo cъдъpжaниe нa cяpa, кoeтo вoди дo eднa бaвнa cмъpт нa двигaтeлитe. A ниe знaeм кoлкo e cтap aвтoпapкът в Бългapия, тaкa чe пpи нac ca yтeжнeни oбcтoятeлcтвaтa. Пpи изгapянeтo нa виcoкoвъглepoднитe гopивa ce oтдeля вoдa, кoятo, cъeдинeнa cъc cяpaтa, пpaви cяpнa киceлинa. И пo цeлия път нa изгopялaтa cмec - oт клaпaни, пpeз тypбoкoмпpecopи, пpeз кoлeктopни тpъби, филтъp зa твъpди чacтици дo кpaйнoтo гъpнe - вcичкo тoвa e пoдлoжeнo нa cилно aгpecивнaта cяpнa киceлинa, кoeтo вoди дo бъpзo излизaнe oт cтpoя и мнoгo тeжки peмoнти, кoитo мoгaт дa дocтигнaт и дo 10 000 лeвa\", пpeдyпpeди Гepмaнoв. В страната в момента има около 5300 сервиза. В началото на 2017 г. в България са били регистрирани над 4 млн. автомобила, от които почти всички - близо 3,5 млн., са на възраст над десет години. Броят на старите коли се увеличава, защото годишно се регистрират повече от 200 хиляди стари коли и едва около 30 хиляди нови, допълни председателят на сдружението. Ако автомобилът е добре поддържан, възрастта му нямала толкова голямо значение, но ако човек си купи кола за 3-4 хил. лв., той няма да е готов да даде голяма сума и за качествен ремонт.Германов посочи, че подкрепя идеята да се забрани вносът на леки коли, които са по-стари от десет години. Регламентирането на дейността на автосервизите и регистрирането им за първи път бе разписано в проектозакона за пътните превозни средства, който мина обществено обсъждане.", "date": "2019.10.07", "title": " 80% от автосервизите у нас са нелегални"}
{"url": "https://duma.bg/ima-takova-shou-n200983", "text": "Един телевизионен водещ се впусна в поредния си шоу проект. Казват, че лоша реклама няма. Явно на това разчита и въпросният господин. След като неведнъж се заиграва с популистки тези и чувствителни за обществото проблеми, Слави Трифонов реши да официализира  . Направи го в момента, в който новинарските емисии и социалните мрежи са буквално задръстени от госпожи и господа в костюми, които ни обещават цялата благодат на света. Телевизионер и екипът му набързо си спретнаха партия. За да провокират повече интерес, решиха да го направят без медии. Събраха неколкостотин души и официализираха намерението си: Слави - шеф, сценаристите - заместници. Логично, нали? И понеже е шоу продукция, часове по-късно пуснаха до медиите \"избрани моменти\" или по-точно - изявлението на водещия. Дали в залата не е имало и от онези студийни лампички, които светват, когато трябва да се ръкопляска? Няма как да знаем дали е имало: \"Камера, снимаме\" - допуснатите оператори са сподвижници на новия политически субект. Може би те са бъдещите кандидати за общински съветници или кметове? Чисто пиарски Трифонов и хората му ги умеят нещата. Очакваме нова песен за химн и специални тениски с хитряшки надписи. Вероятно и историята с логото на новата партия, която уж не била партия, е рекламен трик. Няма как да не си дават сметка, че регистрацията е невъзможна, тъй като чл. 5 от Закона за политически партии изрично забранява използването на герба или знамето в символите на политическите субекти. Този трибагреник за лого не минава незабелязан... Новото нещо твърди, че \"няма такава държава\". По закон никой не може да уронва доброто име и престижа на държавата... На Слави не му пука особено, защото умее да играе със страховете на хората. Както и с взети назаем лафове от социалните мрежи. Поне имат нюх към актуалното и чувствителните теми. Иначе Трифонов повтаря в ново време стария Бойко Борисов - ще променя страната, ще \"чисти\" лоши политици, докато кара лъскави джипове и се носи в черни дрехи... Новият спасител, но със старото шоу. Има такава държава. Нарича се България и е наш дом. Всички сме длъжни да я защитаваме, а не да я обругаваме. Има и такова шоу - \"Шоуто на Слави\", то падна от един ефир, но се е прицелило в друг. На феновете ще напомня, че подобна продукция си има сценаристи, концепция и се излъчват само избрани моменти. Зад екран обаче има нерви, скандали, фалш и... едни пари.", "date": "2019.10.07", "title": "Има Такова шоу"}
{"url": "https://duma.bg/korneliya-ninova-dobrudzha-ima-nuzhda-ot-prerabotvatelna-promishlenost-n200982", "text": "Развитие на преработвателната промишленост би помогнало на житницата на България, заяви в Добрич Корнелия Нинова. Председателят на БСП подчерта, че общината има потенциал, който не се развива. \"Тук е най-голямото злато на България - зърното, което се изнася директно. По-полезно за района е развитието на преработвателна промишленост с добавена стойност. Където в възможно, обществените дейности да се възлагат на местните фирми, а не да се докарват от други краища на България\", коментира тя. Кандидатът за кмет на левицата Георги Петков смята, че общината може да стане съсобственик в иначе държавното ВиК дружество и така цената на водата да падне. Петков обърна внимание и на здравеопазването, като подчерта, че част от решението на проблемите е развитието на двете общински ДКЦ. Няма да бъда кмет от кабинет, а всеки ден ще  съм сред вас, обеща кандидатът на БСП за кмет на община Перник Станислав Владимиров при откриването на предизборната кампания в град Батановци. \"Защо Перник не се развива, при условие, че имаме предпоставки да бъдем развит район? Отговорът е в администрацията - Божурище и Елин Пелин нямат по-голям капацитет, но там има хора, които знаят как да начертаят пътя. Силна местна икономика ще вкара пари в общинския бюджет и ще ни даде възможност да работим по решаване на проблемите на Перник и селата. Тогава ще спрем да се чудим кога ще закърпят дупките по улицата ни, дали ще имаме паркове, детски площадки и много други\", каза Владимиров. Той и кандидатът на БСП за кмет на Батановци Радослав Петров бяха подкрепени от евродепутата Петър Витанов и народния представител Димитър Данчев.   \"Последният мандат в общинското управление доведе Ловеч не до пълен застой, а до връщане много назад във времето. Сегашното ръководство няма никакво отношение нито към хората в града и по селата, нито към средния и малкия бизнес\", коментира Радина Банкова, която е кандидатът за кмет на общината от БСП. Според нея селата в района могат да се обслужват с подвижна аптека и стоматологичен кабинет, а кметовете на населени места и кметските наместници да проявяват повече внимание към проблемите на хората и да ги поставят за обсъждане и разрешаване в общинската администрация. Зам.-председателят на БСП Кирил Добрев подчерта в Радомир, че младите хора трябва да имат възможност да останат в родния си град, а възрастните да се радват на благата, създадени за тях. Евдокия Асенова, кандидат за кмет на общината, подчерта, че левицата има решения, които са записани в програмата \"Визия за Радомир\". Според нея градът може да бъде привлекателен за младите семейства, град на предприемчивите и активните, място за модерни бизнес практики, град с прозрачно и почтено управление. Препълненият салон на читалище \"Напредък\" посрещна на крака кандидатите за кметове на община Горна Оряховица и населените места в района. Цялата листа за общински съветници на коалиция \"БСП за България\", АБВ, \"Движение 21\" представи управленските приоритети на левицата. \"Проблемите ни днес не са нито с пътищата, нито с бездомните животни, нито с чистотата - те са последствията от недоброто управление. Оттам идват всички наши грижи. Днешното управление се фокусира върху личния си интерес и интереса на тесен кръг от фирми. Управлява се алчно. Решението е в хората. Хора компетентни, чисти, млади\", категоричен е Явор Божанков, кандидат за кмет на общината. \"Възстановяването на лагера в Равда ще е един от първите ми приоритети\", заяви пред запуснатия морски имот инж. Стоян Петров, кандидат на БСП за кмет на Казанлък. Това е записано и в предизборната платформа на левицата. Според казанлъшките социалисти на мястото може да се изгради Международен младежки център съвместно с побратимените на Казанлък градове.", "date": "2019.10.07", "title": "Корнелия Нинова:   Добруджа има нужда от преработвателна промишленост"}
{"url": "https://duma.bg/sportat-po-televiziyata-dnes-n200994", "text": "Футбол по Диема спорт 19.00 Нефтохимик - Пирин по Нова спорт 21.45 Болтън - Блекпул по Макс спорт 1 Тенис 7.30 \"Мастърс\" в Шанхай", "date": "2019.10.07", "title": "Спортът по телевизията днес"}
{"url": "https://duma.bg/zeehover-preduprezhdava-za-po-golyama-bezhanska-valna-n200963", "text": "Германският министър на вътрешните работи Хорст Зеехофер заяви, че се страхува от нова и по-голяма миграционна криза в Европа, отколкото кризата през 2015 г. “Трябва да помогнем на нашите европейски партньори в контрола на външните граници на ЕС. Прекалено дълго ги оставихме сами”, каза Зеехофер в интервю за „Билд ам Зонтаг“. Той добави, че “ако не го направим, ни очаква приток на бежанци като този през 2015 г., а може би дори по-мощен отпреди четири години.” Според Зеехофер съвместно с новия ръководител на Еврокомисията Урсула фон дер Лайен, е необходимо “да се направи всичко, за да не се случи това отново”. По този въпрос германското вътрешно министерство “има пълната подкрепа на федералния канцлер Ангела Меркел”, подчерта той. През 2015 г., по данни на Министерството на вътрешните работи на Германия, около 850 000 бежанци и мигранти са пристигнали в Германия, като много от тях са влезли в страната нелегално. /БГНЕС", "date": "2019.10.07", "title": "Зееховер предупреждава за  по-голяма бежанска вълна "}
{"url": "https://duma.bg/vrazhdebna-aktsiya-na-sasht-sreshtu-rusiya-n200964", "text": "Руското министерство на външните работи протестира срещу задържането и разпита на депутатката Инга Юмашева на летището в Ню Йорк при пристигането й в САЩ. Това е поредната враждебна акция против Русия и нейни представители, насочена към по-нататъшно влошаване на атмосферата в руско-американските отношения\", казва се становището на ведомството.  Инга Юмашева е депутатка в Държавната Дума и влиза в комитета по международните отношения. Тя бе пристигнала в САЩ за участие в международния форум за диалог във Форт Рос, Калифорния. Форумът е формат за общуване на законодатели между САЩ и Русия. Руският посланик Анатолий Антонов разкри, че при задържането й на летището \"тя беше помолена да отиде в отделна стая и служител на ФБР я е разпитвал в продължение на един час ... Освен това й беше предложено да се срещне със служител на ФБР в различна, неформална обстановка и да продължи разговора\".  \"Искреният интерес\" на американската общественост към форума \"Диалог Форт Рос\" свидетелства, че \"обикновените американци се обявяват не за конфронтация, а за взаимодействие между Русия и САЩ\", заявиха още в министерството. ", "date": "2019.10.07", "title": "Враждебна акция   на САЩ срещу Русия"}
{"url": "https://duma.bg/turtsiya-trupa-voyski-po-granitsata-sas-siriya-n200962", "text": "Турция засилва военното присъствие по границата със Сирия, съобщи \"Блумбърг\". До граничният град Акчакале са изпратени допълнителни бронирани машини и войници. Това става часове, след като президентът Реджеп Ердоган заплаши, че до дни ще започне операция срещу кюрдските милиции в Северна Сирия, които имат подкрепата на САЩ. Ердоган се закани с военни действия по земя и въздух на изток от река Ефрат. Той обеща да създаде буферна зона в Сирия, от която да изведе кюрдските милиции и на тяхно място да засели част от сирийските бежанци в Турция. Изначално Анкара възприема кюрдските милиции като заплаха за турската сигурност, защото смята, че те са свързани с действащата в Турция и поради това забранена Кюрдска работническа партия (ПКК), която воюва за автономия. ПКК е призната за терористична групировка както от Турция, така и от САЩ и ЕС. Това обаче не пречи на САЩ да се съюзят с кюрдските милиции в Сирия.  На свой ред Сирийски демократични сили (СДС), чийто гръбнак са именно кюрдските военни формирования, предупреди, че ще превърне всяка непровокирана атака на Турция в \"пълномащабна война\", за да защитят Северна Сирия. Междувременно в сирийската провинция Идлиб две опозиционни въоръжени групировки се обединиха срещу терористичната групировка \"Джебхат ан Нуесра\", сирийската наследничка на \"Ал Кайда\". По съобщение на телевизия Al Hadath това са отрядите на протурската коалиция \"Фронт за национално освобождение\" (ФНО) и т. нар. Сирийска свободна армия (ССА). Общо те наброяват до 80 000 бойци. Те ще поискат от \"Ан Нусра\" да се разоръжи. Обединението им е дело на Анкара, която пое пред Русия и Иран ангажимента да завърши деескалация в Идлиб, като неутрализира \"Ан Нусра\". ", "date": "2019.10.07", "title": "Турция трупа войски  по границата със Сирия "}
{"url": "https://duma.bg/pompeo-dogovori-bazi-v-gartsiya-n200965", "text": "Никой не може да държи Европа като заложник. Това заяви американският държавен секретар Майк Помпео. По време на двудневното си посещение в Атина Помпео отправи ясни послания, свързани със сигурността на региона и извършването на сондажи в Средиземно море от страна на Турция, съобщава \"Катимерини\". По време на разговорите си с гръцките управляващи Майк Помпео е изразил опасенията си от китайските инвестиции в инфраструктурата. По отношение на подписания протокол за изменение на Споразумението за взаимно сътрудничество в областта на отбраната (MDCA) Помпео заяви, че той в никакъв случай не е свързан с Турция, която е съюзник в НАТО.  С подписването на протокола за изменение на Споразумението за сътрудничество в областта на отбраната, предвиждащо разполагане на американски военни бази на гръцка територия, то става безсрочно. Новото споразумение определя параметрите на действие на САЩ в пристанището на Александруполис и условията по експлоатация на пристанището в базата Суда на остров Крит. Обезпечено е създаването на високотехнологично оборудване на гръцка територия и в рамките на гръцките бази и лагери в Централна Гърция. Споразумението, известно като \"Споразумението за базите\", беше подписано през 1990 г. В момента в Гърция официално действа само една американска база \"Суда бей\" на остров Крит. Гръцката полиция използва сълзотворен газ срещу участниците в антиамерикански митинг в Атина, съобщава агенция АМНА. До сблъсъци с полицията се стигна, след като протестиращите започнали да хвърлят пликове с червена боя срещу паметника на американския президент Труман. Близо да посолството на САЩ в Гърция протестиращите запалиха американския флаг, като скандираха \"Убийци!\".", "date": "2019.10.07", "title": "Помпео договори бази в Гърция"}
{"url": "https://duma.bg/ukraintsite-v-polsha-predpochitat-ruskiya-ezik-n200961", "text": "Работещ в Полша украински таксиметров шофьор бил наказан да изяде червено-черното флагче на украинските националисти, разкри във фейсбук бившият украински депутат Алексей Журавков. Случаят е бил разказан от негов приятел, който също работил в Полша като таксиметров шофьор. По думите на приятеля поляци обкръжили спрялата кола на колегата му, накарали го да извади черно-червено хартиено флагче на Организацията на украинските националисти, да го вземе в ръце, да коленичи и да изяде флагчето\". Шофьорът направил това и после поискал извинение на руски език. Приятелят споделил пред Журавко, че пред клиентите говори на руски, а не на украински език заради засилената враждебност към Украйна в Полша. \"За съжаление, това са плодовете на майдана-2014-а! Ето докъде доведе героизацията на убийци и нацисти\", написал Журавко.  Междувременно украинските силоваци повредиха детска градина и пет къщи при обстрел на селището  Старомихайловка край Донецк. Не се съобщава за жертви. В Киев пък около 10 000 националисти протестираха срещу приемането на \"формулата Щайнмайер\" от новата власт. Формулата разблокира изпълнението на Минските споразумения за мирно регулиране на конфликта.  ", "date": "2019.10.07", "title": "Украинците в Полша  предпочитат руския език"}
{"url": "https://duma.bg/chez-ostava-v-balgariya-ako-sdelkata-pak-se-provali-n200967", "text": "ЧЕЗ ще запази българските си активи, ако местните власти блокират продажбата им отново. Това е заявил зам.-председателят на Съвета на директорите на компанията Томаш Плескач пред CTK, съобщава \"Лидове новини\". Компанията обяви през юни, че е продала активите си в България на \"Еврохолд\" за 335 млн. евро. Сделката все още трябва да бъде одобрена от българските власти. Миналия юли антимонополната комисия у нас предотврати продажбата на предишния участник в търга, българската компания \"Инерком\". \"Не искаме да накърняваме решенията на българската антимонополна служба. Ние обаче не виждаме пречки за одобряването на сделката от гледна точка на законодателството за конкуренцията. Към момента \"Еврохолд\" не притежава никакви енергийни активи в България, така че ситуацията на българския енергиен пазар не би се променила по никакъв начин, като продаваме активите си на Еврохолд\", казва Плескач. Ако без видима причина българските власти блокират нашия втори опит да продадем български активи, тогава логично няма да продължим да продаваме и да харчим ненужни ресурси. В този случай ще запазим активите и ще продължим да ги управляваме правилно, както досега. В близко бъдеще определено не бихме се занимавали с продажбата на българските си активи, е казал Плескач. Междувременно от \"Еврохолд България\" съобщиха, че създават дъщерното дружество\"Ийстърн Юръпиън електрик Къмпани\" Б.В., което е регистрирано в Холандия. Чрез него компанията иска да придобие активите на \"ЧЕЗ България\".  Дружеството е регистрирано в Холандия заради изискванията на двете глобални инвестиционни банки, които ще финансират придобиването. ", "date": "2019.10.07", "title": "ЧЕЗ остава в България, ако сделката пак се провали"}
{"url": "https://duma.bg/daniya-mozhe-da-blokira-severen-potok-2-n200968", "text": "Сроковете, в които Дания трябваше да издаде разрешително за изграждането на тръбопровода \"Северен поток-2\" през нейните териториални води, \"фактически приключиха\". Това призна руският министър на енергетиката Александър Новак, цитиран от БНР. Според него все още има шансове Копенхаген да даде съгласие, но ако това не стане, строителството по друг маршрут ще удължи реализацията на проекта с месеци и тръбопроводът няма да бъде приключен до 2020 г., както е планирано.  Към момента тръбополагащият кораб \"Солитер\" почти е достигнал териториалните води на Дания. Завършени са 83% от изграждането на \"Северен поток-2\". По-рано в. \"Известия\" съобщи, че Дания е решила всички политически въпроси, свързани с газопровода. Източник на изданието е заявил, че е останало да бъдат решени единствено процедурни въпроси. Председателят на Съвета на директорите на \"Газпром\" Виктор Зубков сподели, че ако Дания все пак откаже да издаде разрешително, проектът ще бъде осъществен по друго трасе, но изграждането ще се забави и оскъпи. Марио Мерен, генералният директор на Wintershall Dea GmbH, компанията, която заедно с \"Газпром\" строи зад изграждането на проекта, изрази надежда, че Копенхаген ще спазва европейските правила и няма да пречи на \"Северен поток-2\". ", "date": "2019.10.07", "title": " Дания може да блокира \"Северен поток-2\""}
{"url": "https://duma.bg/irlandiya-iska-nova-sreshta-s-dzhonsan-n200966", "text": "Ирландският премиер Лео Варадкар ще търси среща с британския си колега Борис Джонсън следващата седмица, подчертавайки в събота, че за Лондон ще е трудно да продължи с новите предложения за Брекзит, представени миналата седмица. ЕС и Ирландия заявиха в четвъртък, че е малко вероятно предложенията да доведат до сделка, като Дъблин категорично предупреди Великобритания, че се насочва към излизане без сделка, освен ако не направи повече отстъпки. \"В момента се опитваме да организираме среща с премиера Джонсън следващата седмица\", каза Варадкар пред репортери през уикенда. \"Времето е малко. Имаме европейска среща на върха на 17 и 18 октомври и не е разумно да очакваме 27 или 28 ръководители на правителства да вземат решение и да се съгласят с нещо, което са видели само ден или два дни преди това.\" Главният преговарящ от страна на ЕС Мишел Барние също предупреди за провал на преговорите и заяви, че Лондон ще трябва да поеме пълната отговорност, ако това се случи. Премиерът на Финландия, която е ротационен председател на ЕС, заяви, че е казал на Джонсън в телефонно обаждане в събота, че е важно да се намери решение в рамките на една седмица до срещата на върха. Председателят на Европарламента Давид-Мария Сасоли също отхвърли в петък предложените от Великобритания промени в споразумението за развода между Лондон и ЕС. Предложенията не представлявали дори \"елементарна основа\" за споразумение, което законодателният орган на ЕС би могъл да одобри, аргументира се Сасоли, като изтъква, че е \"напълно неясно къде и как точно\" ще се извършват предложените от Обединеното кралство митнически проверки на остров Ирландия. Късно в четвъртък обаче се появиха документи от шотландски съд, в които Джонсън обещава да поиска отлагане на Брекзит, ако не бъде постигната сделка до края на месеца. В британските медии се появиха и спекулации, че това е блъф от страна на премиера и че зад кулисите той се договаря с Полша и Унгария да наложат вето на отлагането, като така наистина се стигне до Брекзит без сделка на 31 октомври. Повод за спекулациите стана тайнствено посещение на унгарска дипломатическа делегация на Даунинг стрийт. Проблемите на Джонсън не свършват с Брекзит - той има време до вторник да предостави на общинския съвет в Лондон личната си кореспонденция с американската бизнесдама Дженифър Аркури. В противен случай рискува да влезе в затвора за 3 месеца или да бъде солено глобен. Аркури е получила над 100 хил. лири публични средства, докато Джонсън е бил кмет на Лондон и го е придружавала на официални посещения, въпреки че не е имала право на това.", "date": "2019.10.07", "title": "Ирландия иска нова среща с Джонсън"}
{"url": "https://duma.bg/tri-sozopolski-selishta-izlyazoha-na-protest-n200981", "text": "Жители на созополските селища Черноморец, Атия и Присад излязоха вчера на общ граждански протест на площада пред общината в Созопол. Представителите на населените места изразиха недоволството си от площадките за временно  съхранение на опасни битови отпадъци в село Атия. Освен това те поискаха да се реши проблемът с имотите им в Черноморец и настояха за мерки срещу безводието в село Присад.  Жителите на Атия отново поискаха промяна на терена за временно съхранение на отпадъци. Според тях в непосредствена близост до мястото за депо има хвостохранилище, което е компрометирано. \"Никой не иска да се съсипва 50 декара гора, за да я заменят с боклуци\", възмути се по време на акцията Даниела Иванова. Това не е първият протест на хората от Атия. Още през август те се събраха и поискаха на референдум да се реши дали няма по-подходящо място за депото. Хората от село Присад се оплакаха от честата липса на питейна вода в района им. Те са инициирали подписка за отделяне от община Созопол и присъединяване към община Бургас. Търсят и съдействие от Европейската комисия. Хората са сезирали министерствата на здравеопазването и на регионалното развитие. Те от своя страна се обърнали към общината. \"От общината дойдоха при нас и ни казаха, че сме нерентабилни, прекалено малко сме и нямат финанси за нас. Не ги интересуваме, съветват ни да сложим сонди и да си доставяме сами вода\", обясни по време на протеста Ванча Байлова. Хората от селото още миналата година поискаха референдум за отделяне от община Созопол, но развитие по въпроса няма.  Васил Жечев от инициативния комитет Черноморец поиска подкрепа за възстановяване правото на собственост и владение на наследствени земи от местностите Червенка и Таласакра. Хората от Черноморец направиха отделен протест в петък и излязоха на главния път за Бургас. Те показаха нотариални актове за собственост.", "date": "2019.10.07", "title": "Три созополски селища   излязоха на протест"}
{"url": "https://duma.bg/bez-taksa-pri-zamyana-na-skasani-banknoti-n200972", "text": "Банките ще бъдат задължени да заменят повредени български банкноти, без да събират такси и комисиони за това. Това предвижда нова Наредба №18 за контрол върху качеството на банкнотите и монетите в обращение, която Българска народна банка прие. Банките трябва да предлагат тази услуга във всички свои клонове и офиси, в които извършват дейности и операции с банкноти и монети. В новата наредба е прецизирана класификацията на машините за работа с банкноти и монети. Въведена е процедура за предоставяне при поискване от банки на мостри на нови емисии банкноти/монети за целите на настройка на машините за самообслужване, преди пускането в обращение на новите емисии банкноти. Банките и доставчиците на услуги ще предоставят тестови комплекти само с истински банкноти и монети, а тестовете с неистински банкноти/монети да се извършват от служители на БНБ.", "date": "2019.10.07", "title": "Без такса при замяна на скъсани банкноти"}
{"url": "https://duma.bg/zapochvat-pregovori-za-uskoren-stroezh-na-%E2%80%9Eturski-potok%E2%80%9D-n200969", "text": "България преговаря със строителя на \"Турски поток\" през страната - \"Аркад\", за ускорено изграждане на газопровода, съобщи пред БНТ министърът на енергетиката Теменужка Петкова. Преди дни тя обяви, че първите 11 километра ще бъдат построени още през октомври. Двете части на тръбата, за България и Турция, ще бъдат пуснати в експлоатация преди края на годината, обяви Дмитрий Хандога, зам.-началник на отдел \"Газпром\", цитиран от Russia Today. Той добави, че \"Газпром\" ще е готов да снабдява и България с газ по тръбата от 1 януари 2020 г. Въпроса дали това ще е възможно Хадога препрати към София. Не е ясно обаче как проектът ще бъде готов до края на годината. Договорът за него бе подписан на 18 септември. Той предвижда трасе от 474 км да се построи за 615 календарни дни. По-рано от руската компания \"Газпром\" отново обявиха, че тръбата трябва да е готова до края на годината. И двете разклонения на газопровода \"Турски поток\" - за доставки до Турция и за европейските страни през България, ще бъдат пуснати в експлоатация преди края на тази година, обяви Дмитрий Хандога, заместник-началник на отдела за външна икономическа дейност на \"Газпром\", цитиран от руския телевизионен канал Russia Today.  Той добави, че \"Газпром\" ще е готов да снабдява и България с газ през тръбата от 1 януари 2020 г., а въпросът дали това ще е възможно препрати към българските власти. \"Ще бъдем готови да ги снабдяваме с газ... Ако българите са готови да получат газ, съответно, ще има газ за тях\", заяви представителят на \"Газпром\". Според експерти обаче не е ясно как \"Турски поток\" през България ще бъде завършен до края на годината, тъй като договорът за 1.1 мрд. евро за изграждането на тръбата от саудитския консорциум \"Аркад\" беше подписан на 18 септември и влезе в сила от тази дата. В него е заложено 474-километровото трасе от границата ни с Турция до тази със Сърбия да бъде завършено за 615 календарни дни от датата на сключването на договора. В рамките на първите 250 дни трябва да бъде изградена линейна инфраструктура с приблизителна дължина 308 км.", "date": "2019.10.07", "title": "Започват преговори за ускорен строеж на „Турски поток”"}
{"url": "https://duma.bg/pokazvat-psaltir-ot-vremeto-na-ivan-aleksandar-n200951", "text": "На интересна изложба в Националния археологически музей при БАН кани на 9 октомври т.г. неговият директор доц. Христо Попов. Събитието е посветено на 150-та годишнината от основаването на академията, която е на 12 октомври. През 1901 г. професорът в Белградския университет Сима Новакович Томич (1867-1903) бил командирован от Сръбската академия на науките в областта Македония в тогавашната Османска империя.  Покрай останалата си събирателска дейност той открива няколко древни ръкописа, най-значимият от които е оригиналът на \"Псалтирь следованная\", наречен в негова чест Томичов псалтир. От 1902 г. Псалтирът е предаден на съхранение в Държавния исторически музей в Москва, където се съхранява и досега. Оригиналният паметник никога не е гостувал в България и не е бил представян пред специалисти пред широката ни общественост - за разлика например от Лондонското евангелие на цар Иван Александър. Наред с Манасиевата хроника от 1344-1345 г. и Лондонското четвероевангелие от 1356 г., \"Псалтирь следованная\" е един от най-изящните образци на илюстрираната българска ръкописна книга от XIV в., създадени в скрипториите на столицата Търново и близката й околност. Ръкописът съдържа 304 листа и е написан на хартия. Той е богато орнаментиран със заставки и инициали и е илюстриран със 109 миниатюри. Датиран е към средата на ХIV в., между 1360 и 1363 г., т.е. при царуването на цар Иван Александър (1331-1371). Предполага се, че е създаден в близост до столицата Търново. Изследователите на паметника го свързват с някои от исихастките манастири, белязали дейността на Търновската книжовна школа. Такъв голям книжовен център е Килифаревският манастир на Теодосий Търновски, създаден с личната подкрепа на цар Иван Александър около 1350 г. Именно с неговия скрипторий изследователите свързват създаването на \"Псалтирь следованная\". В Килифаревската лавра е започнала и ранната книжовна дейност на Евтимий, бъдещ търновски патриарх, както и на Киприян Цамблак, бъдещ духовен глава на Киев и Литовско-руските земи, а по-късно Митрополит на Москва и цяла Русия (канонизиран е за светец и неговите мощи са в Успенския събор на московския Кремъл). Ръкописната книга \"Псалтирь следованная\", съдържа не само псалми, но и богослужебни текстове. В епохата на славянското книгопечатане тази богослужебна книга на църковнославянски език се отпечатва в Москва в много издания. През XIX в. Русия изпраща в поробените български земи хиляди богослужебни книги, сред които, разбира се, е и \"Псалтирь следованная\". Той ще бъде изложен в залата на НАИМ-БАН до 5 декември 2019 г.", "date": "2019.10.07", "title": "Показват псалтир от времето на Иван Александър"}
{"url": "https://duma.bg/atlantitsi-nashenski-po-malko-balgariya-poveche-natsionalen-interes-n200953", "text": "Българските евроатлантисти видяха заплаха, задето родината ни защитава националната си идентичност пред Северна Македония. И наскачаха като ужилени, че тя може да каже \"не\" за старта на присъединителните преговори Брюксел-Скопие.  За пръв път двете страни имат шанс \"да бъдат част от обща политическа общност, базирана на ценностите на демократичния свят и евроатлантизма. Като българи не бива да пропуснем този шанс. Народът на Северна Македония очаква от България конструктивно отношение, а не вражеско размахване на пръста... С подобен ултимативен тон България дава сигнал, че не е интегрален съюзник, който подкрепя инициативите на ЕС и САЩ в региона, които инициативи са в категоричен български интерес\". Ето такава карантия от балканската геополитическа трапеза ни предлага пръкналият се наскоро Евроатлантически център на Цвъ Цвъ. Eкземплярът, който се уреди без преход от асансьора до жилището му, докато днес над 2 милиона българи не могат да се измъкнат от прехода на немотията и направо мизерията.  Значи като българи не бива да пропуснем шанса Скопие да ни отмъкне част от нашата идентичност, поучава ни центърът. Да не пропускаме шанса да му шитнем Гоце Делчев, Яне Сандански, Даме Груев, д-р Христо Татарчев, Борис Сарафов, Мара Бунева и цялата плеяда революционери. Народът на Северна Македония очаква от Българя конструктивно да се откаже не само от Кирил и Методий, но и от сите възрожденци като Райко Жинзифов, братя Миладинови, Кузман Шапкарев и др., от цяла група поети и писатели. Изобщо определено не е полезно за българския интерес, ако държим на българския си корен. Големият брат ще вземе да се усъмни в интегралността ни на кукла на конци и в принадлежността ни към демократичния свят на националното обезличаване. Колкото по-малка е България, толкова по-интегрална и евроатлантическа ще е тя.  Центърът се безпокои още, че ултимативният тон на София застрашавал правителството на Зоран Заев. Значи да шитнем било Средновековието си, било Васил Чекаларов, Гьорче Петров, ген. Александър Протогеров или пък Тодор Александров, само и само това правителство да продължи приватизацията на общата ни история. И изобщо ние, българите, да не забравяме, че като част от ЕС и НАТО сме се отказали от суверенитет. Е, не се ли сещаме, че сме се отказали и от идентичност, барабар с историческата памет, напъва се да ни просвети центърът на Цвъ Цвъ. Ето, цяла Европа иска съседката ни в ЕС и само България ли ще я спира. Това ще бъде прецедент в историята, стресна се и премиерът ни. Щом се намираме в долния ъгъл на Европа и в едно от кьошетата на геополитиката, няма какво да вирим глава, ами да си седнем на отреденото място за интегралния ни задник. По-малкото българщина и повечето евроатлантизъм е от полза за националния интерес. И да не се правим на Виктор Орбан, заради чиято национална вироглавщина Брюксел гледа накриво страната му. Това ли искаме, стоварвайки на Европа родната си идентичност? \"Важното е страната ни да е активен посредник на присъединяването на съседката ни в структурите на ЕС. Всички опити за поставяне на \"червени линии\" са неприемливи\", рече друг атлантик Антоний Гълъбов. Очевидно за да си оправдае фамилията, той предпочита страната му да лети като един гълъб, а не като орел срещу набезите да се похити миналото й. Съответно тя трябва активно да посредничи между паметта и безпаметството и да си затваря очите, ако Скопие ни отмъкне Илинденското въстание. Съответно да зареже и  \"червените линии\" срещу националното безпаметство. А младокът политолог Стойчо Стойчев направо казва, че кандидатурата на Скопие не може да бъде спряна, \"защото конюнктурата е такава\". Изброената плеяда личности може и да са загинали за България, ама сега конюнктурата е такава, че да бъдат така добри и да минат към жертвите на Република Северна Македония.  Отделно от това ние, българите, толкова сме били окасапвани в миналото. Ето Ньойският договор от 1918-а ни окасапи с територии и население. Така че няма да ни е непознато и чуждо, ако сега, век и половина по-късно, един втори Ньой окасапи и историческата ни памет. Нищо лично, нищо антибългарско, просто евроатлантическа конюнктура.      ", "date": "2019.10.07", "title": "Атлантици нашенски: По-малко България,  повече национален интерес"}
{"url": "https://duma.bg/lyubomir-georgiev-istoriyata-nyama-da-ni-prosti-ako-ostavim-vidin-na-opashkata-n200954", "text": "- И да, и не. Различно е, защото мащабите са различни. Да управляваш община е много по- сложно, но допирни точки има. Една от най-важните е да подбереш добър екип. Екип от експерти и то най-добрите. Такива, на които да имаш доверие, които няма да те предадат, да са честни, да не се забъркват в непочтени сделки. За силен коз ми е трудно да говоря, но винаги съм се стремял да бъда справедлив, почтен и искрен в отношенията си. Невинаги ми е отговаряно по същия начин, но това не ме променя. Винаги съм бил отворен към диалога, бих приел други мнения и от други партии и организации, стига да са добри за града ни. Важно е човекът, който влиза в управлението, да бъде строг, спазващ законите и справедлив. Както в гимназията, на която съм директор, така и в община Видин ще създам спокойна атмосфера за работа. Това е много важно, защото само така човек може да покаже докрай способностите си и да даде всичко от себе си за изпълнение на наистина тежките и отговорни задачи, които трябва да се решават.  - Ефективното използване на общинските средства и управление на общинската собственост е важен компонент от дейността на общината и Общинския съвет. Ако бъда избран за кмет на Видин, една от първите ми задачи ще е извършването на пълна финансова ревизия на община Видин. С това ще започна, за да бъдат информирани гражданите как са изразходвани средствата и с какво започва новият мандат. Относно проблемите - това са проблемите и на Северозапада, при нас са още по-тежки. Например, регионална диспропорция на доходите - от една страна, София и големите градове, от другата - малките региони. Нашите хора се чувстват забравени от държавата. Това води и до демографска криза, лошо здравеопазване и т.н.  Друг от проблемите са занемарените квартали - както улиците, така и междублоковите пространства, зелените площи. В града съществува общинска фирма \"Озеленяване\", която получава немалко средства от общинския бюджет и въпреки това работата й е кампанийна, а не постоянна.  Голяма част от детските площадки също са занемарени. Част от съоръженията са монтирани преди десетки години и нямат нищо общо със съвременните изисквания за безопасност и естетика. При добро управление на общината това може да се промени. Трябва да бъдат попитани хората какво биха искали да има, как те биха помогнали. Защото, ако живеещите там, включително децата, не са съпричастни, трудно ще се опазва направеното от когото и да било.  Друг проблем е транспортната схема на Видин, правена няколко пъти по различен начин и все неудовлетворителен. Местата за паркиране са недостатъчни. Това също ще е предмет на управленската програма на БСП, като спечелим изборите. - В оценката на Европейската комисия за образованието в България е посочено, че \"уcилията на Бългаpия да оcъвpемени обpазователната си система пpодължават, но подобряването на качеството и пpиложимоcтта на пазара на тpyда остават предизвикателство.\" Това е ясен знак, че е нужна промяна. Ясно е, че са необходими промени и то преди всичко в професионалните училища. Това важи и за учебните заведения във Видин и района. Още повече, че демографският спад тук е доста голям. Но тези училища са под шапката на Министерството на образованието и науката, общината не се грижи за тях, с изключение на едно. Трябва много ясно да се каже кои са професиите на бъдещето, какви професии са необходими за нашата община, за да има пряка връзка с бизнеса. Всички заинтересовани страни трябва да направят реална стратегия за образователната структура във Видин. Ние не искаме да закриваме училища и детски градини. Искаме да се намалят или изобщо да се премахнат таксите в детските градини. Ще работим и за откриване на филиал на медицински университет за обучение на медицински сестри.  - Имаме програма за преодоляване на тези проблеми. Развитието на регионите в България е преди всичко държавна политика, но и общините имат своето място. Привличане на инвестиции, разработване на европейски и национални проекти, това е изключително важно. И сега има такива проекти, но те не създават принадена стойност и постоянна работна ръка. Няма грижа за малкия и среден бизнес. Това трябва да се промени. Видин е северозападният вход на България. Той трябва да има своята \"грабваща окото\" магия на пристигащите по Дунав туристи, както и за всички гости на града. Круизният туризъм не е единствената възможност. Видин е с много богата история със запазени до днес исторически паметници. Видин е историческа памет - Екзарх Антим Първи, Цар Иван Срацимир, Осман Пазвантоглу. Ще работим усилено общината да се превърне в истински туристически регион. Видин има минерални извори, затапени преди доста години. Те са едно от съкровищата на региона. Разработването им отново в съвременен и модерен стил може да привлече хора, страдащи от ставни и кожни заболявания както от България, така и от чужбина. В радиус от 500 км няма минерални води с такава характеристика.  - Мостът е чакан доста дълго - първата петиция на видинските граждани за построяването му е от 1909 г., внесена в Народното събрание от тогавашния видински депутат Найчо Цанов. А Дунав мост Видин-Калафат беше пуснат в експлоатация през 2013 година. Експертите очакваха около 100 000 преминавания за първите 12 месеца, а бяха  отчетени 450 000. През втората година достигнаха 850 000, а това лято имаше дни с преминаване по 2500-3500 превозни средства. При срещите хората поставят въпроса защо част от приходите не остават в общината, на този въпрос и ние ще търсим отговор.   Проблем остана липсата на магистрала или скоростен път от Видин до София. Ако си спомняте, през зимата на 2018 година имаше доста протести по този повод, организирани от видинското сдружение на гражданите \"Единни за промяна\" и подкрепени от БСП. Строежът на този път вече предстои и това би трябвало да привлече повече инвеститори в региона. Дунав мост Видин-Калафат спомогна за стимулиране на интелектуалните и чисто човешки връзки между хората от двете страни на реката. Между двата града по жп линията на моста всекидневно се движи мотриса. Различни неправителствени организации и държавни, респективно общински, структури активно си взаимодействат, има десетки трансгранични българо-румънски проекти. Английската гимназия, на която съм директор, започна сътрудничество с най-доброто училище в Румъния, което е в Крайова, само на 90 км от Видин. Всичко това се случва, благодарение на този мост. - Видин вече опита варианта с \"мнозинството\" и не се получи. Трябва промяна. А защо да предпочетат нашата листа? Защото с всички сили, умения и способности ще се опитаме да им я предложим в най-добрия вариант. Програмата ни \"За Видин\" е програма за по-достоен живот на жителите на общината. Защото ние - аз, като кандидат-кмет от гражданската квота, и групата общински съветници от БСП, считаме, че сме единствената възможна алтернатива за промяната. Не го ли направим, никой няма да ни прости. Град с история над 20 века, създаден и съществувал благодарение на благоприятното си разположение сред блатиста и труднодостъпна дунавска низина (в най-далечното минало), на завой на реката, пресичаща цяла Европа от запад на изток, столица на Бдинското царство, не може да си позволява повече да бъде \"на опашката\" в Европа, както се случва вече 30 години. Историята няма да ни прости.", "date": "2019.10.07", "title": "Любомир Георгиев:    Историята няма да ни прости, ако оставим Видин \"на опашката\""}
{"url": "https://duma.bg/domatite-poskapvat-s-36-n200971", "text": "Индексът на тържищните цени /ИТЦ/, който отразява цените на хранителните стоки на едро, тази седмица остана без промяна на ниво 1.367 пункта, съобщава Държавната комисия по стоковите борси и тържищата /ДКСБТ/. Цената на оранжерийните домати се вдига тази седмица с 3.6 на сто, до 2,03 лева за килограм, а цената на оранжерийните краставици се понижава с 16,1 на сто, до 1,20 лева за килограм. Картофите поевтиняват с 6,1 на сто и се продават по 0,62 лева за килограм. Морковите поскъпват с 4,5 на сто и се търгуват по 0,70 лева за килограм. Зелето поскъпва с 8,3 на сто и се продава по 0,65 лева за килограм. Зелените чушки поскъпват със 7,7 на сто и се търгуват по 1,26 лв./кг. Червените чушки се продават по 1,40 лева за килограм. Ябълките поскъпват с 2,0 на сто, до 1,00 лв./кг. Лимоните поевтиняват с 1,6 процента и се продават по 2,42 лева за килограм. Гроздето поевтинява с 4,7 на сто, до 1,21 лева за килограм. Кравето сирене поскъпва с 0,5 на сто и се търгува по 6,25 лв./кг; кашкавалът, тип \"Витоша\", се купува по 10,66 лв./кг. Олиото се продава по 1,96 лева за литър. Каймата поскъпва с 1,4 на сто и се търгува по 5,09 лева за килограм. Пакетче краве масло от 125 грама се продава по 2,09 лева. Пилешкото замразено месо се търгува по 3,95 лева за килограм на едро в края на седмицата. Захарта се търгува по 1,27 лв./кг, а брашното, тип \"500\", - по 0,99 лева за килограм. Цената на ориза се повишава с 1,0 на сто, до 1,99 лева за килограм. Яйцата се продават средно по 0,20 лева за брой.", "date": "2019.10.07", "title": "Доматите поскъпват с 3,6%"}
{"url": "https://duma.bg/pismo-do-maya-manolova-n200952", "text": "председател на обществения съвет, район \"Подуяне\"  Уважаема г-жо Манолова, Зелена София се загрозява от:  Първо. Частично повредените, разлепени, разместени и счупени тротоарни плочки в центъра и крайните квартали (гражданите се спъват в тях, а когато вали, се обливат с кална вода).  Второ. Когато се ремонтират дупките кратери по улиците, положеният асфалт на едни места е вдлъбнат, на други - изпъкнал. Автомобилите се люлеят нагоре-надолу, когато минават.  Трето. Лошокачествените ремонти започват от стъпалата на подлезите в цяла София, минават през \"Граф Игнатиев\" и завършват на бул. \"Витоша\". Голяма част от паветата са разлепени и хлопат, когато се ходи по тях. Жълтите павета в центъра са от незапомнени времена и не са мръднали, а новите не издържаха по \"Витоша\" и 6-7 години.  Четвърто. Графитите по сградите и подлезите са нещо грозно и пошло. Говори се, че никъде в Европа няма такава безвкусица. Пето. Шумът от самолетите, когато излитат, кацат и прелитат над София, стресира на първо място малките деца, децибелите в кв. \"Подуяне\" са далеч над нормата. Шесто. Замърсеният въздух разболява софиянци. Седмо. Многогодишни дървета и храсти се секат нерегламентирано там, където се строи, без никакви компенсации на тревни площи и зеленина. Осмо. Застрояват се поголовно кварталните градинки и детски площадки. Девето. Улиците не се мият редовно. Сметоизвозването не е ритмично, край кофите за боклук се събират безстопанствени кучета и котки и влачат зарази и паразити.  Така виждам София сега. Каква ще е утре зависи от това какъв бъдещ нов кмет ще изберат софиянци. Аз избирам Мая Манолова. ", "date": "2019.10.07", "title": "Писмо до Мая Манолова"}
{"url": "https://duma.bg/45-godini-ne-stigat-n200956", "text": "Четиридесет и пет години са оказаха сакрален период в най-новата история на страната. Някои вече може да са забравили, но с рефрена \"45 години стигат, времето е наше!\" точно преди 30 започна проваленият впоследствие преход. За друго обаче 45 години не бяха достатъчни - за автомагистрала \"Хемус\". Миналата седмица от календара незабелязано си отиде една дата, 4 октомври, нейният своеобразен рожден ден. Тогава, през 1974 г., Тодор Живков е направил първата копка. Сега, 45 години по-късно, тя е доникъде. \"Както съм обещал на хората от Тетевен, Севлиево, Габрово, Велико Търново, Търговище и Варна, магистрала \"Хемус\" ще е готова до 2024 г., обича да казва новият Тато, премиерът слънце, инспектирайки някой строителен участък.  \"Хемус\" е бавна и постоянно задръстена. Да не говорим, че участъкът от Жерково до Ботевград е в постоянен ремонт, вместо да бъде направен изцяло наново. Сега ни обещават, че ще бъде открит участъкът от Ябланица до Боаза. Нови поръчки обаче не са обявявани, все още не е представян и окончателният вариант на преработения проект за трасето между Боаза и разклона между Ловеч и Плевен. Оттам до Велико Търново се чака технически проект. Между старата столица и Търговище няма данни въобще нещо да се подготвя. Дори поръчките за отсечките до Велико Търново да бъдат обявени до края на тази година, както обещаваше бившият министър Николай Нанков, едва ли строителството ще започне преди 2021 г. Практиката доказа, че подобни търгове се точат поне година и половина (ако не бъдат междувременно прекратени или обжалвани, както се случва). Историята пък твърди, че египетските пирамиди са били вдигани за 20 години. Т.е. древните строители биха построили за половин век две магистрали и половина. В цялата ситуация обаче има и един положителен момент. В края на миналата седмица във Варна Той обеща да си тръгне от политиката, щом магистралата бъде готова. Дано строителите побързат. ", "date": "2019.10.07", "title": " 45 години не стигат"}
{"url": "https://duma.bg/datata-n200950", "text": "СВЕТОВЕН ДЕН ЗА ДОСТОЕН ТРУД. Отбелязва се от 2008 г. по инициатива на Международната конфедерация на профсъюзите с подкрепата на синдикати от цял свят, които отстояват позицията, че осигуряването на достойни условия на труд е най-добрият начин за борба с бедността. 1849 - УМИРА ЕДГАР АЛЪН ПО, АМЕРИКАНСКИ ПИСАТЕЛ, ПОЕТ И КРИТИК (Р. 1809 Г.). Сред най-известните му стихотворения са \"Гарванът\" (1845), \"Звънчета и камбани\" (1849), \"Анабел Ли\" (1849). Считан и за основател на детективския жанр - \"Убийства на улица Морг\" (1841), \"Златният бръмбар\" (1843), \"Откраднатото писмо\" (1844) и др. 1883 - В ДРЯНОВО СЕ РАЖДА РАЧО СТОЯНОВ, ПИСАТЕЛ И ДРАМАТУРГ (УМИРА 1951 Г.). Името му е свързано предимно с драмата \"Майстори\", отредила му заслужено място сред най-изтъкнатите наши драматически автори. За повестта \"Майка Магдалина\" писателят е удостоен с държавно отличие - наградата на БАН. 1885 - РАЖДА СЕ НИЛС БОР, ДАТСКИ ФИЗИК (УМИРА 1962 Г.). Има значителен принос към теорията за структурата на атома и към квантовата механика - един от създателите на съвременната физика. През 1927 г. формулира най-важния принцип във физиката - принципа на допълнителността, а през 1936 г. - фундаменталната за ядрената физика представа за протичането на ядрените реакции - модела на сложните ядра. Получава Нобелова награда за физика през 1922 г. 1896 - УМИРА ДЖОН ЛАНГДЪН ДАУН, АНГЛИЙСКИ УЧЕН, ГЕНЕТИК (Р. 1828 Г.). Описал за първи път болестта Синдром на Даун, наричайки я \"монголизъм\". Фамилията на доктора съвпада с английската дума, означаваща \"долу\", в резултат на което възниква популярното заблуждение, че хората със Синдром на Даун са умствено изостанали, но болестта е наречена в чест на своя откривател чак през 1965 г. 1943 - РАЖДА СЕ ПЕТЪР ЧЕРНЕВ, ЕСТРАДЕН ПЕВЕЦ (УМИРА 1992 Г.). Известен сред колегите си като Пешо Мъката. Псевдонимът идва от авторската композиция \"Заклинание\", в която Чернев възпява стиховете на Миряна Башева: \"Не умирай, моя мъко, мъко ненагледна...\" Изпял е още хитовете \"Песен за българката\" и \"Откъде да взема сила?\" в дует с Магда Панайотова. Издал е албумите \"Ален мак\", \"Черен Петър\", \"Песен и мъка\". Песента \"Заклинание\" печели III награда на \"Златния Орфей\" през 1975 г. 2001 - ЗАПОЧВА ВОЙНАТА В АФГАНИСТАН. Началото е поставено с атака на САЩ срещу талибаните. Военните действия в началото са по въздуха, а от 2002 г. - и по суша. \"Трайна свобода\" е името на американската военна операция, изпълнявана с международни съюзници главно в източните и южни части на страната, по границата с Пакистан. Втората операция е дело на НАТО (ISAF) и в нея се включват 41 държави, предимно членки на пакта.", "date": "2019.10.07", "title": "Датата"}
{"url": "https://duma.bg/sinelibri-kani-za-polet-do-petoto-izmerenie-n200949", "text": "Започна петото юбилейно издание на  \"Синелибри\" - единствения кинофестивал в света, който отдава почит на литературата, оживяваща на големия екран. Откриването бе в събота вечерта в зала 1 на НДК с прожекцията на най-новия филм на Роман Полански \"Офицер и шпионин\", посветен на аферата Драйфус. Плеядата от талантливи актьори   включва и българина Владимир Йорданов (\"Бумеранг\", \"Винсънт и Тео\"). Той си партнира с Жан Дюжарден, Луи Гарел, Матю Амалрик и Венсан Перес. Кристоф Ламбер е председател на журито тази година. Звездни гости са Даниел Алфредсон, Гарард Конли, Рик Дъгдейл, Лоренцо Силва, А. Б. Йехошуа...  55 филма, 15 гости, 23 специални събития и галавечери, 3 театрални представления и две големи церемонии в зала 1 на НДК очакват зрителите на \"Синелибри\". Тази година ще има представители от Япония през Латинска Америка, Европа, САЩ, Азия. Също така и късометражно кино и много големи световни продукции, които идват директно от фестивала от Венеция и от фестивала от Торонто. Това ще са първи излъчвания за света на тези филми. \"Синелибри\" ще продължи до 20 октомври, а цените на билетите са между 12 и 15 лева. Фестивалът ще се състои и в още седем града - Варна, Пловдив, Бургас, Габрово, Велико Търново, Търговище и Стара Загора. Посетителите ще се насладят още на десетки съпътстващи срещи, галавечери на култури от цял свят, литературни и театрални премиери. По случай петото издание екранизираните книги ще се предлагат с отстъпка от 20% в интервала 5 - 20 октомври. Фестивалът е част от Календара на културните събития на Столичната община за тази година.", "date": "2019.10.07", "title": "\"Синелибри\" кани за полет до петото измерение"}
{"url": "https://duma.bg/ipi-nyakoi-obshtini-shte-stanat-vilni-zoni-n200970", "text": "Най-висока средна брутна заплата получават хората в София, индустриалните зони около столицата - Божурище и Елин Пелин, Варна, Девня, Пловдив и в малките общини Челопеч и Панагюрище, заради мините там. Най-ниско пък е заплащането в Северозападна България. Това съобщи пред Нова тв Петър Ганев от Института за пазарна икономика. \"Разликата между Юг и Север е, че на Север няма центрове, които привличат хора. И огромна част - половината Север, губи хора постоянно. Някои общини ще се превърнат от места за живеене в едва ли не вилни зони\", каза Ганев. Решението на проблема е Плевен, Велико Търново и Габрово да се развиват като икономически центрове. Сега трите такива големи зони у нас са София, Пловдив и Варна. Над 10% от заетите в Своге всеки ден пътуват към София, където работят, даде пример Ганев.", "date": "2019.10.07", "title": "ИПИ: Някои общини ще станат вилни зони"}
{"url": "https://duma.bg/modelat-raboti-n200957", "text": "Интересни избори предстоят в Бяла Слатина. Превърналият се в национален герой бивш селски първенец на Галиче Ценко Чоков бе освободен срещу 200 000 лв. с решение на съда и лично може да агитира като кандидат за кмет на общинския център. Нищо, че определението за освобождаването на Чоков, който е с невлязла в сила присъда като ръководител на банда за рекет, лихварство, побои и палежи, е подписано с особено мнение на съдията. Дългогодишният управник на Галиче дори открил с пищен купон кампанията си. Е, това е картинката. Всички се разсейват - и полиция, и прокуратура, и данъчни, и партии, които застават зад кандидатурата му.  В навечерието на тези местни избори изводите са същите. Случаят \"Чоков\" отново е показателен пример докъде може да стигне един град, село или държава, когато не силата на правото, а правото на силата властва. Върховенство на закона ли? Силни институции ли? Щом си със силните на деня, никога нищо няма да ти се случи. Тогава и институциите, и правото са на твоя страна. Защо държавата допуска това? Не само с Чоков, а и с още куп други като него. Защо позволява всичко да се ограничи до възмущение от мутроподобен кмет или до забавление с поредния сеир? Най-лесното е да се каже, че Ценко Чоков си е... Ценко Чоков. Или че се е създал сам. Истината е, че и Чоков, и другите като него в селата, градовете и най-горе в държавата бяха създадени от по-силни от тях - независимо дали в политиката, в мафията или и в двете. И трагедията ще продължава, докато моделът работи.", "date": "2019.10.07", "title": "Моделът работи"}
{"url": "https://duma.bg/mladost-tsentarat-na-sofiya-n200955", "text": "Най-апетитният за строителство, най-скандалният и предизвикващ най-много противоречия в София - това е район \"Младост\". Няма друг столичен квартал, който през последните години да е привлякъл толкова много внимание и да е довел до толкова много обществени и политически битки. Празните терени и инвеститорският интерес не спазват граници. Те не се спират пред бариери - нито от живи вериги, нито от административни пречки. \"Младост\" е олицетворение на предприемчивия български дух, намерил израз в агресивен и брутален устрем към печалба на всяка цена.  Неслучайно кметовете на района там се сменят често, а последните напуснаха постовете си със скандали. Точно преди три години скоропостижно си тръгна Цвета Авджиева от ГЕРБ, след замесване на името й в афера за застрояване на междублоково пространство. ГЕРБ предпочете да оттегли доверието си от нея и това доведе до предсрочни избори. Наследничката й - никому неизвестната Десислава Иванчева, спечели близо 60 на сто от гласовете в квартала, но две години по-късно си отиде по безпрецедентен начин. Така потвърди две очевидни обстоятелства - че в района се кръстосват твърде много интереси и, че управлението му не е за случайни хора, каквато всъщност бе самата Иванчева. Последствията от свършеното или несвършеното при кметуването й, ясно сочат, че в примамливия югоизток на София се води война, която няма да приключи, докато не остане нито едно частно парче неусвоено. Излиза, че \"Младост\" е нещо като центъра на София - търсен, желан, скъп. Уникалността на района може и да е необяснима за някои, но се доказва и от факта, че няма друга част на столицата, която да е обединила жителите си в толкова много комитети, групи и инициативи, да е организирала протест след протест и толкова изявено да изразява недоволството си. И тенденцията продължава - нито страстите в квартала намаляват, нито възмущението изчезва, нито инвеститорският интерес спада. Ако някой си е мислел, че всичко в \"Младост\" вече е застроено или поне е планирано за застрояване, той е просто наивник. Все още има частни терени между блокове, в спорни зелени пространства, до изходи на метростанции и къде ли още не, които стоят празни и чакат поредния инвеститор да изложи амбициозните си намерения за усвояване. След себе си пък те съответно водят граждански бунт, подписка, административни мерки, евентуални съдебни битки.  Пореден пример, че сблъсъците в квартала не са на свършване е скорошният сигнал за гласен строеж на мястото на пазара в \"Младост\" 1. Освен сергии там в момента има двуетажна сграда с много търговски помещения. А теренът естествено е частен... Собственикът иска да издигне на мястото 8-етажен блок и вече е внесъл предложение за промяна на плана за регулация и застрояване. Друг абсурд в случая е, че в частната земя попада козирката на изхода на близката метростанция... Няма как тази новина да не доведе до назрязаването на ново брожение сред жителите на района.  Само преди дни в друга част на квартала хората излязоха почти едновременно на два протеста срещу планиран строеж на блокове. В единия случай те са замислени върху малка горичка, а във втория - в междублоково пространство. Всъщност няма никакво значение върху какво върви \"уплътняването\" на \"Младост\" - този своеобразен град в периферията на София. Важни са последствията - бетон до бетон, липса на свободни пространства, на училища и детски градини, мръсен въздух, пренаселване, задръствания, неуреден трафик.  А според проекта на екипа на арх. Богдан Томалевски от 60-те години на миналия век, планът за комплекса е бил доста по-различен. Той е замислен като обединяващ пет микрорайона с по 7500 жители. Днес обаче там живеят над 100 000 души, които непрекъснато се увеличават. Планове вече не се правят, а промените стават на парче - според настойчивостта на инвеститорите и според настроенията в съответната администрация. Затова и сега зее огромна пропаст, която ще бъде запълнена с няколко сгради по 80 метра или 20 етажа за офиси и жилища почти на входа на района. Проектът на турската фирма \"Гаранти Коза\" върви от години, а преди няма и 4 месеца бе одобрена втората му част, която ще доведе със себе си нови обитатели с техните автомобили.  На границата на \"Младост\" 1 А пък се замисля изцяло нов квартал. Засега е ясно, че там ще бъде позволено строителство на сгради с височина от 18 до 48 метра. Това, от своя страна, ще доведе до заселването на нови 8000 души. За нужната инфраструктура и генерирания трафик конкретни предложения обаче няма. Има само мрачни хипотези за задръствания - и от автомобили, и от хора.  Концепция за развитие на квартала няма, защото липсва институцията, която да посочи правилата, да очертае границите и да може да търси изход от заплетените ситуации. Истината е, че в София няма кой да търси баланса между обществения и частния интерес. Няма кой да влезе в ролята на висшестоящия отговорник, който трябва да защити колкото се може повече от страните в споровете.  Върховната безотговорност не е от вчера и днес. Тя е била налична още, когато е допуснато връщането на земи в реални граници на неподходящи места - в градинки, между блокове, под тях или върху улици. Лошото е обаче, че и сега не се прави почти нищо, за да се върви в правилната посока. Едва преди изборите от кметството  стигнаха до известен успех, след като договориха заменки със собственици на пет спорни терена в района, които предизвикаха редица протести на гражданите. Така общината спаси от застрояване въпросните площи, а в замяна даде свои имоти на засегнатите. Този път е верният, но същевременно е къс и тепърва трябва да се утъпква. Защото още поне 30 подобни казуса чакат за решаване само в \"Младост\". А дотогава на почит са строителят и неговите небостъргачи или жилищни блокове. И така, докато се запълни всяка свободна площ в квартала и той изгуби привлекателността си. Тогава вече няма да е центърът на столицата и ще се върне в непопулярната периферия. ", "date": "2019.10.07", "title": "\"Младост\" - центърът на София"}
{"url": "https://duma.bg/kratki-novini-n200958", "text": "Правителството на Нидерландия реши да се откаже от името Холандия, съобщи порталът Adformatie. Властите на страната смятат, че имиджът на страната трябва да се обнови, тъй като Холандия се асоциира от туристите основно с наркотици и амстердамския \"квартал на червените фенери\". Новият образ ще се изгражда около името Нидерландия, предаде РИА \"Новости\". То ще бъдe активно популяризирано на международни, включително спортни събития.  Полицейският служител, убил четирима колеги в центъра на френската столица Париж, вероятно е бил привърженик на радикалния ислям. Той е имал контакти със салафити и е известно, че е подкрепял атаки като тази в Париж или в редакцията на \"Шарли ебдо\" през 2015 година. Около 200 000 шотландци поискаха независимост от Великобритания по време на протест в Единбург. Те са издигнали лозунги като \"Шотландия заслужава независимост\" и други. Участвали са депутати от Шотландската национална партия. Самият премиер-министър Никола Стърджън е подкрепила проявата, без да вземе участие в протеста. Преди седмица тя прогнозира независимост за Шотландия от Обединеното кралство поради излизането на Великобритания от ЕС. Най-малко 90 талибани бяха убити, а близо 70 други ранени в резултатът от проведената операция на армията, съобщи военното министерство на Афганистан. Операцията е била проведена в провинция Тахар. Ислямистите са били принудени да се оттеглят. Съобщава се, че и в други части на страната е имало подобни акции. Има данни и за задържани ислямисти. Унищожени са и коли на талибаните. Кампанията на армията е контраотговор на терористичната вълна на талибаните през септември срещу проведените президентски изори по-рано този месец. Най-малко четирима души загинаха при стрелба в бар в Канзас Сити, американския щат Мисури, съобщи \"Спутник\" по данни на местни медии. Инцидентът е станал около 1.30 часа местно време. В заведението е влязъл въоръжен мъж, който започнал да стреля по посетителите. Девет души са били ранени, четирима от тях по-късно починаха. По предварителни данни предполагаемият нападател все още не е задържан. Разговорите между Египет, Судан и Етиопия за изграждането на язовира \"Голям Етиопски Ренесанс\" се провалиха поради отказа на етиопската страна да вземе предвид водните интереси на Кайро, съобщи \"Спутник\". Тристранните преговори се проведоха в суданската столица Хартум. Основните спорни въпроси са свързани с обема на водата, която трябва да се отделя ежегодно след първия етап на пълнене на резервоара. Според Кайро предложенията на Етиопия противоречат на предишните им споразумения. По-специално изключени бяха важни за Кайро клаузи за гарантиран минимум на годишните водни потоци и план за действие в случай на евентуална суша. Етиопия изгражда язовира на Синия Нил от 2011 г. и се очаква той да започне да функционира напълно до 2022 г. Проектът цели да превърне Етиопия в най-големия износител на електрическа енергия в Африка. Кайро беше обезпокоен от строителството, защото проектът може да навреди на националната икономика и селското стопанство. В юго-западната част на Англия 37 души бяха ранени при инцидент с преобърнал се автобус, съобщи РИА \"Новости\". Произшествието станало в графство Девън в Юго-западна Англия. Отначало се съобщаваше за един тежко ранен пътник и за десетина с по-леки наранявания. Осем от пострадалите са със сериозни наранявания. Медиците прегледали още 10 души, но те не се нуждаели помощ. Все още не са съобщени причините за произшествието. Шофьорът на автобуса не е арестуван, той съдейства на разследването.", "date": "2019.10.07", "title": "Кратки новини"}
{"url": "https://duma.bg/predstaviha-almanaha-besarabski-gerdan-n200944", "text": "\"Бесарабски гердан\" е алманах с литературни творби на бесарабски българи, чийто втори том излезе в Молдова и в София. В сборника е представена поезия, драматургия, публицистика на повече от 50 автори на четири езика - български, руски, румънски (молдовски) и гагаузки. Подзаглавието \"Колоритен Буджак\" отразява етническата и езиковата пъстрота на южната част на Бесарабия. ", "date": "2019.10.07", "title": "Представиха алманаха \"Бесарабски гердан\""}
{"url": "https://duma.bg/pri-pandemiya-byagayte-v-avstraliya-n200942", "text": "Двайсетина държави в света могат да се смятат за сравнително безопасни в случай на планетарна пандемия, която да бъде опасна за цялото човечество. Списъкът е съставен от учени от университета в Отаго, Нова Зеландия, и е публикуван в интернет портала \"Сайънс Алерт\", и на сайта на учебното заведение.   Професор Ник Уилсън коментира, че откритията в сферата на биотехнологиите могат да провокират появата на смъртоносна пандемия, която да засегне цялата планета, без да остави шансове на човечеството да я спре. Според него обаче има места на Земята, където хората ще бъдат в относителна безопасност и които могат да послужат като убежища. На първо място това са изолирани острови в Тихия океан, които да послужат като естествени бариери пред пътя на разпространение на хипотетичната зараза.  В съставения от университета в Отаго списък влизат на първо място Австралия, Нова Зеландия и Исландия. В списъка няма нито една европейска държава, с изключение на остров Малта, отсъстват и всички континентални страни. В него са намерили място основно острови като Япония, Барбадос, Филипините, Куба, Фиджи, Ямайка, Мадагаскар и други. Тези държави обаче предоставяли по-малко шансове за оцеляване от първата тройка, казват изследователите.    Пригодността на държавите да станат убежище при пандемия е била оценявана по тяхното местоположение, характеристики на населението, природните им и икономически ресурси. Отчитани са също политически и социални показатели. \"Не е учудващо, казват новозеландските учени за фаворитети в списъка, че това са страни с висок БВП, самодостатъчни в производството на храни и енергия, и намиращи се на отдалечени места от другите части на света.", "date": "2019.10.07", "title": "При пандемия бягайте в Австралия"}
{"url": "https://duma.bg/sotsialnata-trevoga-na-nashite-tvortsi-n200943", "text": "Както обикновено, веднага с пристигането си във Варна (27 септември) за откриването на 37-ия фестивал на българския игрален филм \"Златна роза\", хвърлих нетърпелив поглед върху поредния каталог. Бях приятно изненадана: от неговите страници ме гледаха усмихнати лица, предимно на млади творци. Ще си помислиш неволно, че и филмите им са \"усмихнати\". Но в това е диалектическата уловка... Още първата конкурсна програма доказа, че кинотворците ни настъпват смело и самоотвержено към най-значими и наболели проблеми на нашето време. Техните филми звучат автентично и тревожно: днес и сега! Няма боязън и колебание; няма презастраховка и съобразяване. Право в целта. И когато това се прави с талант и призвание, с ярки и разнообразни художествени средства, директно встъпваме в мисията на Седмото изкуство, която се доказва и в двете състезателни  програми на фестивала: пълнометражната, съставена от 13 творби, и късометражната - от 17.  След успешния си дебют в игралното кино \"Подслон\" (2010), спечелил Голямата награда на МКФ \"София филм фест\", селектиран за над 70 международни участия, режисьорът Драгомир Шолев в новия си филм \"Прасето\" нелицеприятно афронтира с пълната безизходица от съвременната възпитателна система: и в училището, което кипи от агресия, и във виртуалното семейство, обречено да работи в чужбина и да контактува с децата си с мобилни телефони. Набелязаният и тормозен ежедневно от съучениците Румен, от 13-годишна възраст се превръща в аутсайдер - мишена и жертва на тази безотговорна система. Той дълго и търпеливо не отвръща на обидите и малтретирането, докато... подтиснат до финален предел, накрая отвръща с един единствен, затова пък фатален удар. Тази нелепа за ХХт век детска съдба, прочувствено показана на екрана, разтърси аудиторията. Нейната трактовка сега и тук бе отбелязана със Специалната награда и с приза за най-добра режисура за оригинален и откровен поглед към високонравствена тема. Гората, в която непрестанно броди главният герой, търсейки убежище, се превръща в своеобразна метафора на неговото бягство: не само от агресията, но и от самия себе си. Ярката визия на кинотворбата е постигната от режисьора Шолев и оператора Георги Андреев със специфичен стил, базиращ се на снимане от ръка, с което се постига по-голяма близост до героя, по-невидима режисура. Човешкият поглед някак директно прониква на екрана, разголвайки същината на жизненоважния проблем. Съвсем различен е подходът на Кристина Грозева и Петър Вълчанов в третия им (след успеха на \"Урок\" и \"Слава\") пълнометражен игрален филм \"Бащата\", удостоен със \"Златната роза\" за художествена зрялост, както и с наградата за най-добър сценарий за постигане на оригинална драматургия и ярки персонажи. С минимален биографичен елемент, но пък с уникален актьорски тандем - Иван Бърнев и Иван Савов, завоювал наградата за мъжка роля, както и с майсторската камера на Крум Родригес, режисьорите надграждат постепенно и последователно събитията по време на странното, шантаво пътешествие на двамата герои - баща и син, след неакцентираното погребение на майката, за да осъзнаят вината си към покойната и да се сближат... доколкото е възможно. След голямата награда \"Кристален глобус\" на МКФ в Карлови Вари и наскоро - в Тирана, сега във Варна публиката адмирира този доста нестандартен филм, със специфично чувство за хумор и доверие към усещането на мига, които изискват внимателно гледане и съпричастие, тъй като някак по особен начин - през \"страничен вход\", със специфично усещане за екранен почерк, ни вмъква  в българската народопсихология и мистика. В отличие от този вид филмово \"забавление\", доказаният майстор - лечител на нашето засега неизлечимо съвременно общество Стефан Командарев, затваря социалния кръг. С новата си черна комедия \"В кръг\" (която излиза на 8 ноември по екраните) той отправя тежката си художествено-публицистична артилерия право към същината на социалното Зло, с всичките му възможни изяви, само с три полицейски патрулни коли, кръстосващи улиците на спяща и нищо неподозираща София. Трагикомизмът, бликащ от умело заснетите от оператора Веселин Христов дълги кадри (епизод-кадър) придават на актуалната и многопластова проблематика органичност и извикват масово съпричастие: наградата на публиката. Първокласният актьорски ансамбъл, включващ Ирини Жамбонас, която след вече завоюваната Голяма награда за женска роля на МКФ в Сараево тук бе удостоена безспорно с приза за най-добра актриса; Стефан Денолюбов, Иван Бърнев, Павел Поппандов, Герасим Георгиев-Геро и др., е прегърнал подбраната поетика на делника и непосредствено въвлича зрителя в автентизма на герои и ситуации след три десетилетия \"преход\", който звучи абсурдно.  Радостна изненада поднесе младата режисьорка Светла Цоцоркова с втория си филм \"Сестра\". Пълнометражният й дебют \"Жажда\" заяви на екрана един своеобразно деликатен подход при изследване на темата за бягство от самотата, за необходимост от човешка топлина; за делнично щастие. В новата творба виждаме продължение и надграждане на тази проблематика. Но тук копнежът за обич е издигнат на по-висока степен. И в двата си филма режисьорката проследява герои, оцеляващи на ръба на маргиналността, и води зрителя през съдбите им. Този вид независимо кино, създадено с минимален бюджет и с приятели от цял свят, се превръща в нашенска тенденция. Той все по-често ни среща с екранни открития на герои, какъвто е случаят с Моника Найденова, за която специално е написан сценарият. А талантливата камера на Веселин Христов, спечелил с този филм наградата за най-добър оператор за високоестетическа визуална концепция, живописно ни потапя в оранжево-червеникава, глинена тоналност, която се врязва в съзнанието ни. Плътната драматургия \"копае\" едновременно в глината и в пластовете на човешката душа. Отделно внимание заслужават ярките, уверени дебюти на пълнометражния екран: \"Снимка с Юки\" на Лъчезар Аврамов, \"Лошо момиче\" на Мариан Вълев, \"Котка в стената\" на Мина Милева и Весела Казакова, \"Обичам те, Бойдин\" на Борислав Михайловски и сатирата на шоубизнеса \"Екшън\" на Радослав Илиев. Ще спра дотук с пълнометражната програма, за да отделя заслужено място и на късите произведения, чиито постижения тази година бяха по-скромни. Сред тях на вниманието ни се наложи с художествената си завършеност 20-минутната \"Нина\", която донася трета \"Златна роза\" на младия режисьор Христо Симеонов (след \"Синът\" и \"Гората на Димо\") за успешна симбиоза между автентичност и въображение, за нежно и честно отношение към героите, извеждащи основната тема: как да се отнасяме към престъпниците и опита им за катарзис. Все по-рядко срещаната гражданска активност у нас е своеобразен апел към обществото. В \"Ноември ще бъде май\", сниман в Корея, Яна Лекарска отново след \"Тук и сега\" показва умение да води екранния разказ и да гради характери с корейски актьори, които явно й вярват и я подкрепят. Колебаейки се между два финала, тя избира по-светлия, по-оптимистичния. Към любопитна тема се насочва с първия си филм \"Инсомния\" Радослав Камбуров: за шампион в компютърните игри, страдащ от странна болест, която му пречи да разграничава реалния свят от виртуалния. Героят е изправен пред съдбоносен избор, който ще реши живота му. За мен най-запомняща се като визия е половинчасовата новела \"Дом\" на Димитър Кутманов. С осмислен артистизъм и портретни характеристики авторът ни приобщава към корените на нашата народопсихология, към вкуса, обредите и ритуалите на миналото ни, които продължават да битуват. Чудесна безсловесна киновизия и човешки състояния, които могат да бъдат постигнати само със снимане на лента. Със завършена органична цялост и изведено послание се отличават дебютите \"Барут\" на Петя Иванова и \"Иван\" на Надежда Христова. Във втория се запомня умелото превъплъщение на Иван Бърнев (отново!), чийто герой живее в миналото и се губи в настоящето, но чрез абсурдни ситуации успява да се преоткрие. Интерес представляват и \"Изчезващ вид\" на Николай Тодоров, и \"Френско кино на Галина Георгиева. Повечето от останалите новели звучат като академични упражнения: те са или излишно удължени, или неизяснени като концепция. А късата форма е изключително благодарна, особено за младите, които идват с любопитни идеи и хрумвания, но с оскъден опит. Именно в този формат, на който трябва да се обърне по-голямо внимание, те могат да заявят възможностите си за насочване към Големия екран.  Цялостната програма оставя у мен усещането, че на нашето кино сякаш повече му подхождат \"малките\" филми, за \"малки\" човеци, които ни водят към твърде значима вътрешна Вселена.                                           ", "date": "2019.10.07", "title": " Социалната тревога на нашите творци "}
{"url": "https://duma.bg/es-podgotvya-mitnicheski-kontramerki-sreshtu-sasht-n200959", "text": "Френският министърът на земеделието на Франция Дидие Гийом предупреди САЩ с координирани действия на Европа заради допълнителните американски мита върху аграрната продукция от ЕС в рамките на делото \"Еърбъс\".  Наскоро СТО разреши на САЩ да въведе търговски мерки срещу ЕС в размер на $7,5 милиарда годишно заради субсидирането на европейския самолетостроителен концерн \"Еърбъс\". Новите мита ще засегнат  Франция, Германия, Испания и Великобритания. \"Съдебният спор със САЩ е отдавна и европейски. Много продукти от всички държави членки ще бъдат засегнати от данъчните мерки и отговорът ще дойде посредством координирани европейски действия\", заяви Гийом. Въпросът ще се разгледа след седмица от аграрния съвет на ЕС, за да може Еврокомисията да вземе спешни мерки. ", "date": "2019.10.07", "title": " ЕС подготвя митнически  контрамерки срещу САЩ"}
{"url": "https://duma.bg/kralska-kostenurka-dozhivya-do-344-godini-n200941", "text": "Костенурка, чиито собственици от кралски произход твърдят, че е на 344 години, е починала в двореца на традиционния владетел на Огбомошо, югозападна Нигерия, съобщи АФП цитирана от БГНЕС. Въпреки че зоолози се съмняват, че костенурката може да е достигнала такава напреднала възраст, от двора на крал Джимо Ойюнми казват, че Алагба, което означава старейшина, е живяла в двореца от над три века. Твърди се, че костенурката е била донесена в двореца от третия традиционен владетел на града Исан Окумоеде. Експерт от Лагос обаче е изразил скептицизъм по отношение възрастта на кралската костенурка: \"Обикновено средната възраст на костенурките е около 100 години\", казал той пред агенцията. Покойната костенурка Алагба е била посещавана от много хора с душевни проблеми, които получавали облекчение след контакта си с земноводното. ", "date": "2019.10.07", "title": "Кралска костенурка доживя до 344 години"}
{"url": "https://duma.bg/struni-ot-radko-penev-za-ranite-ot-detstvoto-n200946", "text": "Радко Пенев, авторът на хитовите \"Ритуалът\" и \"Грехът на Лилит\", излиза от познатите жанрови рамки и създава болезнена притча за раните, които травмите от детството могат да оставят. \"Струни\" е виртуозен роман, който повдига неудобната тема за сексуалното насилие и раните, които никога не зарастват.  Премиерата ще се състои от 18.30 ч. на 9 октомври  в \"Greenwich Book Center\". Участие в нея ще вземат писателите Захари Карабашлиев и Георги Бърдаров. ", "date": "2019.10.07", "title": "\"Струни\" от Радко Пенев - за раните от детството"}
{"url": "https://duma.bg/konkurs-na-tema-morska-kultura-n200945", "text": "Ветроходна академия \"Кор Кароли\" обявява конкурс за есе на тема \"Морска култура - какво е това?\". В инициативата могат да се включат всички, които да представят своите възгледи, като награди ще бъдат предоставени в две възрастови групи: от 16 до 29-годишна възраст и от 30 до неограничена горна възрастова граница. Есето е препоръчително да бъде в обем максимум до 3 стандартни машинописни страници (5400 знака, включително интервалите), формат А4, шрифт Times New Roman, размер 12 pt. Към всяко есе трябва да са изписани: три имена, възраст, адрес, телефон, електронна поща. Крайният срок за получаване на творбите е само на имейл: info@corcarolisailing.org до 10 октомври.  Авторите се съгласяват есетата им да бъдат публикувани в интернет и социални мрежи, както и да се ползват и публикуват личните им данни към тях - имена и възраст. Победителите ще бъдат наградени в Деня на Черно море - 31 октомври, във Военноморския музей във Варна. Наградите са образователни и предметни - ваучери за ветроходни курсове по основи на яхтинга или спортно ветроходство (по избор) за 2020 г., а специални са предоставени от Държавното предприятие \"Пристанищна инфраструктура\" за двете възрастови групи, научи ДУМА от Антоанета Георгиева.", "date": "2019.10.07", "title": "Конкурс на тема \"Морска култура\" "}
{"url": "https://duma.bg/izrael-iska-miren-dogovor-s-arabite-n200960", "text": "Израелският външен министър Израел Кац пое инициативата за подписване на договор за ненападение с арабските страни от Персийския залив. \"Напоследък с подкрепата на САЩ насърчавах политическа инициатива за подписване на договор за ненападение с арабските страни от Персийския залив. Историческата стъпка ще сложи край на конфликта и ще насърчи гражданското сътрудничество до подписването на мирни споразумения\", написа Кац в туитър. Министърът отбеляза също, че той вече е обсъдил проектодоговора с арабските си колеги и е представил документа на Вашингтон. Инициативата цели \"да се използва общият интерес по отношение на Иран за нормализиране на отношенията в борбата срещу терора и икономиката\". Освен това поради израелско-палестинския конфликт не могат да се подписват пълноценни мирни споразумения в момента.", "date": "2019.10.07", "title": "Израел иска мирен  договор с арабите"}
{"url": "https://duma.bg/spryagat-lyubo-penev-za-trenor-na-tsska-sf-n200937", "text": "Любослав Пенев е спряган за треньор на ЦСКА-Сф. Главният мениджър на \"червените\" Стойчо Стоилов е разкрил за този ход на среща с феновете. Ел Голеадор беше начело на отбора пролетта, но изненадващо напусна ден преди мача с Черно море (3:1), като обяви, че причината за това е липсата на подкрепа от ръководството. Впоследствие стана ясно, че шестима \"моряци\" са се провалили на детектора на лъжата и по всяка вероятност са действали симулативно, за да паднат, а ЦСКА-Сф да продължи битката за титлата с Лудогорец. Другите обсъждани имена на \"Армията\" са тези на Стойчо Младенов и Стамен Белчев. Под ръководството на Добри Митов ЦСКА-Сф разби аутсайдера Витоша Бистрица с 4:0. \"Това е един от мачовете, в които създадохме най-много положения. Може би 12-13. Трябва постоянно да създаваме напрежение пред противниковата врата. Това иска публиката\", каза Митов.", "date": "2019.10.07", "title": "Спрягат Любо Пенев за треньор на ЦСКА-Сф"}
{"url": "https://duma.bg/ruska-medsestra-spasila-eltan-dzhon-n200940", "text": "Един от най-известните британски певци - Елтън Джон, обяви, че през 2017 г. е бил спасен от руска медицинска сестра, която била извикана от лекарите му след усложнения, получени след операция на рак на простатата. В цитираната от Дарик информация на \"Дейли Мейл\" се посочва, че медсестрата била извикана в критичен момент, за да се сложи инжекция с успокоително на музиканта, чиито вени били трудни за намиране.  Елтън Джон споделя, че е бил на крачка от смъртта, защото борбата със следоперативната инфекция започнала буквално в последния възможен момент. В крайна сметка операцията на 72-годишния певец била успешна и той продължава и до ден днешен да радва многобройните си поклонници. ", "date": "2019.10.07", "title": "Руска медсестра спасила Елтън Джон"}
{"url": "https://duma.bg/muzikalno-turne-na-triytop-v-balgariya-n200948", "text": "Съвременна млада група от чешката джаз сцена ще има възможност да види българската публика, благодарение на Чешкия център в София. \"Трийтоп\" е нетрадиционна банда от музиканти, абсолвенти и студенти от катедра \"Джаз интерпретации\" в Музикалната акдемия \"Яначек\" в Бърно. По време на четиридневното си турне, от 7 до 10 октомври, триото ще се представи в София, Пловдив, Димитровград и Бургас. Турнето се осъществява с подкрепата на Музикалния факултет на академията \"Яначек\", научи ДУМА от Силвия Дерибеева.  Откриващият концерт е с чешко-българско участие и ще бъде на сцената на Чешкия център днес, 7 октомври, от 20 ч. Компания на триото от Бърно ще прави джаз групата \"Y Jazz Quintet\", водена от Мартин Бодуров и състояща се от абсолвенти на Музикалната академия в София. \"Tрийтоп е сравнително млада група от мои колеги и приятели от Музикалния факултет на Академията \"Яначек\" в Бърно: Войтех Дърнек (акордеон), Рихард Шанда (тромбон) и Михал Шелеп (контрабас). Аз съм студент първи семестър магистърска програма в бърненската Музикална академия и дойдох като стажант в Чешкия център, за да натрупам опит, благодарение на програмата \"Еразъм +\". Най-ценният опит за мен е да организирам концертно турне извън Чехия...\", посочва Войтех Поспишил, мениджър на групата. Във вторник, 8 октомври, триото \"Tрийтоп\" потегля към Музикалната академия в Пловдив, където заедно със студенти от джаз катедрата ще направят уъркшоп за джаз импровизации, а след това и концерт. В сряда чешките музиканти ще открият Есенните музикални дни в Димитровград. Турнето ще приключи на морето в Бургас на 10 октомври в Експо център \"Флора\".   ", "date": "2019.10.07", "title": "Музикално турне на \"Трийтоп\" в България"}
{"url": "https://duma.bg/balakov-zapochna-da-se-oplakva-n200938", "text": "Красимир Балъков започна да се оплаква няма и пет месеца, след като пое националния отбор на България. Селекционерът обяви, че е притеснен за мачовете с Черна гора в петък и с Англия в понеделник, защото доста от ключовите му играчи са с контузии. Срещу тези съперници Бала ще търси първа победа, след като загуби първите си четири мача начело на \"лъвовете\". \"Притеснен съм, че някои футболисти се оплакват от различни болежки. Оплаквания имат Васил Божиков, Марселиньо, Страхил Попов, а Жоро Костадинов е със счупен нос. Ако тези футболисти не са в кондиция, то може да бъдат викнати нови\", каза на пресконференция Балъков. Той събра част от футболистите на лагер в \"Бояна\", а групата ще бъде запълнена днес. \"Трябва да се гради в дългосрочен план. Няма да променя мисленето си как да играем. Една победа няма да промени нищо и не искам бързи резултати. Искам да дам шанс футболистите, които играят редовно през последните 6-7 години. Имаме шансове за Евро 2020 и те са през Лигата на нациите. Колкото повече българи играят в първенството ни, толкова по-добре е за всички наши национални отбори\", добави Балъков. Но както той, така и другите треньори в клубовете, залагат предимно на чужденци, вместо да развиват български футболисти. \"Николай Михайлов е един от авторитетите в отбора. Независимо от това, че не играе, имам тази традиция да искам хората, които са с опит и имат авторитет във футбола, да присъстват в националния отбор, защото са малко. Един от тях е Михайлов. На предишния лагер беше Бодуров\", обобщи селекционерът.", "date": "2019.10.07", "title": "Балъков започна да се оплаква"}
{"url": "https://duma.bg/lyubomir-denev-mladshi-specheli-konkursa-za-simfonichno-proizvedenie-v-78-n200947", "text": "Големият победител в XIX издание на Конкурса за написване на симфонично произведение в 7/8 е Любомир Денев-младши с произведението \"Балканска сюита\". Младият автор е известен още като главен диригент на Филхармония \"Пионер\" и ръководител на Балканския младежки симфоничен оркестър. Заключителният концерт, организиран от фондация \"Св. Георги Чудотворец\" и Съюза на българските композитори, се състоя в зала \"България\". Поставената тема пред участниците бе \"Ръченица\", а петте творби, достигнали до финала, прозвучаха премиерно в изпълнение на Софийската филхармония под диригентството на Григор Паликаров. Тази година журито беше водено от Ценко Минкин - председател на Съюза на българските композитори, с членове проф. Пламен Джуров, проф. Георги Костов, доц. Георги Арнаудов и Георги Андреев. Те определиха втора награда да получи Димитър Христов - диригент на Оркестъра за народна музика на БНР - за пиесата \"Приказка за ръченицата\", а трети е Стоян Стоянов-Сторн, който се представи с композицията \"Симфонична история\". Публиката по традиция даде своя награда - най-голям брой гласове събра китаристът на рок група \"Епизод\" Васил Бележков, който участва в конкурса с Три симфонични ръченици, информира БНР.", "date": "2019.10.07", "title": " Любомир Денев-младши спечели Конкурса за симфонично произведение в 7/8 "}
{"url": "https://duma.bg/kanbera-shte-prouchva-polzata-ot-kanabisa-n200939", "text": "Австралийското правителство е отделило 3 млн. долара, за да изучи ползата от употребата на канабиса от онкоболни, съобщи Медиапул, като се позова на агенция Ройтерс. Макар използването на марихуаната за медицински цели да е разрешено за цялата територия на страната континент, от здравното министерство твърдят, че са нужни още клинични изследвания за нейната употреба с цел намаляване на болките на пациентите.  В момента около 11 000 австралийски пациенти използвали канабис срещу рецепта. За последната година броят на компаниите с лиценз за неговото отглеждане се е увеличил от 1 на 78. ", "date": "2019.10.07", "title": "Канбера ще проучва ползата от канабиса"}
{"url": "https://duma.bg/stoycho-mladenov-s-kupata-na-kazahstan-n200935", "text": "Стойчо Младенов изведе Кайсар до триумф за Купата на Казахстан. На финала тимът на българина обърна фаворита Атирау с 2:1. На \"Астана Арена\" в Нур-Султан Петър Желчак (67) откри за символичния гост, а 2 мин. по-късно Кайсар остана с човек по-малко заради червения картон на Асхат Тагиберген. Игор Зенкович (88) обаче изравни, за да прати мача в продължения, а когато всички очакваха дузпи, капитанът Думан Нардзилдаев (122) подари трофея на Младенов. Негови помощници в Казахстан са Анатоли Нанков и Тодор Янчев. Клубът от Кизилорда спечели отличието за втори път в историята си след 1998 г. Това е четвърта купа за Младенов в треньорската му кариера. Той е двукратен шампион с ЦСКА (2003 и 2008 г.), както и носител на Купата на Персийския залив с Ал-Ахли Джеда (2008 г.).", "date": "2019.10.07", "title": "Стойчо Младенов с Купата на Казахстан"}
{"url": "https://duma.bg/petrovich-i-zafirov-aut-ot-botev-pd-n200936", "text": "Tреньорът на Ботев Пд Желко Петрович и спортният директор Адалберт Зафиров приключиха с \"канарите\". Собственикът на клуба Георги Самуилов поиска оставките на двамата след загубата от Ботев Вр с 0:3 под Околчица. Това беше седмо поражение за пловдивчани този сезон, като след първите 12 кръга те имат само две победи и три хикса, като са предпоследни с 9 т. \"След поредицата неубедителни игри и липса на развитие Самуилов направи обстоен анализ на натрупаните проблеми, като бяха взети решения, чието изпълнение да започне в паузата на първенството. Но след това представяне са поискани оставките на треньорския щаб и спортния директор. Последващите действия ще бъдат оповестени в близките дни\", съобщиха от Ботев. Черногорецът Петрович беше доведен именно от Самуилов, който уволни Николай Киров-Белия, защото последните 2 г. Ботев не беше спечелил нито една купа.", "date": "2019.10.07", "title": "Петрович и Зафиров аут от Ботев Пд"}
{"url": "https://duma.bg/rezultati-n200934", "text": "  XII кръг: Славия - Царско село 1:0 Иванов (33-д); Черно море - Берое 2:0 1:0 Иса (38) 2:0 Минчев (86-д); Ботев Вр - Ботев Пд 3:0 1:0 Генов (67) 3:0 Атанасов (71 и 75), ЧК: Еберт (БП-33); Етър - Локо Пд 0:5 0:1 Ожболт (4) 0:3 Илиев (38 и 45+1-д) 0:5 Езе (71 и 88); ЦСКА- Сф - Витоша Б 4:0 1:0 Уот (4) 2:0 Албентоса (19) 3:0 Малинов (39) 4:0 Евандро (73); снощи: Арда - Дунав; Лудогорец - Левски.  XI кръг: Лудогорец-2 - Литекс 0:1 Митрев (33); Спартак Пл - Струмска слава 0:1 Николов (61); Спартак Вн - Локо ГО 0:0; Монтана - Поморие 5:1 1:0 Балджийски (14) 1:1 Танев (22) 2:1 Айтов (27) 3:1 Илиев (45) 5:1 Балджийски (53 и 90); Ботев Гъл - Септември Сф 1:2 0:1 Йорданов (4) 1:1 Огнянов (45+2-д) 1:2 Георгиев (60-д); снощи: Хебър - Кариана; ЦСКА 1948 - Черноморец Бч; днес, 19.00: Нефтохимик - Пирин (ДиеПИ Гледайте Футбол по Диема спорт 19.00 Нефтохимик - Пирин по Нова спорт 21.45 Болтън - Блекпул по Макс спорт 1 Тенис 7.30 \"Мастърс\" в Шанхайма спорт).", "date": "2019.10.07", "title": "Резултати"}
{"url": "https://duma.bg/razkriha-bankov-obir-v-sofiya-n200976", "text": "Полицията в София задържа заподозрян във връзка с обира на банков клон от събота, при който изчезнаха 185 хиляди лева. При задържането му били открити около 60 хиляди лева от откраднатата сума. Мъжът е бил арестуван часове след кражбата от офис на банка в хипермаркет на столичния булевард \"Европа\". Издирват се и други участници, като се предполага, че те са двама. Още в събота полицията откри запалена кола близо до село Мрамор, Софийско. Предполага се, че тя е свързана с обира. По случая работят СДВР и Националната полиция. Парите изчезнаха от незаключена каса в банковия клон, докато служителка била в обедна почивка.", "date": "2019.10.07", "title": "Разкриха банков обир в София"}
