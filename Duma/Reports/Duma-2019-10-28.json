{"url": "https://duma.bg/v-riltsi-napraviha-zhiva-veriga-sreshtu-prishaltsi-n202322", "text": "Избиратели в благоевградското село Рилци направиха жива верига пред секцията, за да попречат на гласуването на хора, които никога не са били жители на населеното място. Близо стотина са \"пришълците\", срещу които протестираха местните. По думите им повечето са македонци и избиратели от околните села. \"Хора, които никога не са живели в Рилци, са регистрирани с цел да гласуват, за да обърнат вота. Това са 87 македонци и 30-35 от други населени места. Между 8 и 10 от тях гласуваха. Записаха ни личните карти, а те ни лук яли, ни лук мирисали. Полицаят държеше хората под строй да влязат да гласуват. Подадохме сигнал в полицията, още когато излязоха изборните списъци, но не бяха предприети никакви мерки\", жалват се протестиращите.", "date": "2019.10.28", "title": "В Рилци направиха жива верига срещу \"пришълци\""}
{"url": "https://duma.bg/bezobrazni-lazhi-n202326", "text": "\"Отнасяме се като добри стопани към България - не задлъжняваме и не оставяме дългове на следващите поколения\", рече преди дни Бойко Борисов. За морал при Него е излишно да се говори, независимо че не пропуска случай да се прекръсти с поглед в небесата или в поза на мъдрец да разяснява кое е честно и кое не в политиката. Очевидно Борисов смята, че хората са неспособни на собствено мнение и всячески се опитва да им внушава, което Му е угодно. Най-често - че се грижи за тях. Тежко му, който се хваща на тези опашати лъжи. Тежко и на другите, щото Той е начело на държавата и всички сме жертви на Неговото управление. И плащаме сметката. Та Този, дето се грижел идните поколения да нямат дългове, догодина ще тегли нови държавни борчове за 2,2 млрд. лв. Финансовият Му министър го е записал  . И тази година властта взе заеми заради американските самолети. Ами онези 16 млрд. лв., дето ги гласуваха преди 5 г.? И тогава лъсна наглата злоупотреба на Борисов с думите. Защото точно преди това той обвини Орешарски, че ще вкара България в свръхдефицит, че държавата е заплашена от фалит и я очаква гръцки сценарий заради намерението му да вземе заем от 1 млрд. лв. Борисов лъже безобразно.", "date": "2019.10.28", "title": "Безобразни лъжи"}
{"url": "https://duma.bg/sotsialistite-glasuvaha-za-promyana-kam-po-dobro-n202332", "text": "В изборния ден представителите на БСП масово гласуваха за промяна на статуквото. С такава заявка отиде към урната и председателката на БСП Корнелия Нинова, която даде вот за по-чиста, по-зелена, по-подредена и модерна София. Тя подчерта, че е гласувала за град, в който е гарантирана сигурността на всеки софиянец, за бъдещо по-добро развитие на столицата и за добруването на общината и всеки неин жител. Президентът на ПЕС Сергей Станишев също обяви, че е за промяна. \"Софиянци искат прозрачност, отчетност пред гражданското общество и публично обсъждане на всички проблеми, така че да бъдат намерени работещи, действени решения. Днес не избираме само кметове и общински съветници - местният вот задава политически тенденции и има пряко отражение върху следващите национални избори. Ето защо резултатите ще са индикативни за това накъде отиват обществените настроения и каква е перспективата за страната\", коментира той. Водачът на листата на \"БСП за България\" и лидер на столичните социалисти Калоян Паргов изрази надежда хората да преодолеят страха, апатията и недоверието, че един вот може да бъде предрешен и манипулиран. \"Гласувах за промяна в модела на управление на София. Както искаме чист и прозрачен въздух, така искаме и чисто и прозрачно управление\", заяви кандидатката за кмет на столицата Мая Манолова. \"Всички ние искаме нашият град да се развива по-бързо, особено в икономически план, за да може Перник да стане икономически развит, уютен и зелен европейски град, заяви кандидатът за общински кмет в Перник Станислав Владимиров. \"Гласувах за промяна и за нова скорост в развитието на Сливен, която да изведе общината сред водещите областни центрове в страната. Гласувах за икономическо, но и за социално възраждане на Сливен, за възможността всички важни решения отново да се вземат със съгласието на гражданите\", заяви кандидатът за Сливен Кольо Милев. За повече усмивки, за повече ведри лица и повече млади хора в Габрово кандидатът за кмет на общината Ивелин Николов.", "date": "2019.10.28", "title": "Социалистите гласуваха за промяна към по-добро"}
{"url": "https://duma.bg/balotazh-v-sofiya-za-parvi-pat-ot-2005-g-n202327", "text": "За първи път от 2005 година насам ще има балотаж за местните избори в София. На втори тур в столицата отиват Йорданка Фандъкова и Мая Манолова. По данни на социолози към 17,30 часа балотаж за кандидатите, издигнати от \"БСП за България\", се очертава в областните градове Благоевград и Русе. 220 жалби и сигнали за нарушения в изборния ден са постъпили в ЦИК до 18,30 часа, съобщи говорителят на комисията Александър Андреев. Най-много от тях - над 100, са за организацията на изборния процес, повече от 40 - за нарушения на избирателните права, следват сигнали за предизборна агитация в деня на вота, а четири са за купуване на гласове.  2 709 340 избиратели упражниха правото си на глас до 18,30 часа.", "date": "2019.10.28", "title": " Балотаж в София за  първи път от 2005 г."}
{"url": "https://duma.bg/manolova-i-fandakova-na-balotazh-v-sofiya-n202333", "text": "По предварителни данни преди редакционното приключване на броя кандидатите за кметове, издигнали или подкрепени от \"БСП за България\", отиват на втори тур в София, Благоевград и Русе. Очаква се на балотажа в столицата да се явят Йорданка Фандъкова и Мая Манолова, a в Благоевград - Атанас Камбитов и Румен Томов. Според предварителните екзит полове Пенчо Милко от БСП и Диана Иванова от ГЕРБ се гонеха за първото място в Русе, като превесът накрая клонеше към социалиста. На кантар бе и Хасково, където Станислав Дечев от ГЕРБ се доближаваше до победа на първи тур, но шансове за балотаж запазваше подкрепеният от БСП Коста Стоев. Не бе ясно дали в Перник Станислав Владимиров няма да стигне до втория тур. Припомняме, че кандидат за кмет е избран на първи тур, ако за него са гласували над 50 на сто от подалите своя вот.  За пореден път медии и онлайн изданията им опитаха да представят изборния ден със забавни класации. Някои дори директно боравеха с данни и имена на партии. След сигнал до ЦИК и последвала глоба повечето класации бяха свалени от мрежата. Застъпници и представители на местна партия организирано участват в попълването на анкетни карти на социологическите агенции, които провеждат екзит половете в Пловдив, сигнализираха от Градския съвет на БСП, както и от НФСБ/ВМРО и ЗС \"Александър Стамболийски\". Според утвърдените от ЦИК избирателни списъци правото си на глас вчера трябваше да упражнят общо 6 227 901 гласоподаватели, по обяд над половин милион българи бяха отишли до избирателните секции. Към 13 часа област Силистра държеше първенството по най-висока активност - над 28%. Най-слаб бе интересът за гласуване във Варненско - 14,71%. Избирателната активност в София към 17 часа бе 35,35 на сто - вота си бяха упражнили 376 375 столичани.  С най-малко гласували за кмет през 2015 г. са били Габрово, Русе и София-град. Обобщените данни от ЦИК показват, че там избирателната активност е била едва около 40%. (Габрово - 40,17%, Русе - 40,22%, София - 41,25%). Към 17,30 часа в Пловдив бе гласувал всеки трети с право на глас, в областта активността бе над 40%, в Кърджали - над 42%, в област Добрич тя достигаше почти 44 на сто, в Плевенско бе 39,85 на сто, а във Варна - малко над 30%. 42,85% от българските граждани, или 2 709 340 избиратели, бяха гласували до 18,30 часа. Към този час избирателната активност бе малко над 32%.", "date": "2019.10.28", "title": "Манолова и Фандъкова на балотаж в София"}
{"url": "https://duma.bg/tirana-e-domakin-na-xv-svetovna-sreshta-na-balgarskite-medii-n202319", "text": "Албанската столица Тирана ще бъде домакин на XV световна среща на българските медии, съобщи генералният директор на БТА Максим Минчев. Събитието ще се състои между 21 и 25 ноември в хотел \"Интернационал\". Предвидена е богата културна програма, мотото на срещата е \"Медии и национални приоритети\". Тази тема е голяма, затова си струва да бъде проведен дебат, каза директорът на дирекция \"Културни комуникации\" в БТА доц. Георги Лозанов. По думите му има няколко относително устойчиви приоритета, около които е добре да се води разговорът - енергийна независимост, инфраструктура, туризъм, право на информация и киберсигурност. Максим Минчев отбеляза, че този формат става все по-богат на съдържание. Миналогодишната среща в Скопие бе определена като най-добрата досега.  Минчев припомни, че от две години в Албания има официално признато българско малцинство. Според различни данни българите там варират между 60 и 170 хил., в това число са и представителите на най-старата диаспора от XII-XIV век, обясни Минчев. Той добави, че българи днес живеят в Драч, Мала Преспа, Голо Бърдо, в град Елбасан има 12 000 българи, в Тирана - 4000, в Дуръс - над 3000. На повечето места българската култура се е запазила, има много български черкви.   \"Никога не сме харчили държавни пари за тези срещи - нито от бюджета на агенцията, нито от друг бюджет. Разчитаме изцяло на спонсори\", подчерта генералният директор на БТА.", "date": "2019.10.28", "title": "Тирана е домакин на XV световна среща на българските медии"}
{"url": "https://duma.bg/rumen-radev-borisov-opitva-da-prehvarli-otgovornostta-za-geshev-n202328", "text": "Президентът Румен Радев обвини Бойко Борисов в опит да прехвърли отговорността за избора на Иван Гешев за нов главен прокурор. \"Всички знаят много добре, че не президентът номинира и избира главния прокурор, а Висшият съдебен съвет. И точно във ВСС Борисов има огромно влияние в лицето на парламентарната квота от неговото парламентарно мнозинство\", посочи Радев, след като даде своя вот на местните избори в София. Според президента премиерът не се стеснява да подменя председателя на парламента, но е избягал да поеме публична отговорност за гласа на хората, които е изпратил във ВСС. Рaдев ще реши дали ще подпише указа за назначаването на избрания от ВСС главен прокурор \"в обозрим срок\" и подчерта, че няма да действа под натиск от която и да е страна. Според Конституцията президентът може да върне предложението на ВСС, но само веднъж. Ако ВСС прегласува кандидатурата, той е длъжен да подпише указа. Мандатът на сегашния главен прокурор Сотир Цацаров изтича в началото на януари. По-късно Борисов отвърна и на свой ред атакува президента. \"Когато говориш за върховенство на закона, трябва да го спазваш, да даваш личен пример. Когато изричаш неистини по този начин, подвеждаш избирателя\", коментира той. Според него това е агитация, защото, \"когато говориш за лидера на една партия, показва, че не си равно отдалечен\". Според председателя на ГЕРБ Радев агитирал за опонентите му. Борисов анонсира и законодателни промени, според него съдиите трябвало да избират съдии, а прокурорите - прокурори. Главният прокурор Сотир Цацаров коментира, че очаква президентът да не бави решението си дали ще подпише указа. \"Това, което очакваме, е президентът да изпълни конституционните си правомощия и мисля, че този президент е доказал съвсем ясно, че когато има да каже нещо, той никога не се страхува да го каже и го казва по начин, който е достатъчно ясен за осъществяване на президентските му правомощия\", каза Цацаров в Пловдив. Той очаква Иван Гешев да продължи това, което е започнато през последните 2-3 години, особено с негово участие като ръководител на Специализираната прокуратура.", "date": "2019.10.28", "title": " Румен Радев:   Борисов опитва да прехвърли   отговорността за Гешев"}
{"url": "https://duma.bg/chlenove-na-sik-si-belyazaha-prastite-s-mastilo-n202323", "text": "Членове на СИК в Пловдив са били заловени с белязани ръце с мастило. За нарушението има подадени няколко сигнала. Първите са от район \"Западен\". Кандидат за кмет е пуснал видео, на което се вижда как една от жените в секцията има черти от химикал на палеца. С \"оцапани\" с мастило ръце били и членове на СИК 28 и 29 в ОУ \"Драган Манчов\" и в училище \"Петър Берон\" в район \"Централен\". Подаден е сигнал на тел. 112. Според методическите указания на ЦИК, ако бюлетината бъде изцапана, тя се отбелязва като невалидна, тъй като петното се смята за знак. Председател на СИК 269 в Националното училище за музикално и сценично изкуство \"Проф. Панчо Владигеров\" в Бургас наредил избирателите да получават само бюлетина за кмет, не и за общински съветници. Две политически сили са подали жалби в Бургас за сходни нарушения, признаха от ОИК. В единия случай е констатирано, че при явяване на избирател пред членовете на СИК той е запитван за кой от изборите желае да гласува, а във втория сигнал е имало оплакване, че са използвани за гласуване едновременно две урни. Според ОИК обаче сигналите не представляват нарушение на изборното законодателство и жалбите са оставени без уважение.", "date": "2019.10.28", "title": "Членове на СИК си белязаха пръстите с мастило"}
{"url": "https://duma.bg/pes-osadi-namalyavaneto-na-partiynite-subsidii-u-nas-n202324", "text": "Партията на европейските социалисти (ПЕС) изразява загриженост от отрицателните последици за политическата система в България, които ще има след намаляването на партийните субсидии от 11 на 1 лев на глас и даването на възможност партиите да получават дарения от бизнеса. В заседанието в Хелзинки са участвали представители на 29 леви партии от Европа.  В позиция, приета от Президиума на ПЕС по инициатива на президента Сергей Станишев след писмо на председателя на БСП Корнелия Нинова, се призовава Народното събрание да преоцени ситуацията. В нея се посочва, че новите мерки засягат опозицията в България, има и предупреждение за риск от отстъпление от демократичните практики и върховенството на закона. \"Времето и начинът, по който промените бяха приети, оставят впечатление за политически ход с цел поставяне на основната опозиционна партия, членуваща в ПЕС - БСП, в неравностойна позиция в предизборна обстановка. С тези промени се създава възможност за неограничени дарения и спонсорство на политически партии от частни фирми, без необходимите законови гаранции, установени в други държави членки на ЕС. Те представляват сериозна заплаха за демокрацията в България, особено при сегашното политическо управление в страната. Законодателните промени отварят вратата към нездравословни отношения между политическите сили и бизнеса, нарушавайки баланса между обществения и частния интерес. Възможността за \"приватизация\" на политически партии, а с това и на изпълнителната, и на законодателната власт, е осъдителна. В интерес на всички български граждани, както и на ЕС като цяло, е да не се позволява отстъпление от демократичните стандарти и принципи\", се посочва в позицията.", "date": "2019.10.28", "title": "ПЕС осъди намаляването на партийните субсидии у нас"}
{"url": "https://duma.bg/arestuvaha-fotoreporter-n202321", "text": "Фоторепортерът на dir.bg Иван Григоров бе задържан от полицията, докато отразявал вота в столичния кв. \"Люлин\". След като се легитимирал пред униформените, бил допуснат до изборна секция и се заел да направи стандартна снимка на гласуващи. Снимането било с тяхно съгласие - те били съседи и приятели на фоторепортера. В този момент обаче се появила председателката на СИК Нина Димова, която вдигнала скандал и наредила на полицията да го арестува. От фоторепортера е поискано да изтрие заснетите кадри. След отказа му фотоапаратът бил отнет. По последни данни Григоров е освободен и с върната техника, след като подписал протокол какво е заснел. Екип на БТВ в Сливен е получил заплахи, съобщи кореспондентът на телевизията. От медията уточниха, че големи групи хора отивали към местата за гласуване и си разменяли някакви пакетчета. Репортерът запитал мъж, който на няколко пъти отива към изборните секции, какво има в тях. В отговор бил нападнат вербално. Полицаите са реагирали незабавно.", "date": "2019.10.28", "title": "Арестуваха фоторепортер"}
{"url": "https://duma.bg/bezbroy-signali-za-narusheniya-na-izborite-n202325", "text": "Безброй нарушения белязаха местния вот. От сутринта заваляха сигналите за незаконна агитация в изборния ден с флаери, плакати, надписи и насочване на гражданите да гласуват за определен кандидат, съобщиха от Асоциация \"Прозрачност без граници\", която наблюдава вота. В Хасковска област бяха подадени 40 сигнала за търговия с гласове в десет от 11-те общини. ОИК в Плевен изтегли всички бюлетини с преференции заради разменени номера на две от местните коалиции. Наложи се спешно печатане на нови бюлетини. Гласоподаватели, докарани от Стара Загора, предизвикаха напрежение във врачанското село Галиче, където кандидат за кмет е съпругата на бившия кмет Ценко Чоков - Цветелина Нелова. Проверяват се сигнали за нова схема с масова регистрация на избиратели с фалшиви медицински документи в подвижните секции в Бяла Слатина, където Чоков е кандидат. 350 души са добавени със заявка за подвижните СИК, 70 от тях са в село Галиче. Няколко сигнала за купуване на гласове в община Гърмен са подадени през последните дни. Полицията е реагирала бързо, но безуспешно, констатира дежурният прокурор Карамфил Темелков в Гоце Делчев.  В събота в Бургас автомат за кафе в Центъра за психично здраве \"агитираше\", като предлагаше напитките в хартиени чаши с логото и номера на партия. Комисията разпореди на кмета на Бургас да премахне материалите.  В ОИК в Созопол са постъпили 4 жалби, свързани с неправомерна агитация в с. Атия и в ромската махала в с. Зидарово, както и за агитационни материали. Трима бяха арестувани в Царево по сигнал за изборна търговия, а по-късно - освободени. Три жалби за нарушения постъпиха в ОИК в Каварна - за купуване на гласове, агитация в района на СИК и поставяне на втори печат от член на СИК върху бюлетината. 29 жалби за нарушения към ОИК в София са постъпили вчера от щаба на кандидата за кмет Мая Манолова. Сред най-фрапантните случаи е 26-а секция в 22 СОУ, която оперира с печата на 25-а секция, т.е. бюлетините, пуснати там, ще бъдат недействителни. Tрима упълномощени представители на ИК на Манолова не са допуснати да се регистрират в секциитe в 137 СОУ в жк \"Люлин\". В кв. \"Дружба\" е отказана регистрация на представител на ИК с аргумента, че \"е всеизвестен фактът, че Никола Вапцаров е мъртъв\". Шефът на Инициативния комитет зад Манолова е Никола Вапцаров - праплеменник на големия поет. Кандидат за общински съветник от БСП е сигнализирал, че и.д. кметът на столичния район \"Красна поляна\" е провеждал агитация на големи групи от роми между 8 и 9 ч. в неделя пред три софийски училища.   Във великотърновското село Драганово е образувано досъдебно производство срещу застъпник на една от партиите, арестуван е заради обиди към полицаите. Двама застъпници бяха задържани и в Горна Оряховица.  ОИК в Стара Загора е получила сигнал за билборд на кандидат-кмет, поставен само на 10 метра до избирателна секция. Агитационни материали до избирателна секция са премахнати и в Сандански. Предизборeн щаб в Кърджали внесе жалба в ОИК срещу председателя на парламента Цвета Караянчева за нерегламентирана агитация в изборния ден, съобщи Арда нюз. Коли със софийска регистрация заедно с един от кандидат-кметовете и Караянчева обикаляли квартал \"Боровец\" и секции в ОУ \"П.К. Яворов\". 12 са жалбите и сигналите в област Кюстендил. Има два случая в Кюстендил и Дупница, в които членове на СИК са подканили застъпници да напуснат секциите и да се върнат вечерта при броенето. ЦИК е отказала да регистрира в публичния си регистър получените жалби и сигнали, включително изпратените от ГИСДИ.", "date": "2019.10.28", "title": "Безброй сигнали за нарушения на изборите"}
{"url": "https://duma.bg/kratki-novini-n202307", "text": "Най-големият град в Турция и в Европа скоро може да се сблъска с недостиг на вода поради предстоящ сух период, предупреди Асил Тек, ръководителят на лабораторията по метеорология в обсерваторията \"Кандили\". Нивата на язовирите, снабдяващи мегаполиса с питейната течност, спаднаха до средно 43,51% на 23 октомври. \"Без обилни валежи следващите месеци Истанбул има капацитет за водоснабдяване само за 176 дни. Би било добре, ако се предприеме мярка за пестене на вода\", твърди Тек, цитиран от турски медии. Двама души загинаха и други 10 бяха ранени при стрелба по време на абсолвентски бал в град Комерс, щата Тексас. На бала на филиал на Тексаския университет присъствали стотици хора, много от които са били студенти. Тържеството обаче било организирано в нощен клуб и без съгласуване с администрацията на учебното заведение. Престъпникът избягал.  Най-малко 2 млн. души останаха на тъмно заради пожари в американския щат Калифорния. Бедствието наложи евакуацията на 50 000 души, най-голямото за последните 25 години. Местна компания за доставка на газ и електричество спря подаването в 36 области заради небивал силен вятър, който нанесе щети на инфраструктурата и може да предизвика нови горски пожари. В Лос Анджелис е обявено извънредно положение. Най-смъртоносните пожари в Калифорния бяха през 2018 г. Тогава загинаха 85 души.", "date": "2019.10.28", "title": "Кратки новини"}
{"url": "https://duma.bg/sadat-otmeni-okonchatelno-naredbata-za-osnovniya-meditsinski-paket-n202320", "text": "Петчленен състав на Върховния административен съд (ВАС) отмени окончателно Наредба 3 от 20 март 2018 г. за определяне на пакета от здравни дейности, гарантирани от бюджета на НЗОК. През април т.г. състав на ВАС отмени документа, след като разгледа жалбата на Центъра за защита правата в здравеопазването (ЦЗПЗ) и на Националното сдружение на частните болници. Здравното министерство и НЗОК обжалваха, но ВАС потвърди решението си. Един от мотивите на съда е, че липсва какъвто и да било анализ на финансовите средства, необходими за прилагане на наредбата. Не е ясно дали предвидените в бюджета на НЗОК средства за текущата година ще са достатъчни с оглед на констатациите за извършените разходи от предходни години и предвидения в новата наредба пакет дейности, плащани от НЗОК, и евентуалната промяна в цените. Липсва и анализ на очакваните резултати от прилагането на документа - има само едно пожелателно изречение за целите на здравеопазването. Наредба 3 описва медицинските дейности, за които НЗОК плаща. На базата на този документ НЗОК и Лекарският съюз сключват Национален рамков договор, в който се определят цените на всяка от медицинските дейности. Затова липсата на т.нар. основен пакет лишава здравноосигурените от правото им да получат безплатна медицинска помощ, обясняват от ЦЗПЗ. При приемането на нова наредба министърът на здравеопазването вече трябва да остойности всяка от дейностите, коментират експерти от ЦЗПЗ.", "date": "2019.10.28", "title": " Съдът отмени окончателно наредбата за основния медицински пакет"}
{"url": "https://duma.bg/frantsiya-zatyaga-pravilata-za-trotinetki-n202311", "text": "Франция въвежда нови правила за електрическите тротинетки след стотици инциденти, довели до смъртта на няколко души с новия вид превозни средства. От събота водачите трябва да имат навършени най-малко 12 години, нямат право да карат тротинетката на тротоара, а от 2020 г. скоростта ще се ограничи до 25 км. Освен това на тротоарите ще има специални зони, където тротинетките ще бъдат само бутани, а карането ще става по велоалеи. На водач ще се полага по една тротинетка, а употребата на мобилен телефон ще е забранена при карането. Водачите няма да имат право да се движат в насрещното движение, да използват слушалки или хендсфрий. По магистралите и шосетата водачите трябва да носят каска и светлоотразително облекло. Напълно се забраняват тротинетките по черните пътища. Всяко нарушение ще се наказва с глоба от 135 евро, а за висока скорост глобата е 1500 евро. ", "date": "2019.10.28", "title": " Франция затяга  правилата за тротинетки"}
{"url": "https://duma.bg/protesti-v-barselona-n202309", "text": "Жители на Барселона развяват испанския флаг по време на неделната демонстрация срещу независимостта на Каталуния. В нея участваха десетки хиляди души. Това бе контраакция на съботната демонстрация в центъра на Барселона за независимост с участието на 350 000 души. Пострадаха 44 души  ", "date": "2019.10.28", "title": "Протести в Барселона"}
{"url": "https://duma.bg/kamionite-na-smartta-na-ostrova-bili-tri-n202313", "text": "Контейнерът, в който бяха намерени телата на 39 души, опитващи се да влязат нелегално във Великобритания, е бил част от конвой с три камиона. Това разкриват роднини на загиналите, цитирани от \"Скай нюз\". Те смятат, че над 100 мигранти са били вкарани на Острова с тези камиони. Шофьорът на камиона, 25-годишният Морис Робинсън, ще се изправи днес пред съда по обвинение в убийство. Освен това той е обвинен в престъпления за трафик на хора и пране на пари, съобщи полицията в Есекс.  Други трима, мъж и жена, и двамата на 38 години, от Уорингтън, Чешир и 48-годишен мъж от Северна Ирландия остават в полицейския арест. И тримата бяха арестувани по подозрение за убийство и трафик на хора в престъпна група. За мъж на 20 години, арестуван от ирландската полиция в Дъблин, се казва, че представлява \"интерес\" за разследването на полицията в Есекс.  Във Виетнам няколко десетки семейства са в мъчително чакане, за да разберат дали техните близки не са сред 39-те жертви на хладилния камион в Англия. Смята се, че две от превозните средства са изпълнили маршрута си, но третото, което превозвало мъртвите мигранти, се е забавило на неизвестно място. Крайната дестинация на другите два камиона не е известна. Католическият свещеник Антъни Данг Хуу Нам от виетнамската провинция Нгхе Ан, споделя, че в градчето, от което се смята, че са повечето жертви, усилено се твърди тази версия. Той самият знаел за над 100 души, които били тръгнали \"към нов живот\". Представител на VietHome - уебсайт за виетнамци във Великобритания - заяви, че е предал на разследващите снимките на около 20 души, за които е съобщено, че са изчезнали. Полицията в Есекс вече работи по идентифицирането на 39-те тела, които бяха намерени в контейнера на камиона \"Скания\" с българска регистрация в градчето Грейс, източно от Лондон. Разпознаването ще стане чрез снемане на отпечатъци. Загиналите са носели \"много малко\" документи за самоличност, поради което разследващите трябва да разчитат на пръстови отпечатъци, ДНК и отличителни черти като татуировки или белези.", "date": "2019.10.28", "title": " Камионите на смъртта на Острова били три"}
{"url": "https://duma.bg/sanktsii-za-38-mln-lv-po-programa-transport-n202315", "text": "Наложени са санкции за 38 млн. лв. по оперативната програма \"Транспорт\" при установени 41 нередности. Това е станало ясно от стенограмата от заседание на Комитета за наблюдение на оперативна програма, което се е провело в края на юли тази година. \"Има една демонстрация на нередностите и финансовите корекции. Стойностите са внушителни, но вече свикнахме, че това е част от цялата ни работа\", е коментирала проблема ръководителят на Управляващия орган на програмата Галина Василева по време на заседанието. \"Силно обезпокоителна е високата честота на грешките. Всички бенефициенти са над възприетата в одитните понятия приемлива честота на грешката\", казва Аурелио Сесилио, представител на ЕК. От Министерството на транспорта са отказали информация на \"Медиапул\" по кои проекти са наложени санкции. Причините за наложените финансови корекции, както се наричат санкциите, се дължат основно на нарушения в закона при провеждането на обществените поръчки. Така е при 93 на сто от наложените санкции. Абсолютно всички бенефициенти по оперативна програма \"Транспорт\" са глобени. Най-много санкции са наложени на Агенция \"Пътна инфраструктура\" (АПИ), като почти всеки проверен договор е с нарушение. От 17 проверени договора при 14 са наложени санкции за общо 26 млн. лв. Подобна е картината и при Националната компания \"Железопътна инфраструктура\". Проверени са общо 47 договора и на 16 са наложени финансови корекции за 5,2 млн. лв. Най-малко нередности са установени при общинската фирма \"Метрополитен\", наложените санкции са за 3,4 млн. лв.", "date": "2019.10.28", "title": "Санкции за 38 млн. лв. по програма \"Транспорт\""}
{"url": "https://duma.bg/firmite-plashtat-za-da-si-darzhat-parite-v-bankata-n202316", "text": "Фирмите вече плащат на банките, за да държат парите си на депозит в тях. Това показват данните за лихвената статистика на БНБ. Лихвата по депозитите на бизнеса в евро пада на годишна база с 0,07 процентни пункта до минус 0,02%. Средният лихвен процент по депозитите в левове на фирмите намалява на годишна база през септември с 0,04 процентни пункта до 0,06%, съобщава БНБ. Този по депозитите в лева на домакинствата се понижава с 0,03 процента до 0,14%, а в евро - с 0,02 процента до 0,16%. В сравнение с август 2019 г. средните лихвени проценти по депозитите в левове и в евро спадат с 0,01 процента. През септември 2019 г. лихвата по кредитите на бизнеса в размер до един милион евро, договорени в левове, се повишава на годишна база с 0,21 процента до 4,23%, а по тези в евро, намалява с 0,37 процента до 2,66%. При кредитите на бизнеса над един милион евро, договорени в левове, средният лихвен процент се понижава с 0,01 процента до 3,64%. По тези, договорени в евро, намалението е с 1,02 процента до 2,01%. По-евтини са и потребителските кредити за домакинствата. През септември 2019 г. средният лихвен процент по тези в лева се понижава на годишна база с 0,18 процента до 8,24 на сто, а по тези в евро - с 0,56 процента до 4,51 на сто. При ипотеките лихвата пада с 0,34 процента до 2,98%, а по тези в евро - с 0,96% до 3,44 процента.", "date": "2019.10.28", "title": " Фирмите плащат, за да си държат парите в банката"}
{"url": "https://duma.bg/sasht-se-varnaha-v-siriya-zaradi-petrola-n202314", "text": "Около 125 камиона, превозващи бойци на сирийските кюрдски Отреди за защита на населението (ОЗН), вече напуснаха широкия 120 км район около сирийските градове Рас ал-Айн и Тал Абяд, съобщиха източници от турското военно министерство. Установено е, че повечето от определяните от Анкара като терористи, които са напуснали района, са заминали за Ал-Хасака. \"Ние наблюдаваме всяка стъпка на терористите с безпилотни летателни апарати\", казаха източниците. Анкара ще възобнови операциите в Сирия срещу кюрдските сили, ако останат в зоната за сигурност, договорена с Русия, заяви турският лидер Ердоган. \"Съгласихме се с Русия, но ако след 150 часа терористите останат в договорената зона, тогава ще продължим да правим каквото трябва, ще поемем контрола над зоната и ще я почистим сами. Няма да седнем на масата за преговори с терористите\", каза Ердоган. След разговорите между Ердоган и руския президент Владимир Путин във вторник в руския град Сочи беше подписан руско-турски меморандум, който предвижда, че в рамките на 150 часа кюрдската милиция ще бъде изтеглена на разстояние 30 километра от границата с Турция на запад и на изток от зоната на действие. Крайният срок приключва в 18:00 ч. местно време на 29 октомври. В същото време колона американски военни се върна в сирийската провинция Хасеке в североизточната част на страната от Ирак, съобщи в събота държавната телевизия на Сирия, цитирана от РИА \"Новости\". Това бе обявено в петък в Брюксел от американския министър на отбраната Марк Еспър. Еспър нарече тези допълнителни сили \"механизирани\", което най-общо означава, че те ще включват танкове и други бойни машини като БТР-и \"Брадли\". Досега американските сили включваха главно части за спецоперации, които не бяха въоръжени с танкове или друга бронирана техника.  В понеделник президентът Доналд Тръмп заяви, че голяма американска компания може да се занимава с добива на петрол в Северна Сирия в интерес на местното кюрдско население. Около 90% от сирийския добив на нефт е съсредоточен на източния бряг на река Ефрат. \"И ние ще измислим нещо за кюрдите да имат пари. Може би ще осигурим пристигането в региона на една от големите ни петролни компании, така че всичко да се извърши както трябва\", допълнително отбеляза Тръмп. В събота Русия обвини САЩ в \"международен бандитизъм\", след като Вашингтон обяви намерението си да защитава петролните полета в Източна Сирия, контролирани от кюрдските милиции, които ги отвоюваха от бойците на джихадистката група \"Ислямска държава\". \"Това, което прави в момента Вашингтон - да завземе и да постави под въоръжен контрол петролните полета в Източна Сирия, е чисто и просто израз на международен бандитизъм\", заяви руското министерство на отбраната в комюнике, цитирано от АФП и БТА. \"Абсолютно нито едно находище на въглеводороди (...), разположени на територията на Сирийската арабска република, не принадлежи на терористите от \"Ислямска държава\" и още по-малко на \"американските защитници на терористите от Ислямска държава\", а само на Сирийската арабска република\", се допълва в комюникето на руското министерство на отбраната.", "date": "2019.10.28", "title": " САЩ се върнаха в Сирия заради петрола"}
{"url": "https://duma.bg/ubit-e-glavataryat-na-id-bagdadi-n202310", "text": "Главатарят на терористичната групировка \"Ислямска държава\" (ИД) бе убит в сирийСката провинция Идлиб при секретна операцията на американски командоси. Провинцията е контролирана от сирийските ислямистки групировки. Операцията е продължила 4 часа. Военните на САЩ се появили в района на селището Бариша с 8 вертолета. Отначало вертолетите час и половина обстрелвали позиции на терористите около селището, ударите се извършвали с безпилотници. След това се включила десантна част на САЩ.  След като са били преодолени позициите на ислямистите около селището, американски командоси влезли в сградата, където бил Багдади. Последвала престрелка, в резултат на която главатарят се самоубил с \"шахидски пояс\", който бил на тялото му. С него загинали и две от жените му. След това сградата била срината от въздушен удар, за да не се превърне в светилище за терористите и радикалните ислямисти.  Пентагонът докладвал на Белия дом, че \"с голяма доза достоверност\" може да се говори за ликвидирането на Багдади. Президентът Доналд Тръмп веднага написа в туитър за \"много значително събитие\", което е станало наскоро, без да даде подробности.  По-късно следобед той официално обяви за ликвидирането на ислямисткия главатар. Тръмп похвали Русия, която е отворила въздушното пространство над контролираните от нея територии в Сирия за операцията. Вашингтон е предупредил Русия за операцията, която е благодарила на САЩ, макар и да не е знаела за целта на тайната акция, поясни Тръмп. Той благодари също на Сирия, Турция, Ирак и сирийските кюрди.  Иракската държавна телевизия съобщи, че иракското разузнаване е помогнало на САЩ да засекат местоположението на Багдади. То пък било установено при опита му да изведе семейството си от Идлиб към границата с Турция. Командващият сирийските кюрди Мазлюм Абди заяви, че кюрдското разузнаване е съдействало за ликвидирането на Багдади. Новият лидер на групировката е Абдуррахман Мустафа Ал Шейхлар, наричан още Абу Ала ал Афри. Лидерите на ИД В иракския град Мосул са положили клетва за вярност към нов \"халиф\". ", "date": "2019.10.28", "title": "Убит е главатарят   на ИД Багдади"}
{"url": "https://duma.bg/pravitelstvoto-shte-tegli-22-mlrd-lv-nov-dalg-n202318", "text": "Догодина се очаква правителството да изтегли нов дълг от 2,2 млрд. лева, включително и чрез излизане на външните пазари. Това предвижда проектобюджетът за 2020 г., публикуван от Министерството на финансите. Това е поредната финансова рамка, в която отсъстват ключови реформи, коментира икономистът Петър Ганев от Института за пазарна икономика. По думите му в проекта на финансовата рамка за догодина няма изненади, но прави впечатление, че тази година хазната ще завърши с дефицит от близо 2,5 милиарда лева. Еднократното плащане за изтребителите Ф-16 доведе до увеличаване на дефицита в хазната тази година, припомни Ганев. Догодина се очаква бюджетът да бъде балансиран - без излишък или дефицит, като и при приходите, и при разходите е предвидено увеличение с малко над три милиарда лева.   Бюджетните заплати ще се увеличат с 10 %, а при учителите - ръстът на възнагражденията е малко по-голям, като се следва обещанието за удвояването им през годините. Това е един от малкото примери за сектор, в който се извършва реформа, твърди Ганев. За семействата с най-ниски доходи месечната помощ ще бъде 40 лева за едно дете. За отглеждането на дете с увреждане 90% месечното подпомагане е 930 лева. Тези и останалите ставки остават непроменени. Финансовият министър Владислав Горанов предвижда от 1 юли 2020 г. всички пенсии, отпуснати до 31 декември тази година, да се увеличават с 6,7%.  От 1 юли през 2021 г. и 2022 г. пенсиите също ще се осъвременяват по т.нар. \"швейцарското правило\". До 2022 г. тежестта на всяка година осигурителен стаж се запазва в размер на 1,2. Освен вече предвиденото увеличение на минималната заплата от 1 януари 2020 г. на 610 лв., от 1 януари 2021 г. тя ще се вдигне до 650 лв. Този размер ще се запази през 2022 г. Бюджетните заплати ще се увеличат с 10%, предвижда проектобюджетът. Както и досега, процентът на нарастването за всеки зает в нея ще зависи от неговата оценка. В следващите две години - до 2022 г., минималният осигурителен доход ще се вдига плавно - съответно на 610 лв. за 2020 г. и на 650 за 2021 г. и 2022 г. За земеделските стопани стъпката ще е по-голяма - от догодина от сегашните 400 ще стане 610 лв. Равнищата на минималните осигурителни доходи по основните професии от 2019 г. се запазват, корекция ще има само за позициите, които са под минималната заплата за догодина. Максималният осигурителен доход за всички се запазва в размер на 3000 лева за двугодишния период. Данъците няма да се променят - остават 10% за доходите на гражданите и за фирмите до 2022 г. Специални мерки от догодина ще намаляват задлъжнялостта на държавните предприятия. Целта е отчетеният към края на декември 2018 г. общ дълг от 8,93 млрд. лв., или 8,14% от БВП, към края на 2022 г. да намалее до 6,36% от БВП.", "date": "2019.10.28", "title": "Правителството ще тегли 2,2 млрд. лв. нов дълг"}
{"url": "https://duma.bg/sreshta-s-pisatelya-tosho-donchev-v-uki-n202293", "text": "Среща-разговор с писателя Тошо Дончев по повод новата му книга \"Роса по залез\" (изд. \"Литературен форум\") ще се състои на 29 октомври от 18 ч. в Унгарския културен институт в София, ул. \"Аксаков\" 16. Водещ на разговора ще бъде издателят Марин Георгиев. Ще участват проф. Диана Борисова и актьорът Станислав Кертиков, литературният критик Йордан Ефтимов и преводачката Нели Димова.", "date": "2019.10.28", "title": "Среща с писателя Тошо Дончев в УКИ"}
{"url": "https://duma.bg/s-45-e-poskapnalo-svinskoto-za-godina-n202317", "text": "С до 45% е поскъпнало свинското месо у нас. До края на 2019 г. не се очаква поредно поскъпване, но през пролетта вероятно ще има нови скокове. Това прогнозираха пред БТВ Владимир Иванов, председател на Държавната комисия по стокови борси и тържища (ДКСБТ), и Кирил Вътев, който е собственик на месопреработвателна фирма. Според данните, изнесени от ДКСБТ, поскъпване има и при колбасите, кренвиршите и каймата - в диапазона от 2% до 13%. На годишна база цените на захарта и брашното също бележат значителен ръст - с 15 до 20%. Поскъпват и млечните продукти. При кашкавала и сиренето скокът е между 5%-6%, а при млеката - между 6%-8%. Наблюдението на цените на дребно на основните хранителни продукти - захар, олио, брашно и яйца, показва, че през септември надценките на цените на дребно спрямо цените на едро в големите търговски вериги са в широкия диапазон от 2% при захарта и до 42% при яйцата. Надценката на брашното е 27%, а на олиото - 22%. В магазинната мрежа  най-голямата надценка от 30% е при брашното, а при захарта тя е 13%. От бранша успокоиха, че до края на годината няма да има резки движения при храните, такива, каквито са били при свинското. \"Имаме едно шаване на цената на свинското. То е на рекордно ниво от гледна точка на последните 10 години - по-висока стойност не е имало. От 5 август тръгна този процес. Започна една вариация на цената - тази вариация стигна до 10 лв. Сви се много ценовата ножица между търговията на едро и на дребно. Даже към момента имаме и нива на търговия на дребно по-ниски от това, което наблюдавате като цена на едро\", посочи Владимир Иванов. \"От януари до момента цените на свинското месо са се качили с 55%. Говорим за цените, на които месопреработвателите си купуват суровините. Когато при нас цената се увеличи, в търговската мрежа се увеличава след месец и половина-два\", обясни Кирил Вътев.", "date": "2019.10.28", "title": "С 45% е поскъпнало свинското за година"}
{"url": "https://duma.bg/predotvrateno-masovo-ubiystvo-v-ruski-kolezh-n202308", "text": "Служители на Федералната служба за сигурност на Русия задържаха 18-годишен студент Борис Б. от аграрния колеж в Подмосковието, който е подготвял масово убийство в колежа, пише Лента.ру. Задържаният е планирал на 29 октомври да отиде с пистолет в колежа и да извърши масов разстрел. Той се  подготвял цяла година. Като пример за подражание е избрал „керченския стрелец” Владислав Росляков. При обиска са открили пистолет „Макаров” и взривно вещество.  Приятел на арестувания споделил, че студентът е бил обект на насилие в общежитието и няколко пъти е бил пребиван. Борис не смятал да убива всички поред, а само 8 души, които са го тормозили и биели. Но негови колеги няколко пъти са молили Борис да бъде изключен, защото на лекции гледал видеозаписи със звук на наказания, извършвани от бойци на \"Ислямска държава\". Заради интереса към ИД той получил прякора „терориста”. Борис често разказвал, че един ден ще „организира клане” по време на занятия.", "date": "2019.10.28", "title": "Предотвратено масово   убийство в руски колеж"}
{"url": "https://duma.bg/atanas-yaranov-sharo-i-prof-emil-popov-s-obshta-izlozhba-n202294", "text": "Изложба на Атанас Яранов - живопис, и проф. Емил Попов - скулптура, може да се разгледа в пространството на \"NOva art space\", ул. \"Съборна\" 3. Това е експозиция, която се подготвя повече от година и публиката ще има възможност да види емблематични произведения от Атанас Яранов-Шаро, както и най-новите творби от проф. Попов. Изложбата продължава до 5 ноември.  ", "date": "2019.10.28", "title": "Атанас Яранов-Шаро и проф. Емил Попов с обща изложба"}
{"url": "https://duma.bg/zaev-mechtata-za-chlenstvo-v-es-ne-e-razbita-n202312", "text": "Мечтата за членство в Европейския съюз не е разбита. Другата алтернатива е национализъм, радикализъм, несигурност и завръщане към мрачните времена, заяви премиерът на Северна Македония Зоран Заев в интервю за белградския в. \"Политика\". Заев изрази увереност, че не би навредило, ако страната му получи възможност да започне преговори с ЕС, и дори напротив - би било добър стимул да продължи вътрешните реформи, зачитайки европейските ценности, и да допринесе за процесите на реформи вътре в ЕС. Северна Македония е доказала, че \"чрез искрено приятелство, ефективна дипломация, диалог и консенсус със своите съседи и вътре в страната отстоява и създава европейски ценности. Европейската перспектива няма алтернатива за Скопие и балканските страни\", добави той. \"Споразуменията с Гърция и България донесоха само изгоди: търговията нарасна, развиваме икономика в региона. Регионалното сътрудничество е необходимост и ние ще го развиваме в духа на нашата обща стратегическа цел - европейската интеграция\", подчерта Заев.", "date": "2019.10.28", "title": "Заев: Мечтата за членство   в ЕС не е разбита"}
{"url": "https://duma.bg/knizhovna-premiera-v-peroto-n202295", "text": "\"Психоанализа в България тук и сега\" - сборник с текстове от изтъкнати бългaрски псиxоaнaлитици и изследовaтели нa псиxоaнaлизaтa с автор и съставител проф. д-р Орлин Тодоров, ще бъде представен на 29 октомври в литературния клуб \"Перото\" в НДК от 19 ч. Ще присъстват Орлин Тодоров и авторите, включени в сборника. Книгата, издание на \"Колибри\", е уникална както със своето съдържание, така и по отношение на осъществяването й. В нея се съдържат интригуващи текстове, представящи съвременното състояние на психоаналитичната теория и практика. Авторите са психоаналитици от всички официални дружества, психоаналитични психотерапевти и академични изследователи. Само по себе си това е рядък пример за колегиален диалог и взаимно разбиране, което няма много аналози по света.", "date": "2019.10.28", "title": "Книжовна премиера в \"Перото\""}
{"url": "https://duma.bg/istoriya-v-snimki-n202297", "text": "Изложбата \"Манаки - история в снимки\" продължава линията на галерия \"Синтезис\" да показва значими автори, работили в началото на XX век. Тя включва 52 фотографии на братята Янаки и Милтон Манаки, заснети в периода 1898-1935 г. Желанието им да съхранят времето им отрежда място в историята на световната кинематография като първите майстори от Балканите. Фотографският архив на Янаки (1878-1954) и Милтон (1880-1964) е запазен благодарение на интереса на публиката към движещите се образи, които двамата създават през първите години на XX век. За това колко високо са ценени братята Манаки свидетелства фактът, че те са били официални фотографи към двора на румънския крал Карол I (1906), на султана на Османската империя Мехмед V (1911) и на сръбския крал Александър I Караджорджевич (1929).  Фотографското наследство на Манаки включва 18 513 негатива, включително 7115 стъклени плаки. Към тях можем да добавим и 10 952 оригинални хартиени копия и голям брой автентични документи. Реалният брой на негативите, заснети от братята, е значително по-голям, но за съжаление не всичко е запазено. Тяхното фотографско творчество може да се раздели на два периода - времето, което прекарват в Янина (Гърция) и Битоля (Северна Македония). През 1916-1919 г. Янаки живее три години в Пловдив. През февруари 1916 г. той е осъден за незаконно притежаване на оръжие и шпионаж. Милтон успява да смекчи присъдата и тя е заменена с депортиране в Пловдив. Причина за ареста са оръжия, намерени в ателието, които Милтон е прибрал след оттеглянето на сръбската армия, за да ги използва като реквизит. След пристигането си в Пловдив Янаки е под полицейско наблюдение и няма право да напуска града. Там той се сприятелява с пловдивския фотограф Русейски и започва да работи в неговото студио. От този период са запазени 103 стъклени плаки, между които много автопортрети. Изложбата е резултат от 15-годишното проучване на архива на братя Манаки от Роберт Янкулоски, роден в Прилеп през 1969 г., декан на Факултета за филмово изкуство в Университета за аудио-визуални изкуства в Скопие, където преподава фотография. Показаните снимки са репродуцирани от оригиналните стъклени плаки. Чрез новите дигитални технологии изложбените копия разкриват цялото богатство от тонове и детайли, запазени върху стъклените плаки, които досега са оставали скрити заради тесния градиентен диапазон на фотографските хартии. Фотоизложбата продължава до 16 ноември. Прожекция на филма \"Манаки - история в снимки\" ще се състои на 7 ноември от 19 ч. в салона на бул. \"Васил Левски\" 55 в София.", "date": "2019.10.28", "title": "История в снимки "}
{"url": "https://duma.bg/datata-n202299", "text": "СВЕТОВЕН ДЕН НА АНИМАЦИЯТА. Отбелязва се от 2002 г. по инициатива на Международната асоциация на анимационното кино. Поводът е първата публична прожекция на Емил Рейно на т.нар. светлинни пантомими (1892). Рейно (1844-1918) e френски художник и фотограф. На 21 декември 1877 г. патентова апарат за разглеждане на рисунки, прикрепени към хартиена лента, наречен праксиноскоп. 1860 - РАЖДА СЕ КАНО ДЖИГОРО, СЪЗДАТЕЛ НА ДЖУДОТО (УМИРА 1938 Г.). Джудото е първото японско бойно изкуство, спечелило широко международно признание и станало официален олимпийски спорт. Педагогическите нововъведения, приписвани на Кано, включват използването на бели и черни колани и въвеждането на дановете, за да се покаже относителното старшинство сред спортуващите даден боен спорт. На Кано се приписват известни девизи като \"Максимум ефективност с минимално усилие\" и \"Споделено благоденствие и изгода\". 1869 - РАЖДА СЕ ЦАНКО ЦЕРКОВСКИ, ПИСАТЕЛ И ПОЛИТИК (УМИРА 1926 Г.). Рожденото му име е Цанко Генов Бакалов. Радетел на социалистическите идеи, един от основоположниците на Българския земеделски народен съюз (БЗНС) и от неговите първи водачи. Депутат в няколко парламента, участник в няколко правителства. Сътрудничи на много списания и вестници, сред които \"Ново време\", \"Работнишки другар\", \"Съвременен преглед\", \"Работнически вестник\" и др. Автор на лирика, разкази, три романа, пиеси. 1903 - РАЖДА СЕ ИВЛИН УО, АНГЛИЙСКИ ПИСАТЕЛ (УМИРА 1966 Г.). Известен е със сатиричните си романи \"Шепа прах\", \"Упадък и падение\", \"Унизените наши тела\", както и с по-личната книга \"Завръщане в Брайдсхед\". Майстор на изтънчената сатира на английското висше общество, към което самият той е силно привлечен. 1931 - УМИРА ЦВЕТАН РАДОСЛАВОВ, ПОЕТ, ПСИХОЛОГ И ОБЩЕСТВЕНИК (Р. 1863 Г.). Автор на текста и мелодията на песента \"Горда Стара планина\" (1885), по-късно наречена \"Мила Родино\", върху основата на която на 8 септември 1964 г. с Указ 534 на Президиума на Народното събрание са одобрени текстът и музиката на националния химн на България. 1954 - В ПЛОВДИВ СЕ РАЖДА КИРИЛ ВАРИЙСКИ, АКТЬОР (УМИРА 1996 Г.). Изиграл десетки роли на сцените на Смолянския, Пазарджишкия, Сатиричния и Народния театър \"Иван Вазов\". Снимал се е в 18 български филма, между които \"Комитски времена\", \"Жребият\", \"Борис I\", \"24 часа дъжд\", \"Йо-хо-хо\", сериалът \"Под игото\". 1981 - СЪЗДАДЕНА Е МЕТЪЛ ГРУПАТА \"МЕТАЛИКА\". Основана е в Сан Франциско, Калифорния (САЩ) от 17-годишния датски тенисист Ларс Улрих, който се преместил със семейството си от Копенхаген в Калифорния, и имал хоби да свири на барабани. Другият основател е неговият приятел Джеймс Алън Хетфийлд. Още с първия си албум \"Металика\" популяризира траш метъла, но в началото на 90-те години на ХХ в. връща метъла в музикалния мейнстрийм.", "date": "2019.10.28", "title": "Датата"}
{"url": "https://duma.bg/ne-po-visoko-ot-lakeyskata-kapra-n202301", "text": "Нашият премиер Бойко Борисов и финансовият му министър Горанов продължават с рогата напред да натискат пред Европейската комисия страната ни да бъде набутана в предверието на еврозоната. Част от българската опозиция също размахва креативно ръка за този прием. Разбира се, задружният натиск дава известни резултати. Страната ни получи нещо като обещание с половин уста за юли месец през тази година. Решението беше отложено дискретно за есента. Аха да стане и... получихме нов студен душ. Сега се отложи с нескриван жест на досада за неопределена дата през първата половина на 2020 г.  Очевидно е, че стопаните продължават с упоритото си нежелание да ни пуснат дори под леглото на еврозоната. Ако питате премиера Борисов, неговия министерски антураж, изпълнителните му народни представители както и  част от нашата промазана опозиция, да стоим пред затворената врата като сополиво гладно циганче е несправедливо. Според техните претенции България е покрила всички критерии, за да бъде приета за член на еврозоната. Разбираме, че тези претенции са  от българския народ.  Приемането ни сега в еврозоната и замяната на лева с еврото означава, че у нас богатите ще станат няколко пъти по-богати, но за сметка на хората и без това с ниски доходи. Бойко Борисов като премиер очевидно се интересува от бързото забогатяване на онези, чиито интереси защитава, а не от шоковото обедняване на бедните. Промазаната част от партийната опозиция пък представлява натрупалите милиони, но заемащи ръководни постове в левия политически сектор. По показателя направени сделки за милиони те се оказват съмишленици, които имат общи финансови интереси с управляващите от ГЕРБ. Техният личен висок стандарт на живот ги кара да бъдат нетърпеливи за членство на България в еврозоната. В случая надделява рационалният разум на мнозинството от Европейската комисия. Там осъзнават добре, че ако България бъде допусната в еврозоната, ще се наложи на страните членки да ни носят на своя гръб. Излишен товар, и то в условия на сериозна заплаха от поредна икономическа криза в света.  в социално-икономическо отношение за такъв залък. Когато един боец се качва неподготвен на ринга, макар и силно амбициран, е застрашен от тежък нокаут. Вместо да си дадат сметка за това на какво изпитание биха подложили своя народ, нашите богаташи, заслепени от пословична алчност за нови порции от бързи печалби, се мъчат да поведат народа не към ямата, а направо към пропастта на бедността и страданието. Нека да надникнем в конкретната реалност. Нашата икономика продължава да изостава все повече от икономиките на страните членки на Европейския съюз например от Централна и Източна Европа. Икономиките на Полша, Чехия, Унгария и дори Румъния имат ръст от 4,4 процента. У нас икономиката расте едва до 3,5 процента. Структурните дисбаланси на стопанския живот на страната ни я правят неконкурентоспособна. Вече повече от двадесет години нашата икономика има отрицателно търговско салдо. Вносът е с много по-големи финансови стойности, отколкото стоките, които изнасяме. Редица експерти вече призовават за незабавно започване на диверсифициране на износа. Един от тежките проблеми на пазарното стопанство тук са  При храните, стоките, които се потребяват ежедневно, тя се движи между 5,1 и 7,6 процента на годишна база. На фона на покачването й се разкрива намаляването на покупателната способност на хората, все повече депресирани от своето  обедняване. Снижаващият се жизнен стандарт ги изправя пред невъзможността да покриват своите разходи. Премиерът обявява победоносно, че безработицата била намаляла. Е, как няма да намалее, след като всяка година напускат страната поне по 50 хиляди души, които представляват икономически активната част от нашето население? Лошата икономическа среда, ниското заплащане на труда, слабата реализация за младите хора тук натрупват така нареченото отрицателно миграционно салдо.  Най-тежък е проблемът с доходите и съответно с потреблението на хората. Символичният растеж на заплати и пенсии като цяло е далече под темповете, с които поскъпват насъщните продукти, лекарствата и животоспасяващите услуги. Бъркотията в системата на здравеопазването се дължи до голяма степен на крадливото безскрупулно източване на Здравната каса от недобросъвестни лекари. Престъпните им деяния се оказват за сметка на здравето на хората. Правосъдната ни система обаче е неспособна да осъди и да вкара в затвора високопоставени и заемащи отговорни длъжности в държавата престъпници. и евтината работна ръка не са стимул за очакваните чуждестранни инвеститори. Страната ни е известна с мазните си слоеве от корупционни практики, с подкупите и с какви ли не врътки под масата, които нямат нищо общо със съвременните делови отношения. Чуждестранните инвестиции вече от години снижават все повече ръста си и не могат да формират сериозно влияние за съществен ръст на икономиката ни. Вече по традиция най-големите пари от чужбина са изпращаните суми от нашите трудови мигранти. Както споменахме, мнозина анализатори предричат нова световна стопанска криза. За съжаление страната ни не е подготвена за нея. Очевидно е, че управляващите не са в състояние да направят структурните реформи в различните сектори, които биха стабилизирали страната ни спрямо задаващият се финансов ураган.  С други думи, незадоволителните показатели на икономиката ни и ниският жизнен стандарт не само че не предвещават добро бъдеще за България, но я отдалечават от европейската зона на проспериращите икономики. \"Лидерската\" роля на Балканите, която си въобразява, че има премиерът Борисов, и амбицията му да бъде политически фактор в Европа, са само смешни напъни, които никой и на Запад, и на Изток не ги поставя по-високо от лакейската капра.  Водено от амбицията да вкара България в еврозоната, правителството на Борисов с действия и с поведение от години наред все повече я отдалечава от тази заветна цел. Защото там е светът на натрупалия богатства капитал. Голяма част от народа ни през годините на така наречения \"демократичен преходен период\" е изведен на срещуположния полюс - този на бедността. Еврозоната няма нужда от българската бедност, освен от работната ръка на икономически активното българско население, което и без друго търси път натам за своето оцеляване.", "date": "2019.10.28", "title": "Не по-високо от лакейската капра"}
{"url": "https://duma.bg/div-zapad-v-siriya-n202304", "text": "Вашингтон се държи в Сирия като един разбойник. Тези дни военният министър Марк Еспър обяви, че Пентагонът ще изпрати механизирани подкрепления в Източна Сирия, които щели да бранят от евентуални нападения на \"Ислямска държава\" петролните находища, контролирани от сирийските кюрди. Подкрепленията ще включват танкове и БТР-и \"Брадли\". Досега военното присъствие на САЩ там се ограничаваше само със спецкомандоси, но сега в играта влиза и тежка бойна техника.  Не мислете обаче, че Пентагонът подготвя някаква военна операция. Работата е много по-прозаична, което обаче не означава, че е по-малко позорна и по-малко осъдителна. САЩ извършват контрабанда на сирийския нефт към други страни, караваните се охраняват от частни военни компании и спецкомандоси, разкри говорителят на руското военно министерство Игор Конашенков. Това показват данните на космическото разузнаване. По думите му печалбите от над $30 млн. месечно отиват в касите на частните военни компании и спецслужбите на САЩ чрез брокерски компании. Досега караваните с цистерни от бензин се охранявали от спецчасти и авиацията на САЩ при атаки срещу тях. Занапред към тях явно ще се присъединят и механизираните подкрепления, ако Дамаск се опита да ограничи или спре тази незаконна дейност.  Ако Вашингтон иска да го възприемат в света като безкомпромисен привърженик на международното право и законността, просто трябва да се махне от петролните полета на изтощената от войната Сирия. Те са жизненоважни за нея, а не за САЩ, които и без това вече изнасят енергосуровини.   Защото иначе излиза ето какво. Първо, \"радетелят\" за свободна търговия се оказа един изпечен контрабандист и грабител. Второ, Вашингтон връща междудържавните отношения, пък и геополитиката към бандитските времена на Дивия Запад отпреди два-три века - той просто се оказва един гангстер, действащ безнаказано. И трето, оказва се, че и мародер, който гледа да обере до последно една бедстваща държава. ", "date": "2019.10.28", "title": "Див Запад в Сирия "}
{"url": "https://duma.bg/stil-punta-mara-n202305", "text": "В края на миналата седмица започна втората част от драмата за продажбата на ЧЕЗ. Антимонополната комисия не разреши на поредния кандидат-купувач \"Еврохолд\", да купи активите на електроразпределителното дружество у нас. Както и година по-рано в случая с \"Инерком\" на Гинка Върбакова, КЗК не даде смислено обяснение за спирането на сделката. Решението и този път бе съпроводено от кухи фрази, а не със задълбочен анализ на регулатор, който е призван да пази конкурентната среда. Този път опасенията са, че обединяването на енергетика и застраховане може да доведе до злоупотреби на пазара на ток. През зимата на 2018 г. огласяването на предварителния договор между \"ЧЕЗ\" и Гинка предизвика политически скандал. След това, омотавайки я в юридическа паяжина, КЗК забрани сделката с мотива, че ако купи \"ЧЕЗ\", Гинка може да злоупотреби с цените на тока. Както изглежда, сега се задава втори епизод на този водевил, само дето вместо Гинка на сцената излиза Асен. А това е достатъчно основание за появата на съмнения. Те обаче не бива да се използват като аргументи. Проблемът на КЗК и на всички подобни институции у нас е, че те са принудени да работят като политкомисари. Не е трудно да се прогнозира, че въпреки всичко този път продажба ще има. Макар и в стил \"Пунта мара\". Спирането на сделката може да бъде обжалвано. Очаквано, \"независимият\" съд ще отхвърли решението на \"независимата\" КЗК и най-после чешката компания ще успее да избяга от България. Иначе продажбата на 7-те ЕРП-та у нас от далечната вече 2003 г. досега е само източник на скандали и обществено недоволство. Заради необоснованите сметки за ток протестите станаха всекидневие. Падна даже правителство. А приватизаторите си избиха разходите, натрупаха печалби и сега логично си тръгват, за да отстъпят място на Гинките и Асеновците. Освен това все още никой не е обяснил защо печеливши държавни дружества трябваше да се продават на държавни фирми на друга държава. ", "date": "2019.10.28", "title": "Стил \"Пунта мара\""}
{"url": "https://duma.bg/paketite-na-mz-to-n202306", "text": "Пакетът медицински дейности е нещо много важно. Това го знаем от години. Проблемът е, че когато и той, като много други документи на МЗ, влезе в съда, може да пострадат и здравно осигурените, и болните. Не, че здравноосигурените освен осигуровките си не плащат и допълнително на ръка за лечението си. Плащат. При това у нас доста повече, отколкото останалите европейци, над критичното за ЕС ниво! Отмяната от съда на Наредбата за основния пакет дейности блокира някои сегменти в системата. Поне, докато министърът не издаде нова наредба. Доброто от отмяната на наредбата е, че съдът изисква новият нормативен документ да остойности медицинските дейности. Крайно време е това да бъде сторено. Но дали ще се случи дори след решението на съда? Или пак ще пропаднат в морето надеждите на медиците за остойностяване на дейности. И пак, за пореден път, здравната ни система ще застане на стартова позиция, за пореден път ще бъде в ситуация на \"сделано недоделано\", за пореден път и хората в системата, и пациентите получават обещания, които властта не изпълнява и очаквано е упреквана в лъжа. Очакваме да видим доколко повече ще бъдат онези обещани 400 или 500 млн. лв. допълнително за здравната система за догодина. Или отново ще трябва различните съсловия и представители на различни категории болници да протестират, за да получат необходимото за нормална работа.   Иначе системата някак си се опитва да работи. Въпреки лъжите на управляващите и въпреки лобитата, които слагат прът в колелото й. Системата работи с усилията на всеотдайните професионалисти лекари, сестри, зъболекари, физиотерапевти, аптекари и пр. и в името на пациентите. Работи с пари от дарителски сметки и есемеси, от продадени капачки в името на здравето на българските деца. ", "date": "2019.10.28", "title": "Пакетите на МЗ-то"}
{"url": "https://duma.bg/preporachvat-eyolfson-na-beshiktash-n202284", "text": "Бащата на Холмар Ейолфсон го препоръча на Бешиткаш. Пред турски медии Ейолфур Сверисон “подсказа” на турския гранд да следи внимателно сина му. При това презимето на Холмар е Йорн, което всъщност означава орел, а прякорът на Бешикташ е “черните орли”. “Синът ми също е футболист, защитник. Наблюдавайте го”, заяви таткото пред медиите в Турция. Той е играл през 1994 и 1995 г. за истанбулския отбор, преди да премине в Херта Берлин, където остава 8 години. Сверисон е и бивш национален селекционер на Исландия. Холмар си върна титулярното място в Левски, след като 10 месеца лекуваше тежка контузия на коляното, получена в мач във Варна. ", "date": "2019.10.28", "title": " Препоръчват Ейолфсон на Бешикташ"}
{"url": "https://duma.bg/shestima-avtori-risuvat-impresii-ot-sofiya-n202296", "text": "\"Импресии от София\" е изложба, организирана от Регионалната колегия София-град към Камарата на архитектите в България, която може да се разгледа в зала 1 в Централния дом на архитекта на ул. \"Кракра\" 11 до 5 ноември.  Подбрани са живописни и графични пейзажи от столицата на шестима автори - Дарина Янева, Петя Денева, Силви Басева, Иван Кънев, Вихрони Попнеделев и арх. Тодор Булев. Идеята за пресъздаване на изгледи от София е много стара - още с появата на градския пейзаж в българската живопис в началото на ХХ век се проявява интересът на художниците към столичния пейзаж. Като най-голям град в нашата страна, София представлява интерес за хората на изкуството с мащабните си постройки, с булевардите си, с емблематичните си места, а също и с по-интимните градски кътове, където се усеща спецификата на града и неговата атмосфера. През повече от стоте години от появата си до днес, столичният градски пейзаж не се загубва, а преминава през много въплъщения в развитието си. След периоди на спадове и върхове той оцелява като жанр и убедително се заявява и в съвременното българско изкуство. Доказателство за това присъствие е интересът на доста съвременни художници към софийските сюжети.", "date": "2019.10.28", "title": "Шестима автори рисуват \"Импресии от София\"  "}
{"url": "https://duma.bg/tanak-s-parva-svetovna-rali-titla-n202279", "text": "От Танак с Тойота Ярис е новият победител в Световния рали шампионат (WRC). Естонецът завърши втори на Рали Каталуния и по този начин остава недостижим на върха пред своите конкуренти кръг преди края. Тиери Нювил (Бел) спечели надпреварата, а неговият съотборник от Хюндай Дани Сордо (Исп) попълва топ 3. Далеч зад първите трима остана деветкратният световен шампион Себастиан Льоб (Фр). От Танак е първият естонец, който триумфира в WRC и успя да прекъсне серията на Себастиан Ожие (Фр) от шест поредни титли. Така Танак се превръща и в първия шампион, който не е французин от Петер Солберг (Нор) през 2003 г. 32-годишният Танак бе лидер през по-голямата част от сезона и спечели 6 от проведените 13 състезания досега през сезона. Негов навигатор е сънародникът му Мартин Ярвеоя. Последното състезание за сезона е Рали Австралия от 14 до 17 ноември.", "date": "2019.10.28", "title": "Танак с първа световна рали титла"}
{"url": "https://duma.bg/tiyneydzharka-ot-nova-zelandiya-izprevari-shifrin-n202281", "text": "17-годишната скиорка от Нова Зеландия Алис Робинсън спечели първата си победа в Световната купа по ски-алпийски дисциплини. Тийнейджърката изненада суперзвездата Микаела Шифрин (САЩ) в първото състезание от Световната купа за сезона - гигантския слалом в Зьолден. Робинсън бе втора след първия манш, само на 14 стотни зад носителката на Световната купа Шифрин, но с много агресия във втория манш даде най-добро време и с общо 2:17,36 мин. измъкна победата под носа на Шифрин, която остана само на 6 стотни зад нея. Трета на 36 стотни завърши Теса Уорли (Фр), двукратна световна шампионка в дисциплината, която беше шеста след първия манш. В края на миналия сезон Робинсън стана световна шампионка в гигантския слалом при девойките, а после завърши втора, изпреварена само от Шифрин, в последния старт в дисциплината за сезона от Световната купа - в Солдеу, Андора. ", "date": "2019.10.28", "title": "Тийнейджърка от Нова Зеландия изпревари Шифрин"}
{"url": "https://duma.bg/albert-popov-e-56-i-v-zolden-n202282", "text": "Най-добрият наш алпийски скиор в момента Алберт Попов завърши 56-и в първия манш на гигантския слалом в първия старт за сезона. Попов се спусна по пистата с последния стартов №71 и пресече финала за 1:11,11 мин. в Зьолден, където по традиция се открива сезонът за Световната купа по ски алпийски дисциплини. Софиянецът изостана на 4,01 сек. от лидера в първия манш Алексис Пентюро.  \"Първият старт за сезона е факт. Състезанието беше супер. Мисля, че за първи път успяха да направят пистата толкова добре и тя да издържи до мен, до края. Доволен съм от карането си. Не бях перфектен, допуснах грешки в отделни сектори. За да се класирам в първите 30, трябваше да карам на максимум. Все пак съм доволен от карането си. Сезонът тепърва започва. Имаше участъци с дупки, но не бих казал, че беше толкова лошо. Направих няколко грешки, които ми костваха време. Днес 30-цата се затвори на малка разлика. Трябваше да направя едно спускане почти без грешки, но сгреших няколко пъти, имаше сектори, в които ми хареса как се спуснах - на някои от завоите успях да направя добри завои, както ги бяхме тренирали. Виждам напредък и занапред можем да покажем хубав резултат”, каза Попов. Пентюро спечели състезанието с общо време 2:14,14 мин., пред сънародника си Матийо Февр +0,54 сек. и Жан Кранец (Слвн) +0,63 сек. Следващите стартове за СК са на 23-24 ноември в Леви, Финландия. ", "date": "2019.10.28", "title": " Алберт Попов е 56-и в Зьолден"}
{"url": "https://duma.bg/lasitskene-i-varholm-sa-atleti-%E2%84%961-v-evropa-n202283", "text": "Мария Ласицкене получи наградата за Атлетка №1 в Европа за 2019 г. Състезаващата се като неутрална атлетка рускиня беше наградена от първия вицепрезидент на Европейската атлетика Добромир Карамаринов на церемония в Талин. Преди месец Ласицкене спечели третата си световна титла в скока на височина на открито в Доха. Тя стана третата скачачка на височина, която печели престижното отличие за Атлетка №1 в Европа. Преди нея на върха са били Бланка Влашич (Хърв) през 2007 г. и Руй Бейтия (Исп) през 2016 г. При мъжете приза за №1 получи Карстен Вархолм. Норвежецът бе награден от президента на Европейската атлетика и негов сънародник Свен Арне Хансен. През зимата Вархолм спечели европейската титла в бягането на 400 м в зала в Глазгоу, а в Доха триумфира и като световен шампион на 400 м с препятствия за втори пореден път. Той остана непобеден в 18 състезания през 2019 г. и на 3 пъти подобри европейския си рекорд на хърделите. Негови подгласници останаха световните шампиони Павел Файдек (Полша, чук) и Даниел Стол (Швеция, диск), както и Магнус Кирт (Ест), световен вицешампион на копие. Световният шампион в десетобоя от Доха 2019 Никлас Каул (Гер) и вицешампионката в скока на височина Ярослава Махучик (Укр) бяха избрани за Изгряващи звезди на Европа в атлетиката за 2019 г. Германецът стана най-младият световен шампион в десетобоя в историята, след като с 8691 т. подобри европейския рекорд за младежи под 23 години. След като спечели европейската титла за девойки под 20 години за 2019 г., Махучик стана и най-младата медалистка в секторните дисциплини в историята на световните първенства за мъже и жени. Тя заслужи сребърния медал в Доха само 2 седмици след 18-ия си рожден ден, като на 2 пъти в рамките на финала подобри световния рекорд за девойки под 20 години - с 2,02 и 2,04 м. ", "date": "2019.10.28", "title": "Ласицкене и Вархолм са Атлети №1 в Европа"}
{"url": "https://duma.bg/koyto-otvarya-uchilishta-zatvarya-zatvori-n202300", "text": "Учебната година започна, но тя отново показа, че днес кризата за учители у нас е много голяма. Тя е застрашителна за настоящето и бъдещето на обществото ни, макар че получиха известно удовлетворение от увеличените си заплати. Очакваше се, че това ще стане, защото още в началото на промяната тръгнахме по грешен път. Управлението на държавата се взе от малограмотни, но предприемчиви до нахалност хора, които забогатяха от труда на честните, умните и скромните. Изтикани в дъното бяха всички, които повече знаеха и повече можеха. Пренебрегнати бяха интелигентните, а учителите бяха направо отречени. Новите властници нямаха нужда от учители - те знаеха и можеха всичко! Най-вече знаеха как бързо и добре да оправят себе си и роднините си! И резултат е налице - всеки ден у нас се раждат по двама милионери, но расте броят на неграмотните, на децата, които не ходят въобще на училище.  Кога е било това да няма учители, да работят като учители хиляди пенсионери и хора, които не са учили, не са подготвени педагогически за работа в училище? И още по-зле ще става, защото днес да си учител не е престижно, даже е опасно. Учителите ги бият, малтретират ги и учениците, и родителите. Само по принуда от съдбата много специалисти се насочват към учителската професия. Стигна се дотам, че наши политици се срамуват да признаят, че са били учители, че са почнали трудовата си дейност в училище. А древна и мъдра е мисълта, че след хляба най-важното за народа е УЧИЛИЩЕТО! Много от нашите училища сега са обновени, казват, че са \"реновирани\" с европейски средства! Европейските пари са наши пари, отишли в Европа и разпределени оттам за нас. Това трябва на народа ни пределно ясно да се каже. Но голямата и печалната истина е, че днес много от училищата в страната ни са затворени, запустели или превърнати в домове за стари хора и други заведения, защото няма деца. Причината е бягството на млади хора от страната ни. Вината е пак на нашите управници, които превърнаха страната ни в лошо, невъзможно място за работа и развитие на специалистите - младите и даже по-възрастните. Днес омразата и агресията се настаниха трайно и застрашително у нас. Бич за българите станаха кражбите, набезите на измамници, мародери и всякакви мошеници. Някога Виктор Юго е казал, че \"който отваря училища, затваря затвори\", а днес у нас се затварят училища, но се налага да се отварят затвори. За затвор са толкова много престъпници, че няма да може да се построят толкова затвори! Учителят е началото на всички начала. От семейството, което също се разпадна още в старта на прехода, и от учителя започва пътят на истинския гражданин, на обществото. Затова питам нашите управници какво ще правят сега без учители? Внася се всичко у нас - стоки за храна, за домашни потреби, промишлени и художествени произведения, но откъде и може ли, редно ли е да се внесе УЧИТЕЛ НА НАРОДА? Закъсня се страшно много със стратегията за образованието, за подготовката и квалификацията на учителите, със заплащането и запазването на статута на учителя като най-важен за обществото специалист. Защото и лекарят, и зъболекарят, пък ако щете и политикът, за да станат добри и ефективни, трябва да са имали добри учители. А сега у нас въобще не достигат учители!  Празни са думите на нашите управници, че се грижат за образованието, защото ясно на всички ни е, че вървим катастрофално надолу! Все по-малограмотни стават у нас младите хора. Вярно е, че са се \"налапали\" с новата техника, че разбират от компютри, че все в телефоните си врат очите, но главите им са кухи и празни за световната и нашата литература и култура. Срам ме е да слушам и да говоря с млади и даже с четиридесетгодишни хора, които не знаят кои са големите ни писатели, поети, не знаят и строителите ни от далечното ни и древно минало! Те не четат, не мислят, а разчитат само на готови минимални знания от компютъра, от телефона и се стремят само към материални блага. Без душа са повечето от днешните ни млади поколения! Безгрижни и безмилостни са те към род, към родина, към отечество! И това е, защото не са възпитани в обич и преданост към вечните и трайните  благодетелства. Кой да ги възпита? Дали семейството, дали училището, дали учителите, дали властниците? Нали възпитанието също се отрече - било \"комунистическо\", макар че никой не го е видял комунизма! Е, затова стигнахме до този печален и жесток хал, който даже не се осъзнава от управниците на държавата ни!             ", "date": "2019.10.28", "title": "Който отваря училища, затваря затвори "}
{"url": "https://duma.bg/yuristka-i-voleybolistka-s-titli-na-mis-zemya-2019-n202287", "text": "Беларуска волейболистка и американска аспирантка в юридическа програма са сред победителките в конкурса \"Мис Земя 2019\" (Miss Earth 2019), който се проведе на Филипините. На тематичното състезание за красота, посветено на околната среда, бяха короновани общо четири хубавици.  Пуерториканската моделка Нелис Пиментел стана носителка на титлата \"Мис Земя\" (Miss Earth). Привлечената от правото Емании Дейвис от САЩ бе отличена като \"Мис Въздух\" (Miss Air). Чешката манекенка Клара Ваврускова получи лентата \"мис Вода\" (Miss Water). Спортистката Алиса Маненок, която сега живее в Русия, бе коронясана като\"Мис Огън\" (Miss Fire). Конкурсът е напълно акредитиран, провежда се всяка година и е подкрепен от Програмата на ООН за околната среда, който се стреми да насърчава екологичната осведоменост и отговорност. Състезанието е третото по големина по отношение на националните състезания, според ABS-CBN News. Наред с \"Мис Свят\", \"Мис Вселена\" и \"Мис Интернешънъл\", надпреварата се включва в така наречените международни конкурси за красота Big Four.", "date": "2019.10.28", "title": "Юристка и волейболистка с титли на \"Мис Земя 2019\""}
{"url": "https://duma.bg/blyasakat-na-katarzisa-n202303", "text": "Какво стана в държавата Им. Да, Им. Тя отдавна не е Му, т.е. Неговата.  Един кандидат за главен прокурор изживя катарзис. След като 99,9 на сто беше сигурен, че няма да се кандидатира за поста и да участва в кална битка, високо моралната му същност се счупи. И той настървено, по подобие и на други субекти на демократичния преход, изживя дълбок катарзис. Първоначално махна ланците, с които очевадно приличаше на онези, които постфактум го подкрепяха по улиците. А след това взе, че стана единствен кандидат. Подир туй и главпрокурор. Вече няма нужда да питате кои са Те. Знаете. Те си избраха Главен прокурор. И той ще ги пази следващите седем години. Може ли сега някой да ги спре? Погледите са насочени към президента. Той трябва да подпише указа за новия главен прокурор. Протестът срещу Иван Гешев също се премести от Орлов мост под прозорците на държавния глава. Докато той беше в Япония. Символично. В тази държава отдавна всичко е символично и формално. Формално Иван Гешев законно е избран за главен прокурор. При това изобщо не са формални. Може ли президентът да спре Гешев? Не. Дори и да откаже да подпише указ, пак ще му го поднесат. В същия вид. Кохортата, номинирала, одобрила и избрала правилния кандидат, вече даде заявка, че ще гласува още един път за него. Ако е необходимо. \"Анализатори\" вече коментират, че президентът не налагал вето по \"деликатни теми\". Че нямало смисъл и полза. Че не улицата командвала парада, и президентът трябвало да го покаже. Че нямал друг полезен ход. Че просто е част от \"цялата кочина\" и... Има два важни момента в цялата история. Първо, институцията на президента няма никакви права и прерогативи по отношение на съдебната власт. И никога Румен Радев не е давал повод с поведението си да се твърди, че се меси в работата на съдебната власт. Напротив. За разлика от изпълнителната Му власт и парламентарната Му проекция. Когато през май Радев инициира срещи във връзка с процедурата за избор на главен прокурор, Сотир Цацаров обяви процеса за \"прибързан\" и заяви, че разговорите може да се изтълкуват като опит за оказване на натиск върху Висшия съдебен съвет. След срещата с Радев обаче заговори друго. А и историята показва, че не президентът, а други натискат в прокуратурата и в съда. И дърпат конците на ВСС. Когато Бойко Борисов се опита да натресе на Радев намеса в независимата съдебна власт, президентът недвусмислено му каза, че не той \"кани магистрати вкъщи и на тайни вечери, нито вика главния прокурор всяка сряда\". Е, Борисов, също каза, че никой не се меси в изборите за главен прокурор. Когато, разбира се, кандидатът е посочен от когото трябва. Какво каза Радев през май? \"От смелостта и гражданската отговорност на следващия главен прокурор ще зависи и успехът на неговата работа.\" И още: че главният прокурор е натоварен с високи обществени очаквания, че е важен фактор за ефективна борба с престъпността и с корупцията, за утвърждаване на законността, че трябва да е с висок етичен стандарт, с висока професионална компетентност, изявена независимост. Като изключим професионалната компетентност, останалото е в графата \"морал\". Прокурорската колегия единодушно постави единствения си кандидат в графата високоморален и го квалифицира като напълно отговарящ на идеала и Именно заради посочените от държавния глава принципни характеристики на бъдещия главен прокурор, Румен Радев е длъжен да направи крачка. И да не подпише указ за новия главен прокурор. С ясното съзнание, че подобна стъпка ще отприщи противниците му, които ще го залеят с кафяво мастило. Не че някога са преставали. Защо Радев може да не подпише указа за Гешев? Защото има достойнство и трябва да защити достойнството на онази част от българския народ, която не одобрява не професионалиста и прокурора Иван Гешев, когото не познава, а онова, което стои до и зад Иван Гешев. Ако Гешев не се съмняваше в избирането му за главен прокурор, защо не призова крайно подозрителните и неадекватни батки и прочие агитчици да не му правят мръсно, като вувузелят в негова подкрепа? Напротив. Той дори каза, че се радва, че шофьорите и чистачките го подкрепят (отнасям се с пълно уважение към хората, упражняващи тези професии, но не съм сигурен, че г-н Гешев влага същото). \"Нямам представа кои са тези, които ме подкрепят, както и тези, които не ме подкрепят.\" За първата част от изречението - жалко, за второто - ще видим. Сигурно бъдещият главен прокурор е изненадан, че пеленачетата от яслите и децата от забавачките не са изпратили възторжени писма в негова подкрепа. Не се ли срамува г-н Гешев от хората с камуфлажи, с бръснати и татуирани глави, с качулки и черни очила, които организирано бяха стоварвани в негова подкрепа там, където е необходимо? Без да знаят защо, в чия подкрепа и какво скандират, както и къде ще бъдат откарани утре, за да свършат следващото угодно Им дело. Не се ли притеснява бъдещият главен прокурор Иван Гешев, че зад него застават хора, които на външен вид приличат на криминално проявените, които главният прокурор трябва да преследва? Не се ли притеснява бъдещият главен прокурор, че има прилика между гладко избръснатите прокурори във Висшия съдебен съвет и мургавите им поддръжници от... Явно не. Най-малко заради опасенията за липса на независимост, които пораждат необичайните протести в подкрепа на Гешев, държавният глава има моралното право да откаже да подпише указ. Професионалната компетентност на прокурора Гешев може да бъде коментирана от колегите му прокурори. За нея говорят последвалите съдебни решения или липсата на такива. Дори единствеността на кандидатурата не е прецедент, за да се изтъква като солиден аргумент. Макар че липсата на повече от един кандидат също поставя въпроси за предопределен избор и сее съмнения в обществото. То обаче е достатъчно отвратено от бруталната арогантност, с която бе наложена единствената кандидатура. Дори обръгналият откъм морал Борисов намери начин да изрази неудовлетворение от начина, по който Гешев му бе натрапен. Не че е за съжаление. Формулата \"Ти си го избра\" е перпетуум мобиле. Кохортата засега заявява и показва, че твърдо е избрала Иван Гешев за главен прокурор. Дори президентът да откаже да подпише указ, името му отново ще бъде предложено на държавния глава. Дори не е изключено за камуфлаж ВСС да обсъжда някаква процедура, да се спрягат варианти за втори и трети кандидат (политически). Да се въргалят разни имена - те вече се окатраниха от устата на Борисов. Да се омажат, за да се наложи от кафявите медии единствено правилното решение за Гешев. Формално всичко това е възможно. Иначе, не може да се отрече, Гешев вече е радост. С поведението си по време на изслушването, с подмятанията, лековатите изрази и демонстрираното пренебрежение към къде-къде по-ерудити от него, той показа какво ни чака. \"Не могат да ми казват на мен как да постъпвам и кое е правилно и кое не\", заяви на първата си пресконференция Гешев. Изводите са ваши. Катарсизът демонстрира целия си блясък по време на изслушването. Дали е подходящ тон за главен прокурор казаното: \"Какво искате да ви отговоря, за да сте щастлива?\" Неколкократно произнесена, репликата издаде, че всъщност Гешев нито е спокоен, нито е балансиран, както твърдеше. Той не се посвени да нарече гражданските организации \"грантаджии\". Добре познатите изрази за олигарсите, които искат да спрат законността и нейния стожер - разбирай Гешев, изникваха през отговор. С думите, че името на Пеевски го няма в знаковото за кариерата му дело КТБ, тъй като си е върнал всички кредити, бъдещият главен прокурор \"изпра\" \"момчето от Дубай\". И, между другото, грижливо сложи точка на въпросите около Цацаров и \"ЦУМ-гейт\", наричайки срещата между настоящия му шеф и издателя на вестник \"Сега\" \"личен живот\". Е, бъдещият контрол върху редакционната политика на \"непослушни\" издания вече няма да се прави толкова \"невинно\".  Изречената от Гешев реплика \"Ама сега ще се изпитваме ли?\" не издава нищо повече, освен докачливостта към критиките на околните. На подобен горещ стол това качество е важно, но явно бъдещият главен прокурор няма намерение да се съобразява нито с гражданското общество, нито с критиките на колегите. Впрочем такива, както е видно, от страна на прокурорската колегия не се очакват и в бъдеще. Затова и разговорът за силната, неконтролируема и еднолична власт на главния прокурор едва ли ще се състои в скоро време. И още един аргумент защо президентът Румен Радев да откаже да подпише указ за Гешев. В яда си от думите на председателя на ВКС Лозан Панов, Цацаров изплю най-важното камъче. Че всички избори в съдебната власт досега (разбираме и настоящия) са по един и същи тертип и се случват не във ВСС, а \"в две други сгради\". Това само увеличава съмненията, че и този главен прокурор е избран от Тях. В опит да прехвърли отговорността (както винаги) Борисов заяви, че изборът на Гешев ще се залепи на Радев. Не, няма. Не Радев номинира Гешев. Не Радев лицемерно избяга от отговорността да номинира кандидат, както направи Борисов чрез своя министър Данаил Кирилов. Не Радев гласува за Гешев, както направиха Борисовите \"кукли на конци\" във ВСС. Не Радев подкрепя Гешев по улиците, както правят стоварените от Тях батки. Не Радев се радва на Гешев. Президентът формално ще трябва да подпише указ. Над 2 милиона българи ще го разберат, защото винаги ясно е казвал какво мисли, независимо как е бил притискан, злепоставян и принуждаван да действа. Държавният глава вече недвусмислено заяви, че няма да действа под натиск на когото и да било. И категорично отхвърли опитите да му бъдат вменявани номинации и избора на нов главен прокурор. Режисираният избор на главен прокурор приключи. Моралните очаквания са Радев да не подпише указ, като обясни защо. Или да подпише указ, като изрази особеното си мнение. Гешев може да е шериф, но няма да е морален стожер на борбата с корупцията и престъпността, с мутрите, мафията и бандитизма. Бляскавият катарзис потъмня. Но онези, които си го избраха, не се нуждаят от морал, справедливост и закон. Те имат територия. И Гешев.", "date": "2019.10.28", "title": " Блясъкът на катарзиса"}
{"url": "https://duma.bg/predstaviha-letyashta-metla-n202288", "text": "На автомобилното изложение в Токио японска компания представи електрическа летяща метла, наречена e-broom. Нейната мисия е да демонстрира градската мобилност на бъдещето. Разработчиците посочиха, че са били вдъхновени от метлите, използвани като превозни средства от вещиците и магьосниците в приказките. За устройството на Toyota се знае само, че е оборудвано с електромотор, но няма други подробности. Въпреки, че е летяща метла, оборудвана е и с колело. Премиерата на странното устройство обаче повдигна много въпроси. Мъж, облечен в костюм на робот, се появи на сцената и \"поязди\" метлата, нахлузил ролкови кънки. В същото време шефът на компанията Акио Тойода заяви пред ахналата публика, че електронната метла, всъщност още... не може да лети.", "date": "2019.10.28", "title": "Представиха летяща метла"}
{"url": "https://duma.bg/sazdadoha-elektronna-molitvena-broenitsa-n202289", "text": "Ватиканът пуска на пазара електронна молитвена броеница, която може да се носи на китката на ръката и да се активира, когато собственикът й се прекръсти, съобщава BBC. Устройството, наречено eRosary, струва 109 долара. Джаджата се свързва с мобилното приложение Click to Pray. Разработката на тайванската компания GadgTek Inc цели да помага на християните да се молят за световен мир и да разсъждават върху библейските текстове. Софтуерът позволява хората да следят своя прогрес във вярата и освен това съдържа визуални и аудио материали, които обясняват на потребителите как да използват устройството. Традиционните молитвени броеници се използват за медитация при рецитирането на свещените текстове. Отброяването на мънистата става заедно с четенето на молитвите. \"Този проект събира на едно място най-доброто от католическата духовна традиция и последните достижения на съвременния технологичен свят\", се казва в официалното прес съобщение на приложението Click to Pray. eRosary има 10 мъниста, изработени от ахат и хематит, както и метален кръст, в който е вграден сензор за движение. Богоугодната джаджа е водоустойчива и е съвместима с мобилни устройства, работещи с операционните системи Android и iOS. Това не е първият случай, когато Ватиканът се опитва да привлече младите хора с помощта на технологиите. През 2018 г. бе стартиран проектът Follow JC Go! - духовна алтернатива на популярната игра Pokemon Go. Вместо покемони обаче потребителите имаха възможност да \"ловят\" различни библейски персонажи и светци.", "date": "2019.10.28", "title": "Създадоха електронна молитвена броеница"}
{"url": "https://duma.bg/korigirat-dnk-s-nov-metod-n202286", "text": "Американски учени разработват нов метод за модификация на генетичния код, който може да коригира 89% от грешките в структурата на човешката ДНК, съобщи Би Би Си. Технологията представлява нещо като \"текстов редактор\", с помощта на който генетичният код може на практика да бъде пренаписан. В лабораторни условия изследователите от базирания в Кеймбридж, Масачузетс, Broad Institute са успели да \"ремонтират\" различни генетични мутации, включително и такива, които предизвикват сърповидно-клетъчна анемия. Изследванията обаче все още са в начална фаза. Дезоксирибонуклеиновата киселина (ДНК) носи генетичните инструкции за биологическото развитие на всички клетъчни форми на живот. На практика тя е нещо като \"упътване за употреба\" на човешкото тяло. Възможността нейният код да бъде редактиран може да даде тласък на цели направления в генетиката и да предизвика истинска революция в медицината. В същото време технологията повдига и редица етични и морални казуси, например възможността за \"програмиране\" на ембриони, които след раждането си да бъдат имунизирани срещу вируса на СПИН. Основният механизъм за \"ремонтирането\" на ДНК е базиран върху технологията Crispr-Cas9, разработена през 2012 г. Тя сканира молекулите на ДНК и открива точното място, в което те могат да бъдат \"разпечатани\". Функцията наподобява тази на микроскопична ножица. Проблемът е, че редакциите не винаги са достатъчно прецизни, а и \"разрязването\" на молекулите може да ги увреди. А това е предпоставка за проблеми при медицинското им приложение. \"Първичната модификация\", върху която работят учените от Broad Institute, обещава преди всичко прецизност. Основните изграждащи блокове на ДНК са т.нар. \"бази\" - аденин, тимин, гуанин и цитозин. Те се обозначават съкратено като А, Т, Г и Ц. Цялата структура на човешкия генетичен код се състои от около 3 милиарда \"бази\", но дори и малки грешки в тяхната подредба могат да предизвикат заболявания. Досега учените са установили около 75 000 подобни мутации, а д-р Дейвид Лиу, който ръководи разработката на инструмента за \"генетичен ремонт\", твърди, че технологията може да коригира 89% от тях. Най-голямото предизвикателство пред микробиолозите е да намерят начин, по който \"редактирането\" на ДНК да може да се насочва към правилните места в човешкото тяло и да дава известни гаранции за безопасност.", "date": "2019.10.28", "title": " Коригират ДНК с нов метод"}
{"url": "https://duma.bg/sazhiviha-mozatsite-na-nad-sto-zhivotni-n202290", "text": "Неврофизиолози от Йейлския университет успели да \"съживят\" мозъците на над сто животни, получени в рамките на около 4 часа след смъртта им. В реанимираните органи са открити милиарди работоспособни нервни клетки. Най-силно разрушени са били те в хипокампа поради силната си чувствителност към липсата на кислород. Много разрушени са били и тъканите, през които е преминавал разтворът. Въпреки запазването на анатомичната и клетъчна структура, учените не могли да възстановят и функциите на невроглията. Това означава, че съзнанието отсъства, въпреки че мозъкът се смята за жив. Всъщност малко след спирането на сърцето клетките започват да измират от кислороден глад. Първи се разрушават най-чувствителните към хипоксията неврони. Най-дълго издържат елементите на съединителната тъкан и роговицата - почти три денонощия. С помощта на специални приспособления учените успели да удължат това време. Вече е възможно отделни тъкани и органи да живеят до месец след смъртта, съобщи РИА \"Новости\". През април специалисти от Йейл успяха в продължение на 36 часа да поддържат жив мозъка на свиня, отделен от тялото. Учените разработили специална система с подгряващи помпи BrainEx, която защитава изолирания мозък от бързо разлагане, доставя разтвор за изхранването му и използва механизъм за извеждане на течността. Според експертите разработената от тях технология е важна за изследването функциите на мозъка и откриването на методи за неговото възстановяване след спрян приток на кислород - например при инфаркт на миокарда или инсулт. Върху реанимираните мозъци може да се правят изпитания с лекарства срещу рак и Алцхаймер. Половин година по-късно учените от Института по физико-химически изследвания RIKEN в Япония обявиха, че са успели да поддържат жив изолиран мозък от мъртви мишки в продължение на 25 дни. Става въпрос за част от супрахиазматичното ядро - основен генератор на циркадния ритъм.", "date": "2019.10.28", "title": " \"Съживиха\" мозъците на над сто животни"}
{"url": "https://duma.bg/vtora-liga-xiii-krag-n202269", "text": " Шоко (25); Хебър - Пирин 1:3 0:1 Вълчанов (17) 1:1 Марчев (32) 1:3 Михайлов (40 и 44);   Йорданов (57 и 61);   0:1 Колев (4) 0:2 Минков (9) 1:2 Чукалов (65) 2:2 Кънев (68) 2:3 Фиданин (79-д);   1:0 Антонов (64) 2:0 Тасев (86);   1:0 Карадайъ (18) 2:0 Смилков (38) 2:1 Георгиев (88);   2:0 Гущеров (45+2-д и 71) 3:0 Шопов (76) 4:0 Молдованов (82-авт);   (отложен за 15 ноември, 14.30).    4. Локо Сф    12    8    0    4    17:7    24     5. Литекс    12    6    2    4    21:10    20     6. Локо ГО    13    5    4    4    17:20    19     7. Нефтохимик    12    6    1    5    18:18    19  8. Пирин    12    5    4    3    19:14    19  9. Кариана    11    5    3    3    18:13    18 10. Хебър    12    5    2    5    16:16    17 11. Ботев Гъл    12    4    3    5    13:20    15 12. Стр. слава    13    4    0    9    12:21    12  13. Черноморец Бч    12    3    2    7    7:16    11 14. Лудогорец-2    11    2    5    4    12:14    11 15. Спартак Вн    12    2    3    7    4:19    9  16. Поморие    13    2    1    10    11:26    7 17. Спартак Пл    12    1    2    9    3:22    2  сряда, 17.30: Нефтохимик - Лудогорец-2; четвъртък, 13.30: Хебър - ЦСКА 1948 (Диема спорт); 14.30: Струмска слава - Поморие; Септември - Спартак Вн; Кариана - Ботев Гъл; 15.00: Черноморец Бч - Локо Сф; 16.30: Литекс - Спартак Пл; 18.00: Пирин - Локо ГО.", "date": "2019.10.28", "title": "Втора лига, XIII кръг"}
{"url": "https://duma.bg/programa-na-bstv-do-03112019-n202330", "text": "07.00 Новини 07.10 \"България се събужда\" с водещ Стоил Рошкев 09.15 \"Холивудски знаменитости\" 09.45 ТВ пазар 10.00 \"Жоакина, доня Революция\"- сериал, 17 епизод (п) 11.15 ТВ пазар 11.30 \"Гласове\" с водещ Явор Дачков (п) 12.30 Новини 12.50 ТВ пазар 13.10 \"Жоакина, доня Революция\" - сериал, 18 епизод 14.00 \"Следобед с БСТВ\" с водещ Елена Пенчукова 16.00 ТВ пазар 16.15 Киносалон БСТВ: \"Хрътката\" - криминален сериал, 7 и 8 епизод 18.20 \"Червен картон\" - спортно предаване с Кирил Веселински 19.30 Новини - централна емисия 20.00 \"Не се страхувай\" с водещ Васил Василев 21.00 Киносалон БСТВ: \"Казанова вариации\" (2014 г.), Австрия/Германия 23.00 \"Червен картон\" - спортно предаване с Кирил Веселински (п) 23.55 Новини (п) 00.25 \"България се събужда\" с водещ Стоил Рошкев (п) 03.00 \"Общество и култура\" с водещ Иван Гранитски (п) 04.00 \"Следобед с БСТВ\" с водещ Елена Пенчукова (п) 06.00 \"Не се страхувай\" с водещ Васил Василев (п) 07.00 Новини 07.10 \"България се събужда\" с водещ Стоил Рошкев 09.15 \"Холивудски знаменитости\" 09.45 ТВ пазар 10.00 \"Жоакина, доня Революция\" - сериал, 18 епизод (п) 11.15 ТВ пазар 11.30 \"Не се страхувай\" с Васил Василев (п) 12.30 Новини 12.50 ТВ пазар 13.10 \"Жоакина, доня Революция\" - сериал, 19 епизод 14.00 \"Следобед с БСТВ\" с водещ Елена Пенчукова 16.00 ТВ пазар 16.20 Киносалон БСТВ: \"Казанова вариации\" (2014 г.), Австрия/Германия 18.20 \"Лява политика\" с Александър Симов 19.30 Новини - централна емисия 20.00 Актуален коментар 20.30 Киносалон БСТВ: \"Рябинов валс\" (2009 г.), Русия 22.10 \"Лява политика\" с Александър Симов (п) 23.10 Новини (п) 23.40 \"България се събужда\" с водещ Стоил Рошкев (п) 01.40 \"Не се страхувай\" с Васил Василев (п) 02.40 \"Дискусионен клуб\" с водещ Велизар Енчев (п) 03.40 \"За историята - свободно\" с водещ Александър Сивилов (п) 04.30 \"Следобед с БСТВ\" с водещ Елена Пенчукова (п) 06.30 Актуален коментар (п) 07.00 Новини 07.10 \"България се събужда\" с водещ Стоил Рошкев 09.15 \"Холивудски знаменитости\" 09.45 ТВ пазар 10.00 \"Жоакина, доня Революция\" - сериал, 19 епизод (п) 11.15 ТВ пазар 11.30 \"Лява политика\" с Александър Симов (п) 12.30 Новини 12.50 ТВ пазар 13.10 \"Жоакина, доня Революция\" - сериал, 20 епизод 14.00 \"Следобед с БСТВ\" с водещ Елена Пенчукова 16.00 ТВ пазар 16.30 Киносалон БСТВ: \"Рябинов валс\" (2009 г.), Русия 18.20 \"За историята - свободно\" с Александър Сивилов 19.30 Новини - централна емисия 20.00 Актуален коментар 20.30 Киносалон БСТВ: \"Диви истории\" (2014 г.), Испания/Аржентина 22.30 \"За историята - свободно\" с Александър Сивилов (п) 23.30 Новини (п) 00.00 \"България се събужда\" с водещ Стоил Рошкев (п) 02.00 \"Лява политика\" с водещ Александър Симов (п) 03.00 \"Дискусионен клуб\" с водещ Велизар Енчев (п) 04.30 \"Следобед с БСТВ\" с водещ Елена Пенчукова (п) 06.30 Актуален коментар (п) 07.00 Новини 07.10 \"България се събужда\" с водещ Стоил Рошкев 09.15 \"Холивудски знаменитости\" 09.45 ТВ пазар 10.00 \"Жоакина, доня Революция\" - сериал, 20 епизод (п) 11.15 ТВ пазар 11.30 \"За историята - свободно\" с Александър Сивилов (п) 12.30 Новини 12.50 ТВ пазар 13.10 \"Жоакина, доня Революция\" - сериал, 21 епизод 14.00 \"Следобед с БСТВ\" с водещ Елена Пенчукова 16.00 ТВ пазар 16.20 Киносалон БСТВ: \"Диви истории\" (2014 г.), Испания/Аржентина 18.20 \"Студио Икономика\" с водещ Нора Стоичкова 19.30 Новини - централна емисия 20.00 Актуален коментар 20.30 Киносалон БСТВ: \"Мьобиус\" (2013 г.), Франция/Белгия 22.20 \"Студио Икономика\" с водещ Нора Стоичкова (п) 23.20 Новини (п) 23.50 \"България се събужда\" с водещ Стоил Рошкев (п) 02.00 \"За историята - свободно\" с Александър Сивилов (п) 03.00 \"Лява политика\" с Александър Симов (п) 04.30 \"Следобед с БСТВ\" с водещ Елена Пенчукова (п) 06.30 Актуален коментар (п) 07.00 Новини 07.10 \"България се събужда\" с водещ Стоил Рошкев 09.15 \"Холивудски знаменитости\" 09.45 ТВ пазар 10.00 \"Жоакина, доня Революция\" - сериал, 21 епизод (п) 11.15 ТВ пазар 11.30 \"Студио Икономика\" с водещ Нора Стоичкова (п) 12.30 Новини 12.50 ТВ пазар 13.10 \"Жоакина, доня Революция\" - сериал, 22 епизод 14.00 \"Следобед с БСТВ\" с водещ Елена Пенчукова 16.00 ТВ пазар 16.30 Киносалон БСТВ: \"Мьобиус\" (2013 г.), Франция/Белгия 18.20 \"Дискусионен клуб\" с водещ Велизар Енчев 19.30 Новини - централна емисия 20.00 Актуален коментар 20.30 Киносалон БСТВ: \"Иваново детство\" (1962 г.), СССР 22.05 Дискусионен клуб с водещ Велизар Енчев (п) 23.05 Новини (п) 23.35 \"България се събужда\" с водещ Стоил Рошкев (п) 01.35 \"Студио Икономика\" с водещ Нора Стоичкова (п) 02.30 \"Лява политика\" с водещ Александър Симов (п) 03.30 \"За историята - свободно\" с водещ Александър Сивилов (п) 04.30 \"Следобед с БСТВ\" с водещ Елена Пенчукова (п) 06.30 Актуален коментар 07.00 \"Живата вечност\" - документален филм 07.30 \"Холивудски знаменитости\" 07.55 \"Миа и аз\" - детски сериал 08.30 \"Преселение\" - документален филм (п) 09.15 ТВ пазар 09.30 \"Шевица\" - фолклорно предаване (п) 10.30 \"Библейските загадки\" - документален филм 11.15 ТВ пазар 11.30 \"Дискусионен клуб\" с водещ Велизар Енчев (п) 12.30 Новини 12.50 ТВ пазар 13.05 \"Червен картон\" - спортно предаване с Кирил Веселински (п) 14.05 ТВ пазар 14.30 \"Професия Турист\": Тунис /І част/ 16.00 \"Цветен следобед\"- избрано от следобедния блок на БСТВ 16.55 Киносалон БСТВ: \"Иваново детство\" (1962 г.), СССР 18.30 \"Общество и култура\" с водещ Иван Гранитски 19.30 Новини - централна емисия 20.00 Киносалон БСТВ: \"Гара за двама\", І част, (1983 г.), СССР 21.30 \"Общество и култура\" с водещ Иван Гранитски (п) 22.30 Новини (п) 23.00 \"Дискусионен клуб\" с Велизар Енчев (п) 00.00 \"Гласове\" с водещ Явор Дачков (п) 01.00 \"Студио Икономика\" с водеш Нора Стоичкова (п) 02.00 \"За историята - свободно\" с водещ Александър Сивилов (п) 04.00 \"Лява политика\" с водещ Александър Симов (п) 05.00 \"Не се страхувай\" с водещ Васил Василев (п) 06.00 \"Червен картон\" - спортно предаване с Кирил Веселински (п) 07.00 \"Иван, талантът и децата\" - документален филм 07.30 \"Холивудстки знаменитости\" 07.55 \"Миа и аз\" - детски сериал 08.30 \"Библейските загадки\" - документален филм (п) 09.15 ТВ пазар 09.30 \"Професия Турист\": Тунис /І част/ (п) 10.00 \"Шевица\" - фолклорно предаване 11.00 ТВ пазар 11.30 \"Общество и култура\" с водещ Иван Гранитски (п) 12.30 Новини 12.50 ТВ пазар 13.05 \"Братята, влюбени в България\" - документален филм 14.00 \"Културен фронт\" с Юлия Владимирова 15.00 ТВ пазар 15.15 \"Цветен следобед\" - избрано от следобедния блок на БСТВ 16.20 Киносалон БСТВ: \"Гара за двама\", І част, (1983 г.), СССР 17.45 \"Преселение\" - документален филм 18.30 \"Гласове\" с водещ Явор Дачков 19.30 Новини - централна емисия 20.00 Киносалон БСТВ: \"Гара за двама\", І част, (1983 г.), СССР 21.30 \"Гласове\" с водещ Явор Дачков (п) 22.30 Новини (п) 23.00 \"Общество и култура\" с водещ Иван Гранитски (п) 00.00 \"Дискусионен клуб\" с водещ Велизар Енчев (п) 01.00 \"За историята - свободно\" с водещ Александър Сивилов (п) 02.00 \"Червен картон\" с водещ Кирил Веселински (п) 04.00 \"Не се страхувай\" с водещ Васил Василев (п) 05.00 \"Студио Икономика\" с водещ Нора Стоичкова (п) 06.00 \"Лява политика\" с Александър Симов (п)", "date": "2019.10.28", "title": "Програма на БСТВ до 03.11.2019"}
{"url": "https://duma.bg/dalas-ne-iska-dzhesi-n202285", "text": "Американският Далас няма да се възползва от клаузата за закупуване на Едвин Джеси и крилото ще се завърне през зимата в ЦСКА-София. Това прогнозират щатските медии, които са категорични, че сделка между българския и американския тим няма да има. \"Едвин Джеси дойде под наем през лятото. Безопасно е ако кажем, а и вярваме, че той няма да се завърне в клуба през 2020 година\", пишат местните медии, като част от анализ за трансферната политика на Далас за новия сезон. Така в касата на клуба от \"Българска армия\" няма да постъпят очакваните $500 000 според договора на родения в Гана нападател с холандски паспорт. Преди да премине в Далас, за ЦСКА-Сф Джеси има 50 мача с 6 гола и 10 асистенции.  При завръщането си в Борисовата градина обаче той няма да бъде включен в зимната подготовка на \"червените\" и ще му бъде потърсен нов отбор. Такава ще е съдбата на поне още двама играчи. Низвергнатият бивш капитан Николай Бодуров със сигурност напуска, след като собственикът Гриша Ганчев обяви, че \"го е зачеркнал с дебелия флумастер\". Вероятно подобна ще бъде съдбата и на друг бивш капитан - Божидар Чорбаджийски, който бе пратен под наем в румънския ФКСБ (бивш Стяуа). Друг от бранителите, Стойчо Атанасов, също не попада в плановете на треньора Милош Крушчич. Той или ще бъде преотстъпен, или ще разтрогне договора си. Десният бек беше заменен още през първото полувреме на мача с Черно море (1:3) във II кръг на efbet Лигата под освиркванията на публиката. Оттогава той е играл само 7 минути при победата с 3:0 над Локо ГО за Купата на България. Наскоро Крушчич ясно обяви, че Атанасов не фигурира в плановете му. Сърбинът нямал равностойни заместници на Иван Турицов и Жанио Бикел отдясно в защита, поради което се налага да използва Пламен Гълъбов в такава роля. Атанасов е на “Армията” малко повече от 3 години, но в този период записа само 27 шампионатни участия.", "date": "2019.10.28", "title": "Далас не иска Джеси"}
{"url": "https://duma.bg/lola-astanova-otmeni-balkanskoto-si-turne-n202292", "text": "Планираният за 10 ноември в зала 1 на НДК концерт на пианистката Лола Астанова в София няма да се състои, информират организаторите от \"Pragma Production\". Отменени са и всички останали дати от планирания балкански тур на талантливата пианистка - Любляна, Скопие и Белград. Звездата се извинява на всички свои фенове на Балканите и изразява искрено съжалението си, че няма да успее да се види с тях, но се надява да се срещнат в близко бъдеще.  Връщане на билетите за концерта в София: Сумите за билетите, купени посредством партньорската мрежа на Eventim.bg, се възстановяват от конкретния обект, от който са купени. В случай че са купени от сайта на Eventim.bg: с кредитна карта - трябва да се изпратят до централния офис на Eventim или да се върнат лично и до 7 работни дни ще бъде възстановена сумата по кредитната карта, с която са купени; с наложен платеж или по банков път - феновете трябва да върнат билетите си по пощата с банкова сметка, по която да бъде възстановена сумата, заедно с име на титуляр на сметката и телефон за връзка. Може да се върнат и в централния офис на Eventim bg, намиращ се на ул. \"6 септември\" 58 в София, където ще бъде възстановена сумата в брой. Краен срок за връщане на билетите: 10.02.2020 г.", "date": "2019.10.28", "title": "Лола Астанова отмени Балканското си турне"}
{"url": "https://duma.bg/despodov-izrigna-s-hettrik-v-avstriya-n202267", "text": "До почивката нямаше голове, а Десподов (50) откри със страхотен удар. След още 10 мин. той получи страхотен пас от грузинеца Отар Китейшвили и удвои.  Албанецът Беким Балай (68) от дузпа направи преднината на Шурм класическа, а Десподов оформи своя хеттрик и крайното 4:0 в 79-ата мин., изведен сам срещу вратаря. Той играе в австрийския Щурм под наем от италианския Каляри, но от началото на сезона в Бундеслигата имаше само 3 асистенции. С успеха Щурм заема пето място с 20 т., на 1 след Рапид В и на 9 след лидера Залцбург, който довечера  играе с Рапид В. Санкт Пьолтен е на дъното на Типико Лигата - 12-и със 7 т. ", "date": "2019.10.28", "title": "Десподов изригна с хеттрик в Австрия"}
