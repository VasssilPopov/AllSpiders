{"url": "http://www.duma.bg/node/168189", "text": "Благотворителен концерт ще събере днес, 5 юни, почитателите на музиката и привържениците на екологичния начин на живот. На сцената в клуб \"Маймунарника\" (Борисова градина, София) ще излязат групите \"Мерудия\", \"Van Cock\" и \"Tha Crew\". Целта на събитието, откриващо серия от инициативи за социалната кауза \"Plastic Free Black Sea\", е насочване на общественото внимание върху замърсяването на Черно море с пластмасови отпадъци и привличането на съмишленици в каузата за почистването му и намаляване на боклуци на плажовете и във водата. \nЕдни от най-обичаните имена на родната алтернативна сцена откликнаха на призива да се включат в проявата доброволно. Музикантите застанаха зад каузата \"Черно море, свободно от пластмаса\", инициирана от сърфистите Илияна Стоилова и Йоан Колев, добре познати сред феновете. \nС вход от 10 лв., който е минимално дарение от всеки посетител, концертът дава начало на мащабната благотворителна инициатива, чиято цел е набиране на средства за покриване на първични разходи по информационна кампания за превенция на използване на пластмасови продукти за еднократна употреба. Главни цели са също така изграждане на навици за консумация на биоразградими битови продукти, преизползването и рециклирането им. Инфо кампанията и серия от почиствания на българските плажове са залегнали като първи стъпки в проекта. \nВидео:    \n \t\n", "date": "2018.06.05", "title": " Концерт срещу замърсяването на Черно море с пластмаса"}
{"url": "http://www.duma.bg/node/168187", "text": "Хитът \"Havana\" на Камила Кабейо вече официално е най-стриймваната песен от изпълнителка в света в дигиталната платформа Spotify. Парчето има над 890 млн. слушания, с които изпревари досегашния лидер в класацията - \"Cheap Thrills\" на Sia, и продължава да увеличава преднината. \nСоловият албум на Камила Кабейо - \"Camila\" [SyCo/Epic Records] - дебютира на първо място в Билборд Топ 200 и e сертифициран с платинен статус в САЩ. Също така тавата оглави чартовете на iTunes в 100 държави и постави рекорд за най-успешен дебютен албум в платформата. \"Camila\" стана #1 в класациите за физически продажби в почти всяка държава и има златен статус в Канада, Мексико, Швеция, Норвегия, Холандия, Великобритания, Финландия, Австралия, Ирландия, Белгия и Швейцария. \"Camila\" се издава у нас от Вирджиния Рекърдс/Sony Music и е наличен на CD в musicmall.bg тук:  . \nДигиталната версия на албума е налична във всички дигитални платформи тук:    \n \t\n", "date": "2018.06.05", "title": "Песен на Камила Кабейо е най-стриймваната в света"}
{"url": "http://www.duma.bg/node/168190", "text": "Музикалните вкусове разкриват много за човешката личност, откриха учени от Кеймбридж, цитирани от \"Мирър\". Експертите изследвали общите черти на хората, които имат сходни предпочитания за песните и композициите. Специалистите установили, че тези, които харесват по-неангажираща, акустична музика, са по-приказливи и енергични. Почитателите на операта пък са с по-богато въображение. \nВ проучването участвали над 20 000 души с различни музикални предпочитания. Те трябвало да изслушат 25 непознати за тях откъса от разнообразни по жанр произведения. Освен това били подложени на тестове, които да определят какъв тип личност имат. \nРезултатите показват, че по-широко скроените хора харесват по-изтънчена музика, но не се впечатляват от неангажиращи, акустични песни. Екстровертите пък по-скоро предпочитат непретенциозна, акустична и релаксираща музика. Тъжните песни трогват само хората, способни на съчувствие.\"Тези резултати показват, че музиката като форма на себеизразяване, разпространена във всички култури, дава важна информация за основни човешки психологически характеристики\", заявиха учените.   \n \t\n", "date": "2018.06.05", "title": "С музика изследват характера"}
{"url": "http://www.duma.bg/node/168234", "text": "В момента икономиката на България е по-нестабилна, започваме пак да натрупваме дисбаланси. Голям риск има в имотния пазар, който трябва да се следи внимателно. Прегрее ли той, не можем да спасим икономиката. Рисков фактор са и публичните разходи и тяхната ефективност. Трябва да гледаме, разбира се, и какво се случва в еврозоната, защото, когато еврозоната кихне, ние хващаме пневмония. Това заяви доц. д-р Даниела Бобева от Института за икономически изследвания към БАН при представяне на доклад за 10-годишнината от световната икономическа криза и последиците за България. \nСпоред Бобева чакалня на еврозоната няма. За да влезеш в еврозоната, трябва да тренираш. И тренираш през тези две години, докато си във валутния механизъм. Само дето той е по-скоро политически механизъм с абсолютно неясни машинации в него, допълни Бобева. Тя смята още, че към България има дискриминация от страна на ЕС, въпреки че четири конвергентни доклада сочат, че страната ни е изпълнила номиналните критерии за влизане. \nСпоред доклада през 2008 г. българската икономика щеше да изпадне в криза, дори и световната да не беше. Това са показвали редица дебалансиращи фактори. Въпреки това икономиката ни е успяла сама да преодолее сътресенията, и то при липса на антикризисни правителствени програми, каквито имаха много други страни. Неблагоприятните ефекти са били ограничени от наличието на паричен съвет и мерките на БНБ. \n    \n \t\n", "date": "2018.06.05", "title": "Учени от БАН: Имотният пазар може да срине икономиката"}
{"url": "http://www.duma.bg/node/168235", "text": "Легалният пазар на тютюневите изделия у нас е за 3,3 млрд. лв., от които 2,9 млрд. лв. влизат в бюджета под формата на акциз и ДДС. Те представляват 10% от всички данъчно-осигурителни приходи в хазната. Загубите за държавата от незаконната търговия с цигари през 2017 г. са близо 200 млн. лв. Това стана ясно от дискусия, посветена на икономиката на нелегалната търговия с цигари, организирана от Института за пазарна икономика. Пазарът на нелегални цигари и тютюн у нас се оценява между 112 и 156 млн. лв. според изчисленията на ИПИ. Оттам твърдят, че сумата изглежда малка на фона на законния пазар, тъй като не включва данъците, формиращи 85% от цената на легалните цигари. Според социологическо проучване на \"Алфа Рисърч\" е установен дял от 5,6% на хората, които пушат нелегални цигари. 11,7% от всички пушачи споделят, че през последните 2-3 години им се е случвало да пушат нелегални цигари. На годишна база приходите от нелегални цигари се изчисляват на 125 млн. лв. \nОт май 2019 г. всяка кутия цигари в Евросъюза ще има уникален сериен номер, по който ще може да се проследява целият път от производителя през дистрибутора до търговския обект. Целта е превенция на контрабандата, но мярката може да доведе до поскъпване на легалните цигари заради увеличените разходи на производители и търговци и реално да предизвика обратния ефект. В същото време е съмнително дали ще се свие съществено делът на контрабандата, който у нас в момента е около 5,6% при цигарите, бе съобщено по време на дискусията. Светослав Владимиров от Агенция \"Митници\" поясни, че реално всички производители на цигари у нас имат готовност да започнат да отпечатват уникалните баркодове за всяка кутия, но се чака Агенция \"Митници\" да избере фирмата, която ще генерира тези номера и ще поддържа електронната система, в която ще проследява движението на продукцията до крайния купувач.  \nСпоред Петър Ганев от ИПИ за преодоляване на нелегалното производство на цигари у нас трябва да се въведе и регистрация на машините и тази информация също да присъства в баркода на всяка кутия. В момента дори конфискуваните от митниците машини, които са произвеждали контрабандни цигари, се продават на търгове съвсем свободно, посочи той.  \nДруга препоръка на експертите е правителството да внимава с акцизната си политика и да не вдига акциза на тютюневите изделия, защото това е предпоставка за увеличение на нелегалния пазар.    \n \t\n", "date": "2018.06.05", "title": "Близо 200 млн. лв. губи бюджетът от контрабанда на цигари"}
{"url": "http://www.duma.bg/node/168232", "text": "Италианската банка УниКредит, собственик на Булбанк у нас, и френската Сосиете Женерал, която обяви през пролетта, че напуска България, може да се слеят и да обединят мощта на два от най-големите кредитори в Европа, давайки старт на очакваната серия от банкови сливания на континента, съобщава \"Файненшъл таймс\".  Французинът, главен изпълнителен директор на УниКредит, Жан-Пиер Мустие развива тази идея от няколко месеца, сочат близки източници. Според тях засега процесът не е стартиран официално, но мениджърите на Сосиете Женерал също проучват възможността за сливане. \nВисокопоставени източници и от двете страни подчертават, че обсъжданията са в ранен етап и политическата ситуация в Италия е отложила графика за сделка спрямо първоначалния план с 18 месеца. \nМустие смята Сосиете Женерал, чието инвестиционно банкиране преди управляваше, за идеален партньор на италианския кредитор, тъй като това ще засили инвестиционното банкиране и дейността в Източна Европа на УниКредит. За Сосиете Женерал една от основните ползи би било спечелването на водеща позиция в Италия и Германия както в дребното, така и в корпоративното банкиране. \n    \n \t\n", "date": "2018.06.05", "title": "УниКредит и Сосиете Женерал може да се слеят "}
{"url": "http://www.duma.bg/node/168231", "text": "АЕЦ \"Белене\" ще се изкупи за по-малко от 20 г., а след това цялата печалба от нея ще остава за държавата, заяви бившият енергиен министър Румен Овчаров в предаването \"Лице в лице\" по Би Ти Ви. \nАко сметнем и Русия за Европа, единият инвеститор е европейски, а другият – азиатски. Според мен по-сериозният е китайският инвеститор, допълни Овчаров. Той е за построяването на \"Белене\", но с гаранции, че цената на централата да бъде раздута заради корупцията. Чуждестранният инвеститор може да постави нещата на много ясна основа и трябва ад има обществен контрол върху развитието на този проект\", коментира още Овчаров. По думите му премиерът Бойко Борисов го е потърсил за съвет относно АЕЦ \"Белене\". \"Този въпрос, гледам, в момента вече е тръгнал да се решава. Аз виждам едни и същи говорители на едни и същи измислици и страхове отново да ни разказват за разни сеизмични зони\", коментира още Овчаров. Той е категоричен, че зоната на АЕЦ \"Белене\" не е сеизмична. \n    \n \t\n", "date": "2018.06.05", "title": "АЕЦ \"Белене\" ще се изкупи за 20 г."}
{"url": "http://www.duma.bg/node/168188", "text": "Шикозно лятно парти ще събере почитатели и ценители на модата на 12 юни в София. Тематичният ревю-спектакъл ще запознае присъстващите с актуалните предложения на едни от най-добрите български дизайнери и модни къщи. Гости на Fashion Party Summer Chic ще са носителите на приза \"Златна игла\" на Академията за мода: Жана Жекова, София Борисова, Вяра Георгиева, Светослав Колчагов, Христо Чучев, Милка Александрова-Бучи, Антония Йорданова, Елена Златева, Меги Петкова, Теодора Спасова и Николай Божилов. \n\"По стара и добра традиция през юни Академията за мода закрива деловия сезон на ревюта и презентации с послание за красива, стойностна и релаксираща ваканция. Този път посланието е за летен шик. Имам предвид новите измерения на елегантността през горещия сезон, палавите багри, свежите акценти и предизвикателните силуети. За тази цел поканените модни къщи и дизайнери, които ще участват в нашия ревю-спектакъл, ще разкрият своята естетика и концепция за летния шик...\", уточни проф. д.н. Любомир Стойков, председател на Академията за мода. \nЛице на Fashion Party Summer Chic ще бъде Дима Атанасова - \"Мисис Дама на годината 2018\" в категория \"Красота и здраве\". В духа на френския шик ще е участието на модна къща \"Мезон Сант-Ерем\" с дизайнер и стилист Габриела Колева. Христо Чучев, който спечели тазгодишния приз \"Златна игла 2018\" за булчинска мода, ще представи своите най-нови предложения. В рокля, създадена от него, ще бъде облечена и водещата на Fashion Party Summer Chic - чаровната Гери Дончева. Официални и сватбени тоалети ще покаже и талантливата Ради Лазарова, дизайнер на модна къща \"Блинк\". Вяра, Деница и Мария Станчеви ще представят за първи път по време на събитието най-новата колекция пролет-лято 2018 на бутик \"Ла фоа\" с творения, изтъкани от ефирност, лукс и сексапил, разкриващи непредсказуемата и многоликата жена. Дамска и мъжка официална мода ще покажат още дизайнерите на модна къща \"Бандерол\" - Десислава Дамянова и Никола Карадамянов. \nСпециално за тематичното парти на Академията за мода е създадена колекцията \"Морски бриз\" на \"Аксел Харди\", вдъхновена от свързаните с лятото почивки, море, круизи и приключения. Младата дизайнерка Таня Ян също ще покаже творения, инспирирани едновременно от коприната и от темата \"летен шик\". Бутикови облекла с фолклорни мотиви ще представи модна къща \"Елена Христова\", чиято дизайнерка залага на жизнерадостния жълт цвят. Тематични аутфити в духа на летния шик ще покажат и студенти по мода на проф. Любомир Стойков от Националната художествена академия: Деси Бъчварова и Пламена Мишева, Давид Стояновски, Ирина Матов, Йоанна Шишкова, Лора Лилова, Мария Колева, Стефани Тодорова и Християна Мутафчиева. \n    \n \t\n", "date": "2018.06.05", "title": " Шикозно парти закрива сезона "}
{"url": "http://www.duma.bg/node/168191", "text": "Българското кинообщество обяви началото на ежегодния конкурс за сценарий на късометражен филм, който се провежда за 16-и път, информира Елена Мошолова. Може да участват автори до 35-годишна възраст. Целта на конкурса е да подпомогне млади български сценаристи и режисьори в реализацията на техните творби. Основната тема за 2018 г. е \"Герой\" и може да се интерпретира по всякакъв начин. Приемат се текстове с дължина до 20 000 печатни знака, за всички видове филми - игрални, анимационни, документални, експериментални. Професионално жури от драматурзи, режисьори и продуценти ще оцени проектите и през септември ще връчи няколко отличия, сред които за най-добър сценарий в размер на 1000 лева и за най-добър филмов проект. Крайният срок за участие е 31 юли. \n    \n \t\n", "date": "2018.06.05", "title": "Конкурс за киносценарии приема текстове"}
{"url": "http://www.duma.bg/node/168192", "text": "Дони Тондо, понякога наричана и Светото семейство - една от трите оцелели панелни картини на възрастния Микеланджело, е сред изложените в новата зала на Рафаело и Микеланджело в галерия \"Уфици\" във Флоренция     \n \t\n", "date": "2018.06.05", "title": "Галерия"}
{"url": "http://www.duma.bg/node/168195", "text": "Има-няма преди половин век Лозан Такев прави литературните си дебюти в печата. През 1970 г. Военното издателство публикува в сборник с почти един взвод от десетина автори цикъла \"Всяка есен аз ставам войник\", а през 1977 г. младежкото издателство при ЦК на ДКМС го включва в \"Трима млади поети\" с книгата \"Целунете хляба\"... През 1984 г. на пазара вече е и първата му самостоятелна книга \"Щурче под лозата\". \nПосле идват Комсомолът, СБЖ, ОК на ДКМС в Москва, ГК на ДКМС в София, издателство \"Септември\", Българската телевизия, Столичният съвет за култура, Главната редакция \"Детски и младежки предавания\", редакция \"Забава и музика\", Борсата по труда и заетостта, Издателска къща \"Везни\" при БТПП, \"Софийски бюлетин\", с който вече 22 години са \"Две в едно\", идват Ветераните в БСП - София. \nИдват десетките книги, десетките песни, между които \"Северина\", \"Нямо кино\", \"Жеравна\", \"Жажда\", \"Дяконе, дяконе\", \"Човекът се завръща победител\", \"Червената роза\", \"Ех, ти, дъще\", \"Шипка\", \"Урок по зоология\". Идват спектаклите \"Като легенда\", \"Утре започва от лани\", \"Лудориите на козлето Боц\", забавните \"Метаморфози\" на малкия екран. \nИдват в следващите десет години след 2008-а няколко хиляди лозанки на хартиен носител. Идват \"Златно перо\" на СБЖ, награди от конкурси на Българския културен център в Чикаго, от читалище \"Светлина\" - град Шипка, от Голямата къща на мъдрите хора - Асеновград, читалищата \"Пенчо Славейков\", \"Никола Вапцаров\" и др.  \nСега, доста време след \"Трима млади поети\", идват в дневния ред и трите най-нови заглавия: \"Мечта за оран\", \"Има ли такъв народ\" и \"След утре\", дело на Издателска къща \"Александрова дизайн\". \nС рецитал на 6 юни от 18 ч. в залата \"Димитър Благоев-Дядото\" на ул. \"Леге\" 10, първи етаж, и \"подгряващи\" автори - приятели, поети, критици и други, ще бъдат представени премиерно трите книги. Домакин е Районният съвет на БСП \"Средец\". Входът е свободен.   \n \t\n", "date": "2018.06.05", "title": "Всяко чудо за три... книги"}
{"url": "http://www.duma.bg/node/168194", "text": "Световноизвестният германски композитор, режисьор и куратор Хайнер Гьобелс ще бъде удостоен с почетната степен \"Доктор хонорис кауза\" на НАТФИЗ \"Кр. Сарафов\" на церемония в Учебния драматичен театър на 6 юни от 10 ч. Гостът ще проведе майсторски клас на тема \"Език, в който нещата не са нито явни, нито скрити\" същия ден от 14 ч. на Сцена 47 в академията, информира Десислава Димитрова, гл. експерт ВО на НАТФИЗ. \nХайнер Гьобелс е роден през 1952 г., завършва социология (1975) и музика (1979). Като композитор създава творби за ансамбли и оркестри и сътрудничи с някои от най-добрите от тях. От средата на 80-те години Гьобелс композира и режисира забележителни и всепризнати творби за радио, концерти; от 1990 г. насам - музикално-театрални творби, които са участвали на множество известни фестивали. Създава инсталационни произведения за Центъра \"Жорж Помпиду\" (Париж), Музея за съвременно изкуство в Лион и др. От 2012 до 2014 г. проф. Гьобелс е назначен за ръководител на фестивала \"Ruhrtriennale - International Festival of the Arts\". Награждаван е с множество музикални, театрални и радионагради. Номиниран е два пъти за \"Грами\", носител е на Европейската театрална награда (2001) и Международната награда \"Хенрик Ибсен\" (2012). Почетен доктор е на Бирмингамския университет. От 1972 г. живее във Франкфурт, Германия.   \n \t\n", "date": "2018.06.05", "title": "Хайнер Гьобелс става Почетен доктор на НАТФИЗ"}
{"url": "http://www.duma.bg/node/168196", "text": "Известният бас Юлиан Константинов, покорил с таланта си най-престижни световни оперни сцени, ще зарадва почитателите с превъплъщението си в ролята на Раймондо от операта \"Лучия ди Ламермур\" от Гаетано Доницети. Днес, 5 юни, от 19 ч. на сцената на НТ \"Иван Вазов\" Държавната опера в Стара Загора гостува с една от най-впечатляващите си продукции. Юлиан Константинов прави своя дебют като Раймондо на сцената на Софийската опера - незабравими мигове, които певецът свързва с партньорството на оперната дива Дарина Такова в ролята на Лучия, тенора Георги Чолаков, диригента Недялко Недялков. Бляскавата международна кариера на певеца го налага повече като изпълнител предимно на Вердиевия репертоар, но той остава с най-свидни спомени от участията си в главните роли на няколко заглавия като \"Пуритани\", \"Норма\", \"Лучия ди Ламермур\" - големите образци на белкантото. С удоволствие приема да участва в ролята на Раймондо в постановката на Старозагорската опера на сцената на Народния театър. В спектакъла ще видим още Емилия Иванова, украинския тенор Назар Тацишин, Свилен Николов, Георги Динев, Пламен Долапчиев, Нели Нечева, хора и оркестъра на Старозагорската опера, деца от ДЮСОБ \"Маргаритки\", представители на Прабългарската школа за оцеляване \"Бага-Тур\". На диригентския пулт ще застане главният диригент на Старозагорската опера Ивайло Кринчев. Творческият екип на постановката - режисьор Огнян Драганов, сценография Димо Костадинов, художник костюми Салваторе Русо от Италия, получи през 2016 г. две награди: \"Стара Загора\" и \"Кристална лира\" на СБМТД и Класик ФМ радио. \nЮлиан Константинов е роден в София, където завършва Музикалната академия. Още като студент през 1992 г. дебютира в Софийската опера и балет в ролята на Дон Базилио от \"Севилският бръснар\" на Росини. От 1994 г. е приет за солист на операта, а през 1996 г. печели Международния конкурс за млади оперни певци \"Борис Христов\". През следващите години пее в най-големите оперни театри на света. Репертоарът му включва почти всички големи басови роли от оперите на Верди, както и Борис в \"Борис Годунов\", Дон Жуан от едноименната опера на Моцарт, Мефистофел от \"Фауст\" на Гуно, Тимур от \"Турандот\" на Пучини и др.   \n \t\n", "date": "2018.06.05", "title": "Юлиан Константинов в ролята на Раймондо "}
{"url": "http://www.duma.bg/node/168193", "text": "\"Погледи към книгоиздаването\" е заглавието на книгата, създадена от студентите по книгоиздаване от втори курс във Факултета по журналистика и масова комуникация на Софийския университет \"Св. Климент Охридски\" с преподавател Георги Александров. Всички издателски процеси - редактиране, коригиране, дизайн и предпечатна подготовка, са извършени в рамките на дисциплината \"Учебно издателство - майсторски клас\". Всеки от студентите участва със свой авторски текст. Сборникът представя книгоиздаването и като академично образование, и като професионална практика. Тематиката му е разнообразна - обучение и реализация, минало и настояще на книгоиздаването у нас, съвременни явления на световния книжен пазар. С издаването на тази книга Факултетът по журналистика и масова комуникация отбелязва и 20-годишнината от откриването на специалността \"Книгоиздаване\". Премиерата на сборника ще бъде днес, 5 юни, от 18 ч., в Конферентната зала на Софийския университет.   \n \t\n", "date": "2018.06.05", "title": "Студенти по книгоиздаване представят своя книга"}
{"url": "http://www.duma.bg/node/168233", "text": "Световният икономически форум оцени и подреди 137 държави по качеството на пътищата в тях. То е оценено по скала от едно до седем, като нито една държава не е събрала най-високия резултат. Най-лоши се оказват пътищата в африканската страна Мавритания, която получава двойка. Следват африканската Демократична република Конго и карибската Хаити, които получават оценка 2,1 точки. На четвърто и пето място по най-лоши пътища се нареждат Мадагаскар и Гвинея, като те са оценени с 2,2. След това следват Йемен (2,3 точки), Парагвай (2,4 точки), Украйна (2,4 точки), Мозамбик (2,5 точки) и Молдова (2,5 точки). \nБългария е на 93-то място в класацията с 3,4 точки. Прави впечатление, че пред нас с по-добри пътища са класирани африкански страни като Уганда, Танзания, Мали, Замбия, Сенегал, Ботсвана, Гана, Гамбия. Румъния, Малта и Латвия от страните от Европейския съюз се нареждат зад България в класацията. \nНай-хубави пътища според класацията има в Обединените арабски емирства (6,4 точки), Сингапур (6,3 точки), Швейцария (6,3 точки), Хонконг (6,2 точки), Холандия (6,1 точки), Япония (6,1 точки), Франция (6 точки), Португалия (6 точки), Австрия (6 точки), както и в САЩ (5,7 точки). Русия е с по-лоши пътища от българските според индекса, като заема 114-о място с 2,9 точки. \n    \n \t\n", "date": "2018.06.05", "title": "Пътищата на Уганда и Мали по-добри от българските"}
{"url": "http://www.duma.bg/node/168197", "text": "Вече четвърта година пътуваме по живописната, плодородна, потънала в зеленина Кримска земя, покрай 24-те уникално врязани в сушата залива на Севастопол, придаващи особен колорит на местния релеф, където сградите, историческите мемориали и археологическите паметници са разположени амфитеатрално на градските хълмове и добавят особена артистичност на цялостния пейзаж. Именно тук засега се установи провеждането на Международния кинофорум \"Златен Витяз\", който продължава да пътешества не там, където е комфортно, а където има необходимост от него. Позитивният му призив \"Културата като отбрана на човешката душевност\" в течение на повече от четвърт век прокънтя както по територията на Русия, така и далеч зад граница. Вървиш по крайбрежния булевард или из залите на кината \"Русия\" и \"Москва\" и все се намира някой да ти се усмихне и да те поздрави. Явно местните жители вече свикнаха с мероприятията на \"Златен Витяз\" и с онези, които от години участват в него. \nНо винаги в задъханото всекидневие на фестивала \"изникват\" нови сюрпризи. Такъв за мен тази година (22-31 май) бе настоятелното желание на българската диаспора да се срещнем и да разговаряме. След като завърших работата си като председател на журито в конкурса за документални късометражни филми, предложих срещата да се състои вечерта в емблематичния хотел \"Севастопол\", където бяхме настанени. За моя изненада тъкмо навреме във фоайето пристигна една отлично изглеждаща група от елегантно облечени хора с интелигентни физиономии, които ласкаво ме приветстваха. Очаквах странни или куриозни въпроси, изникващи от ситуацията на днешна България, но се оказа, че сънародниците ми вече бяха осведомени за основните събития, свързани с нашата политика. Разказаха ми за току-що проведената среща в Сочи на президента Румен Радев с президента на Руската федерация В. В. Путин, която по време съвпадна с предварителната пресконференция в зала \"Адмирал\" с журналисти, участници във фестивала и зрители. Аз от своя страна добавих отзивите, които бях прочела за гастрола на Софийската опера и балет на сцената на Болшой театър в Москва: подробно бях разпитала мои приятели музиканти, които пътуваха с мен в същия самолет. Тези несвързани на пръв поглед събития се подредиха в съзнанието ни по особен начин. Последваха въпроси за някои от българските филми, които бяха гледали и вече осмислили. А в програмата на тазгодишния форум бяха включени 137 кинотворби от 28 страни, между които Азербайджан, Афганистан, Армения, Бразилия, Киргизия, Ирландия, Исландия, Южна Корея.  \nНе по-малко любопитен бе и фактът, че на тържественото откриване на сцената на Академичния драматичен театър \"А. В. Луначарски\" на ХХVII МКФ \"Златен Витяз\" бе прочетено приветствено слово, в което президентът Путин оценява високо дейността на форума през изтеклите десетилетия. \"Завоювайки вярна, предана аудитория, вашият фестивал зае достойно място в календара на най-значимите обществени културни събития - се отбелязваше в него. - Той изпълнява благородна, в същността си подвижническа мисия: да съхранява високите духовно-нравствени ценности, историческата памет и традициите на патриотизма и гражданската отговорност и, разбира се, да помага за развитието на международните хуманитарни връзки, добросъседски отношения и взаимно разбирателство между хората.\" \nТази оценка доказаха отново пълните зали и сутрин, и следобед, и вечер, когато се показваше включената във фестивалната програма продукция. Въпреки оскъдната реклама (поради ограничените финансови средства) зрителите тук привикнаха да  очакват с нетърпение форума и да следят новите произведения на световното кино. След завършването на прожекциите те често ни задаваха любопитни въпроси, свързани с изясняването на някои събития или изразни средства. Така че взаимната връзка филми - автори - специалисти - публика бе в пълен ход. Едва ли има нещо по-важно за едно културно събитие от тази задушевна атмосфера! Радостен е и фактът, че наградите, произнесени от председателите на шестте конкурса, до голяма степен съвпаднаха с очакванията на аудиторията. \nМакар и показан от 13.40 ч. в събота (26 май), 62-минутният документален филм \"Нейната изповед\" на Иван Ничев бе посрещнат с възторг и нестихващи аплодисменти. След прожекцията зрителите продължаваха да обсъждат съдбата на уникалната по рода си героиня Костадинка Кунева - емигрантка в Атина, устояла докрай, с цената на изключителни усилия, своята кауза в защита на правата на трудещите се. През 2014 г. над 300 хиляди гърци я избират за свой представител в Европейския парламент. За разлика от журито на 23-тия Фестивал на българското документално и анимационно кино, което в Пловдив пренебрегна тази творба, тук тя бе оценена високо с престижния приз за най-добра режисура \"Александър Сиделников\" за \"ярко превъплъщаване на екрана на хуманната тема в защита на човешките права и достойнство\". \nЗаслужена награда - \"Сребърен Витяз\", в конкурса за дебютни и студентски филми получи 26-минутната игрална новела \"Охлюви\" на Албена Пунева по сценарий на Красимир Крумов. За жалост въпреки високото ниво на българското игрално кино, завоювало напоследък висока оценка на редица значими международни фестивали, тази година в конкурса за игрални филми, оглавен от известния режисьор Горан Паскалевич, не участваше наш филм по чисто технически причини. Специалният приз в тази селекция бе отреден на Мел Гибсън (който за втори път се състезава успешно в този фестивал след \"Страстите Христови\") за новата му антивоенна творба \"По законите на съвестта\" (австралийско-американска копродукция). Неговият главен герой Дезмонд Дос - лекар от американската армия, по време на Втората световна война - в битката за Окинава, отказва да убива хора и се оказва първият убеден пацифист в историята на САЩ, удостоен с Почетен медал. В този силен конкурс бяха връчени два \"Златни Витяза\": на полските режисьори Йоана Кос-Краузе и Кшищоф Краузе за \"Птици пеят в Кигаля\" за хуманно подадената ръка на местна девойка по време на Гражданската война в Африка; както и на младия руски режисьор-сценарист Клим Шипенко за \"Салют-7\", изграден по реални събития, свързани с известната космическа станция, чиято експедиция се превръща в опасно изпитание. \nСпециално искам да отбележа сериозния подбор на филмите, включени тази година в състезателните програми. В конкурса за документални късометражни филми, който имах удоволствието да оглавявам, ситуацията бе същата. Сред 30-те творби тук безспорно се открои 40-минутният филм \"Последният парад на \"Беззаветни\" на руската режисьорка и сценаристка Татяна Скабард - авторка на над сто произведения, с редица фестивални награди. Той изследва с изключително документално майсторство и проникновение в човешката душевност най-актуалната, глобална тема, засягаща целия съвременен свят: мир или война. Пресъздаденият на екрана емоционален групов портрет на флотския екип, готов за саможертва в името на Родината, разтърси аудиторията. Той се открои на фона на реалните събития през 1988 г., когато в съветските териториални води, близо до Севастопол, безцеремонно се втурват американски кораби. Кой да отстъпи и на каква цена?! Цялата отговорност се стоварва върху плещите на контраадмирал Владимир Иванович Богдашин, който пред очите ни извършва уникален подвиг и неслучайно се превърна в шлагер на официалната церемония при закриването на фестивала. В неговите ръце с изключително вълнение положих Голямата награда \"Златен Витяз\". Тези дни той ще идва в София и искрено се надявам още веднъж да се срещна с него... Ето за личности от такъв ранг има смисъл да се създава изкуство. Те ще останат в съзнанието на поколенията, ако не бъдат унищожени или превърнати в роботи. \n\" \n   \n    \n \t\n", "date": "2018.06.05", "title": "Ще ни попречат ли облаците да вярваме в слънцето "}
{"url": "http://www.duma.bg/node/168220", "text": "Сръбският президент отхвърли американското предложение за разрешаване на конфликта между Белград и Прищина. Това съобщи белградският в. \"Новости\". Според изданието Вучич е \"определил като недостойно и неприемливо за Сърбия американското предложение\". Самият Вучич отказа да оповести съдържанието на пакета от Вашингтон. \nПланът съдържа четири точки за постигане на историческо споразумение между Косово и Сърбия: \n1. Асоциацията на сръбските общини получава повече правомощия в изпълнителната власт и повече власт в здравеопазването, образованието и културата. \n2. Асоциацията ще има тясно институционално сътрудничество с вицепремиера, който ще бъде избиран от сръбската общност. \n3. Белград трябва да разреши членството на Прищина в международните организации и преди всичко ООН. \n4. Ако Сърбия приеме този пакет, тогава страната ще може да се присъедини към ЕС, а САЩ ще гарантират мощна икономическа и дипломатическа подкрепа. \nМеждувременно косовският министър-председател Рамуш Харадинай обяви, че Прищина ще се съгласи на помирение с Белград в замяна на признаване на независимостта на най-младата държава на Балканите. Министърът на отбраната на Сърбия Александър Вулин обаче направи в отговор рязък коментар, предаде македонската информационна агенция \"Макфакс\". \"Първо насилвате жени и убивате деца, палите села, ограбвате имоти, убивате полицаи и войници. Унищожихте десетки църкви и манастири, опитахте се да вземете незаконно територията на Сърбия, погазихте всяка дума, която сте дали в диалога в Брюксел, а сега помните, че Сърбия е приела всичко, и вие все още търсите помирение за конфликт, който Сърбия нито е търсила, нито е предизвикала. И да повторим още веднъж въпроса: сами ли го измислихте това или някой ви помогна?\", коментира Вулин. \nОт началото на май в Косово са регистрирани над десет акта на насилие срещу сръбско население, включително нападения срещу домове и медицински пунктове, кражба на добитък, пребивания. През последната седмица са регистрирани редица особено резонансни нападения от страна на косовски албанци. В сряда вечерта трима жители на Косово, етнически сърби, сред които жена, бебе на шест месеца и 14-годишно дете, са били нападнати от косовски албанци в село Старо Грацко. Извиканата на мястото полиция употребила сълзотворен газ срещу сръбската жена и двете й деца, те са получили силни изгаряния на очите. Преди това - на 28 май, косовски албанци хвърляха камъни по сръбски поклонници, дошли да се поклонят в полуразрушената черква \"Св. Троица\" в село Петрич. \nРедовната войска и жандармерията на Сърбия бяха изпратени в неделя близо до граничния пункт с Косово \"Ярине\", съобщи \"Газета експрес\". Според агенция Косовапрес, която цитира свои източници, сръбската армия и жандармерия контролират всички, които влизат или напускат Косово. Според източници това е първият път, откакто Косово обяви независимостта си през 2008 г., в който Сърбия изпраща армията си на границата с Косово.     \n \t\n", "date": "2018.06.05", "title": "Вучич отхвърли \"пакета\" на Вашингтон за Косово  "}
{"url": "http://www.duma.bg/node/168214", "text": "Тримата най-висши военни началници на Северна Корея са били уволнени, съобщи южнокорейската агенция Рьонхап. \nТова са министърът на отбраната Пак Йонг Сик, началникът на Генщаба на армията Ри Мйон Су и началникът на генералното политическо бюро на армията Ким Йонг Гак. \nСпоред анализатори този ход на лидера Ким Чен Ун е част от усилията му за икономически реформи и отварянето на изолираната Северна Корея към света. Ким Чен Ун се подготвя за срещата с американския президент Доналд Тръмп в Сингапур на 12 юни, която ще е първа по рода си в отношенията КНДР - САЩ. \nАнализатори смятат също, че тези действия ще позволят на Ким да затегне контрола над армията във време на резки промени в политиката на Пхенян. \"Ако Ким Чен Ун се стреми да постигне мир със САЩ и Южна Корея и да прекрати поне част от ядрената програма, той ще трябва да държи по-здраво юздите на армията\", изтъква политологът Кен Гаус от неправителствена анализаторска организация CNA. По думите му Ким издига хора, които могат да правят това и да са лоялни на лидера.   \n \t\n", "date": "2018.06.05", "title": "Ким Чен Ун уволни трима висши военни"}
{"url": "http://www.duma.bg/node/168215", "text": "Европейската служба за граничен контрол и брегова охрана \"Фронтекс\" ще разположи 45 полицаи по албанските граници, за да пресече нова мигрантска вълна, разкри нейният шеф Фабрис Лежери, цитиран от македонското издание МКД. Той предупреди, че се очаква нова вълна от мигранти от Северна Гърция, които през Албания, Черна гора, Босна и Херцеговина и Хърватия искат да влязат в страните членки на ЕС. Бежанците са от Сирия, Ирак и африкански страни. \nПравителството на най-голямата германска провинция Бавария разработва собствен план за ускоряване на процедурите по разглеждане на молбите на кандидатстващите за убежище и депортирането от страната на онези от тях, които получат отказ, съобщи в. \"Дер Мюнхнер меркур\". Планът предвижда създаването на специални центрове за първоначален прием на мигранти, в които по ускорена процедура ще бъдат обработвани молбите им за получаване на бежански статут. Оттам насетне мигрантите ще бъдат разпределяни в други места, но само при условие, че имат шансове за убежище. Останалите ще бъдат депортирани от Германия. \nПолицията на Париж започна разчистването на два импровизирани лагера, в които пребивават около 1000 мигранти. Преди 5 дни бе разтурен друг лагер.     \n \t\n", "date": "2018.06.05", "title": "\"Фронтекс\" пресича мигрантска вълна"}
{"url": "http://www.duma.bg/node/168216", "text": "Турската държава принадлежи и на кюрдите в страната, каза президентът Реджеп Ердоган на изборен митинг в югоизточната провинция Диарбекир. \"Ние не казваме, че \"няма кюрди\", ние казваме, че няма кюрдски проблем. Никой не трябва да търси държава за кюрдите. Държавата на Република Турция е държава на всички нас. Република Турция е държавата на кюрдите\", добави Ердоган. \nПо думите му управляващата Партия на справедливостта и развитието (ПСР) е спасила \"кюрдския народ от потисничеството на деспотичния стар режим\", защото \"ние гарантираме вашите свободи\". \"Нашите кюрдски братя и сестри са под закрилата на държавата на турската република\", подчерта още президентът. \nМеждувременно турският външен министър Мевлют Чавушоглу пристигна в САЩ, където ще съгласува с американския му колега Майкъл Помпео на пътна карта по проблема със сирийския Манбидж, населен доскоро със сирийски кюрди. Отношенията между Турция и САЩ са в криза заради подкрепата на САЩ за силите за самоотбрана на сирийските кюрди (YPG), които Анкара смята за терористична групировка, свързана със забранената в Турция Кюрдска работническа партия (ПКК).      \n \t\n", "date": "2018.06.05", "title": "Ердоган: Да не се търси държава на кюрдите"}
{"url": "http://www.duma.bg/node/168218", "text": "Финландците са срещу влизането в НАТО \nФинландците не подкрепят присъединяването към НАТО, заяви президентът Саули Ниинисте в интервю, цитирано от изданието Ile.fi. Той все пак смята, че е по-добре \"да се държи картата на НАТО в ръце, вместо тя да се разиграва\". Сънародниците му обаче не смятат така. Финландия поддържа добри отношения с Русия, но не се страхува да проявява твърдост във външната политика, увери Ниитисте.   \nРазследват за корупция шефа на кабинета на Макрон \nФренските прокурори разследват Алексис Коле, който оглавява кабинета на президента Еманюел Мкарон. Той е разследван за връзките му с италианска корабна компания от времето, когато е работил в Министерството на икономиката през 2012-2016 г., като последните две години е бил директор на кабинета на Макрон, който пък тогава е бил министър. \nОставка на премиера на Йордания \nЙорданският премиер Хани Мулки връчи оставката си на крал Абдула II след 5-дневните протести срещу мерките за строги икономии на правителството. То прие законопроект за по-високи данъците върху доходите и нови увеличения на цените заради препоръките на МВФ, отпуснал заем от 723 млн. долара.  \nРасистко убийство в САЩ \nВ щата Луизиана 18-годишният белокож шофьор Матю Мартин блъснал с пикапа си и убил чернокож пешеходец, след което се похвалил със стореното с постинг в социалната мрежа Snapchat.  Във видеото той уточнява: \"Току-що блъснах човек на пътя\", добавяйки няколко смеещи се емотиконки. \nЯпонският министър връща заплатата си за 1 година \nЯпонският вицепремиер и финансов министър Таро Асо върна заплатата си за една година като знак на покаяние заради подправянето в оглавяваното от него ведомство на документи, свързани с компанията на личен приятел на премиера Шиндзо Абе. Приятелят купил земя на съмнително ниска цена. Годишната заплата на Асо е 20,9 млн. йени, около 189 500 долара. Местни медии съобщиха, че скандалът ще доведе до служебни наказания на още 20 чиновници от министерството. \n \n  \n    \n \t\n", "date": "2018.06.05", "title": "Кратки новини"}
{"url": "http://www.duma.bg/node/168217", "text": "Бившият премиер консерватор Янеш Янша, близък до унгарския премиер Виктор Орбан, е на път да спечели изборите в Словения в неделя. Това сочат данни от проучване, публикувано от обществената телевизия RTV в края на изборния ден, но не е сигурно дали ще успее да събере мнозинство за правителство. \nИзвестен участник на политическата сцена в Словения от 1991 г., когато става независима държава с разпадането на Югославия, партията на Янша Словенска демократическа партия (СДП) получава доверието на 24,4% от гласувалите в предсрочните парламентарни избори. \nОколо 1,7 милиона граждани на страната, имащи право на глас, трябваше да изберат 88 депутати в Държавното събрание. \nДва депутатски мандата са оставени за представителите на италианското и унгарското малцинство. Мандатът на народните избраници е 4 години, за влизане в парламента трябва да се преодолее 4-процентна бариера. \nВторото място вероятно ще бъде заето от лявоцентристката \"Листа на Мариян Шарец\". Общо на изборите се явиха над 1600 кандидати от 25 политически партии и коалиции. \nПричината за изборите стана политическата криза, предизвикана от оставката на премиера Миро Церар. Той се оттегли от поста си на 14 март заради решение на Върховния съд, отменящо резултатите от референдума, на който беше одобрено строителството на железопътната линия Копер - Дивач. За нейното осъществяване гласуваха 53,5% от избирателите. Това беше най-големият инвестиционен проект на дясноцентристкото правителство. Церар определи като \"повратен момент\" решението на съда и заяви, че по този начин \"са нанесли удар тези, които искат да спрат развитието на страната\". \nУказът за изборите беше подписан от словенския президент Борут Пахор на 14 април. Датата за изборите беше определена след съвещание с основните парламентарно представени политически сили. Служебен премиер не беше назначен, защото парламентарните групи, които имат право да издигнат неговата кандидатура за този пост, не успяха да постигнат съгласие в определения от закона срок. \nСпоред екзитпола в бъдещия парламент влизат 7 политически сили: СДП, \"Листата на Мариян Шарец\" (12,6%), Социалдемократите (9,3%), Партията на съвременния център (9,8%), \"Нова Словения – Християнска народна партия\" (6,6%), \"Левите\" (9,5%) и Демократичната партия на пенсионерите на Словения (5%). \"Алиансът на Аленка Братушек\" (5,5%), крайнодясната Словенска национална партия (4,3%). \nЗа сформиране на правителство е необходимо да се преодолее 40% бариера, за да се получи парламентарно мнозинство. Но въпреки че партията на Янша получава най-много депутатски места в бъдещия парламент, тя ще трябва да се справи с нелесната задача да сформира коалиционно правителство. \nНаблюдателите отбелязваха преди изборите, че премиерското кресло по-вероятно ще бъде заето от Мариян Шарец, който е лидер на едноименната партия. Той е описван като \"антисистемен\" кандидат и е бивш комедиен актьор. Този вариант ще стане възможен в случай, че се сформира лявоцентристко правителство с участието на неговата партия, Социалдемократите, \"Нова Словения\" и Партията на съвременния център. Всички тези партии заявиха, че няма да влизат в коалиция със СДП, докато тя се оглавява от Янша. \n\"Разпространяването на страха (от мигрантите) и наличието на намесата на министър-председател на една съседна страна (Орбан) в нашите избори пресече всички линии и аз и нашите членове не се виждаме в такова съзвездие\", каза наскоро Шарец пред АФП. \nОрбан участва в партийна конференция на SDS по-рано този месец и повтори дългогодишната си опозиция срещу миграционната политика на Европейския съюз, като заяви, че мигрантите ще продължат да идват, докато ЕС продължава да ги кани. \"Победата за SDS и Янша ще осигури оцеляването на словенския народ\", добави той.   \n \t\n", "date": "2018.06.05", "title": "Патова ситуация след изборите в Словения "}
{"url": "http://www.duma.bg/node/168219", "text": "На работно посещение във Виена днес пристига руският президент Владимир Путин. По време на визитата са предвидени разговори на руския лидер с австрийския държавен глава Александър Ван дер Белен, който ще го посрещне с военни почести в двореца Хофбург, а след това с канцлера Себастиан Курц, съобщиха от Федералната служба по печата към австрийското канцлерство. Руският президент ще вземе участие в заседанието на Австрийско-руския съвет за бизнес, което ще се състои в Австрийската стопанска камара. \nВ навечерието на посещението Ханс-Кристиан Щрахе, вицепремиер и председател на Партията на свободата, по-малкия партньор в австрийското коалиционно правителство, заяви в интервю за в.\"Йостерайх\", че би било желателно Европейският съюз да преосмисли позицията си по въпроса за санкциите спрямо Русия, тъй като те вредят най-вече на австрийската икономика. Крайно време е те да бъдат прекратени и да се нормализират политическите и икономическите отношения с Русия, категоричен е Щрахе, който съобщи, че също ще се срещне лично с руския президент. Партията на свободата има подчертано положително отношение към руската страна и от 2016 г. има подписан договор за сътрудничество с Единна Русия. Ханс-Кристиан Щрахе, който е и министър на спорта,  ще присъства на откриването на Световното първенство по футбол в Русия за разлика от някои негови колеги от страни членки на ЕС. Позицията за отмяна на санкциите се споделя и от австрийския канцлер Себастиан Курц. Руската страна е сред най-важните търговски партньори на Австрия. Констатирано бе, че миналата година стокообменът между Русия и Австрия се е увеличил с 40%, руските инвестиции в австрийската икономика са достигнали 23 млрд. долара, а австрийските в руската - 5 милиарда.  \nДнешната визита, която е в навечерието на поемането на председателството на Съвета на ЕС от Австрия, е шестото поред официално посещение на руския президент в Австрия.     \n \t\n", "date": "2018.06.05", "title": "Путин отива във Виена за шести път "}
{"url": "http://www.duma.bg/node/168236", "text": "Има доказателства за взрив от салмонела в три детски градини в София, обяви вчера директорът на Националния център по заразни и паразитни болести проф. Тодор Кантарджиев. Той посочи като основна причина за заразата недобре съхранена храна. Храните от животински произход трябва да са термично обработени, а ако храната е стояла повече от 4 часа на стайна температура, може да е опасна за здравето, обясни експертът. \nКантарджиев припомни колко са важни ваксинациите на децата в началото на летния сезон. Той препоръча децата под 1 година да не се водят на море, ако не са ваксинирани против морбили и особено - в Северна Гърция, където има много случаи на болестта. \nОколо 90% от инфекциите при децата са от бактерии, хигиената е много важна, каза професорът. Съветът му е през лятото да се ползват мокри кърпи с хлор хиксидин, защото спиртът не действа на ентеровирусите. \nПри ухапване от кърлеж задължително да се пие антибиотик, каза Кантарджиев. Той предупреди, че дори в столицата има заразени с Лаймска болест и посъветва хората да се информират кои са заразените райони, за да ги избягват.   \n \t\n", "date": "2018.06.05", "title": " Епидемия от салмонела избухна в три детски градини в София"}
{"url": "http://www.duma.bg/node/168238", "text": "Малко над 2 млн. лева без ДДС ще струва следенето на гратисчиите в столичния градски транспорт. На 250 превозни средства ще трябва да се сложат апарати над вратите за броене на пътниците. Всяко устройство ще струва по 8000 лева. Това показва обществена поръчка, обявена от Столичната община вчера. Системата трябва  автоматично да брои и анализира пътниците при качване и слизане от превозно средство. \nКандидатите за изпълнението й ще трябва да осигурят монтажа и окабеляването, електронните компоненти за съхранение и пренос на данни до контролен център, хардуер и софтуер за него, да направят тестове и да обучат персонала за работата със системата. \nФинансирането на системата е с пари по Оперативната програма \"Региони в растеж\" 2014- 2020 по процедура на директно предоставяне на безвъзмездна финансова помощ \"Устойчиво и интегрирано градско развитие\". Тя е част от проекта \"Интегриран столичен градски транспорт - фаза ІІ\". Поръчката бе обявена още миналата година за по-малко на брой превозни средства - 206, но след това бе прекратена. Тогава от общината обявиха, че датчиците ще бъдат поставени в 80 тролея и 126 автобуса МАН, които са най-новите превозни средства в столицата. \nДУМА припомня, че още една бъдеща система ще има за цел да брои пътниците в транспорта - така наречената \"тикет\" система, която ще струва 88 млн. лева и също още не е въведена. Тя обаче ще отчита редовните пътници, докато автоматичната система за броене ще следи всички пътуващи. Така от общината очакват разликата между двете системи да покаже броя на гратисчиите. \nБлизо 200 000 лева пък ще струва информирането на столичани за цялостния проект за интегрирания градски транспорт, който включва и доставката на 13 трамвайни мотриси, рехабилитация и изграждане на нови трамвайни трасета. От обществена поръчка на общината става ясно, че се търси изпълнител за 42 различни дейности за информиране и комуникация с широката общественост за проекта.     \n \t\n", "date": "2018.06.05", "title": "Броят гратисчиите в София с 2 млн. лева "}
{"url": "http://www.duma.bg/node/168241", "text": "Да си председател на Съвета на Европейския съюз не означава да се откажеш от национален суверенитет. Тази теза застъпи Корнелия Нинова при посещението си в Братислава. Както ДУМА вече писа, председателят на БСП вчера бе в словашкия парламент, където участва в среща на лидери на партии от държавите от Вишеградската четворка. Визитата й е по покана на Роберт Фицо - лидер на управляващата в Словакия партия СМЕР-Социална демокрация. Основната тема на дебат бе бюджетът на ЕС за периода 2021-2027, както и политиката на сближаване между държавите членки. \n\"Ние нямаме различия с вас. Подкрепяме декларацията на Вишеградската четворка от 2 февруари, приета в Будапеща. Ако БСП управляваше в България, бихме я подписали, защото тя напълно отговаря на принципа на създаване на Европейския съюз за солидарност и на българския национален интерес. Съжалявам, че българското правителство ви е отказало с аргумент, че като председател на Съвета на Европейския съюз няма право на национална позиция. Този аргумент не е верен\", категорична бе Нинова.  \nЛидерът на БСП обясни, че декларацията от Будапеща среща подкрепата на БСП, защото намаляването на средствата за сближаване между по-слабо развитите и по-бързо развиващите се държави ще задълбочи различията в Европа. \"Намаляването на парите за общата селскостопанска политика ще засегне болезнено българските земеделски производители. Нашите земеделци и сега получават по-малко от тези в Германия и Франция. Нашата продукция не е конкурентоспособна. Ако ни орежат още от тези средства, българското производство ще бъде ликвидирано. Тук българският национален интерес съвпада с този на вашите четири държави и е хубаво да се подкрепяме, за да защитим икономиките и хората си\", обясни тя. \nНинова благодари на Фицо за поканата. \"За пръв път сме включени в такъв формат - партиите от четирите държави от Вишеградската четворка и БСП. Това е пътят да се търсят съмишленици за защита на интересите на по-малките държави и на нашите народи\", смята председателят на българските социалисти. \nНа срещата Нинова отбеляза, че заради някои грешки популистките и националистически партии печелят привърженици. \"Всички говорим, че трябват реформи в ЕС, но какви? Да вземем общото разочарование от бюрокрацията в Брюксел и чиновническото отношение към проблемите на хората. Приветстваме мерките за опростяване на процедурите по оперативните програми, за тяхното окрупняване с цел по-лесно администриране и контрол срещу злоупотреби. Но някой може ли да ми обясни следното противоречие - опростяват се процедурите, сливат се програми, а бюджетът за издръжка на брюкселската администрация се увеличава с осем милиарда евро - от 77 на 85 млрд. евро. Намаляват се средствата за изоставащите региони, за земеделците и се увеличават средствата за чиновниците. Защо? Заплатите ли им вдигат, броят им ли расте? Знам, че в моята страна някои ще кажат, щом критикуваш така, значи сте против Европа. Европа не е бюрокрацията в Брюксел и чиновниците с големи заплати. Европа са народите. А моят е най-бедният в ЕС. Имаме пенсионери, които живеят със 100 евро. Как мислите, че им звучат 85 млрд. евро за издръжка на администрация? Подобна политика увеличава още повече евроскептицизма. Вместо да се поучим от грешките, те се повтарят\", анализира тя. Корнелия Нинова потърси подкрепа от Вишеградската четворка за формирането на \"коалиция анти-Макрон\" във връзка с предлагания от френския президент пакет за мобилност. Според нея документът защитава големите и засяга най-много малките държави. \"Българското правителство предпочита да се моли на големите за снизхождение. Не вярвам това да се случи. Г-н Вебер обеща в България всички депутати от ЕНП да ни подкрепят, после те гласуваха срещу нас в комисиите на парламента. Предлагаме ви друг подход - да се обединим и да се опитаме да постигнем в Съвета на ЕС блокираща квота. Ако пакетът бъде приет в този вид, в българския транспортен сектор ще бъдат засегнати 10 000 фирми и 120 000 българи ще пострадат. С този пакет се нарушава основен принцип, върху който е създаден Европейският съюз - за свободно движение на хора и стоки. Защо допускаме сами да разрушим ценностите, върху които стъпихме в началото\", призова тя в Братислава.  Лидерът на БСП повдигна като тема и ратификацията на Истанбулската конвенция, визирайки позициите на някои европейски партии, включително и на БСП срещу документа. \"Аз се надявам, че в нашето семейство различното мнение се зачита и уважава и че не може конвенция против насилието да бъде приета насила - не само от една партия, но и от мнозинството от българския народ\", заяви Корнелия Нинова. \nПредседателят на социалистите отбеляза, че Унгария, Чехия, Словакия и България не са ратифицирали конвенцията, а Полша го е направила с резерви, но те не са признати. \"Българското правителство настояваше да я ратифицираме. Ние се възпротивихме. Над 70% от българското общество не желае конвенцията. Българската православна църква, католическото и мюсюлманското вероизповедание - също. Сега чакаме решение на Конституционния съд. Надявам се да обявят текстовете, касаещи социалния пол, за противоконституционни\", разказа тя.  \nНинова подчерта, че БСП осъжда всяко насилие над жени и деца и е внесла в парламента специални закони срещу това. \"Те бяха приети. Каквото трябва, сме го направили. Уважаваме всички различни. Нашата конституция им гарантира правата, но не можем да приемем трети пол. Това противоречи на християнските, семейните, традиционните български ценности. През юли очакваме делегация от нашето политическо семейство ПЕС. Те смятат, че правим голяма грешка, като не подкрепяме конвенцията\", отбеляза Нинова.  \n    \n \t\n", "date": "2018.06.05", "title": "Европредседателството не значи да се откажеш от националния суверенитет"}
{"url": "http://www.duma.bg/node/168240", "text": "Срещу пълното премахване на таксата за посещение на детска градина от деца в Габрово се обяви групата на общинските съветници от БСП. Социалистите заявиха позицията си на последното редовно заседание на Общинския съвет в Габрово, те са и против част от промените в Наредбата за местните данъци и такси. \nОбластният председател на БСП и общински съветник Николай Григоров заяви, че с колегите му категорично не приемат вдигането на таксата за посещение на детска градина. Той се мотивира с проблемите, свързани с раждаемостта, и коментира, че мярката, приета с гласуване от управляващото мнозинство, не стимулира габровските семейства да имат деца. \nСоциалистите смятат, че общината разполага с достатъчно средства детските градини в Габрово да станат безплатни. БСП възнамерява да предложи от септември тази година таксата за предучилищна група да отпадне. Друга тяхна идея е от бюджета за 2019 г. изцяло  да бъдат премахнати таксите за посещение на детски градини в Габрово.  \n    \n \t\n", "date": "2018.06.05", "title": "Габровските социалисти са срещу таксите за детски градини"}
{"url": "http://www.duma.bg/node/168239", "text": "За преизчисление на всички пенсии настояват хасковски пенсионери. Според тях за основа на новите пенсии трябва да се вземе средният осигурителен доход през 2017 г. Народният представител от \"БСП за България\" Виолета Желева се срещна с представителите на организацията, за да обсъдят трудностите пред възрастните у нас. Депутатът им обясни законодателните инициативи на БСП, които са свързани със социалната сфера и по-специално пенсиите. \"Въпреки че досега нашите законопроекти не бяха приети, в това число и Законът за възрастните хора, поемам ангажимент заедно с колегите от парламентарната ни група след изтичане на законовия срок отново да ги поставим за дебат в Народното събрание\", обеща Желева. \nОт началото на 2018 г. Сдружение \"Съюз на пенсионерите\" в Хасково поде инициатива за национална подписка за преизчисляване на всички пенсии. Декларацията им получи подкрепа от други пенсионерски организации в страната и до момента са събрани над 37 000 подписа. От сдружението призовават всички пенсионерски структури да се включат в подписката. Те са възмутени, че все още не се спазва така нареченото Швейцарско правило. Според тях сега действащият принцип на индексация на пенсиите е несправедлив. Над милион и половина българи с пенсия за осигурителен стаж и възраст получават близка до социалната пенсия, която е много под прага на бедност, възмущават се от организацията. \n    \n \t\n", "date": "2018.06.05", "title": "В Хасково настояват за преизчисление на пенсиите"}
{"url": "http://www.duma.bg/node/168242", "text": "В Ботевград е като в Дивия запад, всеки ден в града има обири и бой, твърдят местни жители пред Нова телевизия. Те се оплакаха, че полицаите са малко и никой не може да спаси гражданите от бандитите.  \nКметът на Ботевград Иван Гавалюгов призна, че проблемът с престъпността е наистина сериозен. Според него проблемът се корени в чувството за безнаказаност, което пък произтича от силно намаления състав на местното полицейско управление. В момента на щат там работят само 25 униформени полицаи, което е поне два пъти под санитарния минимум. Има по два патрула на смяна за денонощие, описа кметът критичната ситуация. \nЖители на ботевградското село Скравена се оплакаха, че там няма къща, която вече да не е обирана. Хората сигнализират в полицията, но никакви мерки не се вземали. Водели се досъдебни производства срещу неизвестни извършители, от които нищо не последвало.  \nПо-късно стана ясно, че и областният управител Илиан Тодоров настоява пред вътрешния министър Валентин Радев за двойно увеличение на полицаите в Ботевград. Според него броят на полицейските служители не е достатъчен, за да гарантира сигурността, живота и здравето на жителите на общината и това води до нарастване на престъпността.   \n \t\n", "date": "2018.06.05", "title": "Жителите на Ботевград се оплакват от ежедневни обири"}
{"url": "http://www.duma.bg/node/168247", "text": "За коалиция срещу предлагания от Еманюел Макрон транспортен пакет призова Корнелия Нинова страните от  . Да се обединим и да постигнем блокираща квота в Съвета на ЕС, настоя тя. В Братислава лидерът на БСП съжали, че Бойко Борисов не е защитил националния интерес, като е отказал да подкрепи декларацията на Вишеградската четворка за кохезионните фондове от 2 февруари, защото тя предвижда подкрепа за по-слаби държави като България. \nНинова се възмути, че бюджетът за евроадминистрацията се увеличава с 8 млрд. евро, а намаляват средствата за изоставащите региони и земеделците. Не може конвенция против насилието да бъде приета насила, каза тя по повод натиска на ПЕС всички да подкрепят Истанбулската конвенция.     \n \t\n", "date": "2018.06.05", "title": " Нинова призова за коалиция \"анти-Макрон\"  "}
{"url": "http://www.duma.bg/node/168243", "text": "Станаха ясни най-облагодетелстваните лица от пробутаните от министър Румен Порожанов и МЗХ промени спрямо финансираните от ЕС програми \"Училищно мляко\" и \"Училищен плод\". Според справка на \"Офнюз\" от общо 225 млекопреработвателни фирми в държавата едва 9 са били преки участници в схема \"Училищно мляко\" за учебната 2017/2018 г. С най-много спечелени обекти е \"Млечни продукти Тракия\" - дъщерно дружество на \"БМК Холдинг\" на Владислав Михайлов. На второ място по брой учебни заведения, които ще бъдат обслужвани, е фирмата \"Зоров 91\" на Димитър Зоров. През юни 2017 г. и двамата са назначени от Порожанов за членове в Съвета по животновъдство към министъра на земеделието. \nКакто ДУМА вече писа, БСП предупреди, че МЗХ пробутва \"на тъмно\" изменения, които облагодетелстват едни фирми за сметка на други. Измененията бяха приети от МС на 23 май чрез Наредбата за условията и реда за прилагане на схемите за предоставяне на плодове и зеленчуци и млечни продукти в учебните заведения. Точката за промяна на наредбата не фигурираше в дневния ред на заседанието на МС, нито в решенията. След скандал и възмущение от страна на вицепремиера Валери Симеонов Бойко Борисов предложи тя да се гледа след среща със заинтересованите страни. Това обаче така и не се случи. \nПромените задължават училищните директори да изберат сред кандидатите по програмата тези с най-много опит като доставчици на хранителните продукти по двете схеми за предходната учебна година. Новото условие създава предпоставка за появата на монопол в доставките на млечни продукти и лишава от възможност нов производител на пазара да се включи по двете европейски схеми.     \n \t\n", "date": "2018.06.05", "title": "Димитър Зоров и Владислав Михайлов са печелившите от \"Училищно мляко\""}
{"url": "http://www.duma.bg/node/168244", "text": "Малкото сглобени на 2-3 май по повод гостуването на президента на Австрия Александър ван дер Белен части на \"Бронзовата къща\" в столицата вчера бяха изнесени от площадката на бившия мавзолей, съобщи сайтът \"Площад Славейков\". Изненадващо там се появи самият автор на инсталацията Пламен Деяноф, за да помогне стоварените преди месец модули да бъдат натоварени. Той заяви, че елементите ще бъдат сглобявани на друго място и след това ще бъдат върнати на пл. \"Александър І\". Сглобяването на частите за посещението на австрийския президент на 3 май било само тест. \nПред \"Площад Славейков\" Деяноф заяви: \"Ами къщата е готова, както виждате, тук е, на части, а кога ще се изгради, зависи от това колко бързо ще се залепи фундаментът. Ако екипът на фирмата е добър, ще стане за две седмици. Работим, започва изграждането. Елементите ще се заваряват и после ще се залепят с фундамента\". Не е ясно обаче как точно ще бъде пренесено 40-тонното съоръжение обратно. \n\"Бронзовата къща\", която е подарък от Австрия, трябваше да бъде поставена за началото на българското председателство на Съвета на ЕС, което започна на 1 януари. По-късно бе обявено, че тя ще бъде монтирана до края на февруари, но частите й бяха доставени на площада едва в началото на май. До края на председателството остават 25 дни.   \n \t\n", "date": "2018.06.05", "title": "Демонтираха незавършената \"Бронзова къща\""}
{"url": "http://www.duma.bg/node/168222", "text": "Науката може да бъде показана по интересен начин дори на децата, ако се съди по демонстрацията на водородни коли играчки, които БАН представи пред централната си сграда в чест на Деня на детето. Прожектирани бяха образователни клипове и филми. Срещу представяне на свидетелство за управление на МПС присъстващите можеха да тестват водородния електромобил TOYOTA MIRAI FUEL CELL. Атракцията бе организирана от Института по електрохимия и енергийни системи и \"Технократи\" и бе посветена на 10-та годишнина на съвместно предприятие \"Горивни клетки и водород\", в което БАН е партньор. Децата получиха сертификати за участието си в инициативата. \nВодородните технологии имат огромен потенциал за намаляване на емисиите от въглероден двуокис в атмосферата и за използването на нови източници на енергия.   \n \t\n", "date": "2018.06.05", "title": "Водородни коли играчки показа БАН "}
{"url": "http://www.duma.bg/node/168223", "text": "Бъдещето оживя в Санаторно-оздравителния комплекс \"Камчия\", където през уикенда се състоя пилотното издание на междуучилищния турнир по информационни технологии \"Техносвят\" - за ученици от V до XII клас. В състезанието се включиха 50 ученици от пет училища в страната, техен домакин бе Частното средно училище \"Юрий Гагарин\", което само през тази година завоюва множество национални награди и отличия в областта на високите технологии. \nПърво място в категорията \"Софтуерни приложения\" зае деветокласникът от Средното училище \"Св. Седмочисленици\" в Търговище - Йоскан Мехмедов, за виртуалната си операционна система \"Аурелия\". Системата \"Аурелия\" може да бъде надграждана, но e възможно в бъдеще именно тя да конкурира Windows, коментира публиката. Проектът \"Пиратско проключение\" - мултимедиен клип, разработен от творческото обединение \"Светилник\" на ученици от IX клас на Средното училище \"Димитър Талев\" в Добрич показа как децата могат да направят познавателна игра в училище. Първо място в категория \"Мултимедиини презентации\" бе присъдено на проекта \"Драсканици\" на Александра Александрова и Нихал Сюлейманова от IX клас на СУ \"Св. Седмочисленици\", които показаха как се прави психологически портрет по записките в тетрадките. Три първи места спечелиха възпитаници на Частното средно училище \"Юрий Гагарин\" - сред най-впечатляващите проекти бе уеб сайтът, разработен от седмокласника Мартин Вълков, който впечатли журито с цялостния подход към творчеството на великия руски поет Александър Пушкин. \n    \n \t\n", "date": "2018.06.05", "title": " Психологически портрет по драсканици в тетрадка направиха ученици  "}
{"url": "http://www.duma.bg/node/168221", "text": "СВЕТОВЕН ДЕН ЗА ОПАЗВАНЕ НА ОКОЛНАТА СРЕДА. Отбелязва се от 1973 г. по решение на конференцията на ООН по проблемите на околната среда, проведена в Стокхолм (1972). На този форум е приета Декларация за околната среда - първият международен договор за принципите за екологична защита на Земята. Провежда се под егидата на Програмата на ООН за околната среда (ЮНЕП). Всяка година на този ден се присъжда основната награда на ООН в областта на околната среда и развитието - \"Глобал-500\", на държавни, политически и обществени дейци, допринесли с дейността си за опазването на околната среда. 1898 - РАЖДА СЕ ФЕДЕРИКО ГАРСИЯ ЛОРКА, ИСПАНСКИ ПОЕТ И ДРАМАТУРГ (УМИРА 1936 Г.). Част е от групата испански писатели, художници, музиканти, известна като \"Поколение 27\", включваща Салвадор Дали и Луис Бунюел. През 1928 г. излиза книгата му \"Цигански балади\", която носи на автора си широка известност. Със започването на Гражданската война през 1936 г. заминава за Гранада. Гарсия Лорка и зет му - кметът социалист на Гранада, са арестувани и разстреляни от фалангистката милиция. 1967 - НАЧАЛО НА ШЕСТДНЕВНАТА ВОЙНА В БЛИЗКИЯ ИЗТОК. Третата арабско-израелска война се води между Израел - от една страна, и Египет, Йордания и Сирия - от друга. Конфликтът започва, след като Египет отправя искане към извънредните сили на ООН в Синай да се оттеглят от израелската граница, увеличава войските си в Синай и затваря залива Акаба за израелски кораби. На 5 юни 1967 г. Израел провежда въздушна операция под кодовото име “Фокус” над страните от арабската коалиция - Сирия, Йордания и Египет, а в следващите дни окупира Източен Ерусалим, Западния бряг на р. Йордан, ивицата Газа, Синайския полуостров и Голанските възвишения. Войната завършва на 10 юни 1967 г. 1997 - В БЪЛГАРИЯ Е ВЪВЕДЕН ВАЛУТЕН БОРД. Това става с приемането от 38-то Народно събрание на Закон за Българската народна банка (БНБ). Левът се обвързва към германската марка в съотношение 1000 лв. за 1 германска марка. Законът влиза в сила в деня на обнародването му в \"Държавен вестник\" - 10 юни 1997 г. Текстовете, регламентиращи обвързването на лева към германската марка и фиксинга от 1000 лв. за марка, са в сила от 1 юли 1997 г. 2004 - АНТОАНЕТА СТЕФАНОВА СТАВА СВЕТОВНА ШАМПИОНКА ПО ШАХМАТ ЗА ЖЕНИ. Родена е през 1979 г. в София. От 1994 г. е гросмайстор, а през 2002 г. става международен гросмайстор при мъжете. Световна шампионка по шах за девойки до 10-годишна възраст (1989), европейска шампионка по ускорен шах за девойки до 14-годишна възраст. През 2012 г. спечели световната титла по ускорен шах.   \n \t\n", "date": "2018.06.05", "title": "Датата"}
{"url": "http://www.duma.bg/node/168226", "text": "Българите вече не си пожелават \"да си жив и здрав\", а \"да си здрав, докато си жив!\". Хубаво пожелание при хала на нашето здравеопазване, чиито псевдореформи не само не ни помагат, а повече ни разболяват. С непрекъснатите гафове в сферата, която за ГЕРБ напоследък е бащиния по заслуги, едва ли не. Заедно с народа, който мори къде как свари - с генериране на дефицити, икономии от бедняците, с плач на майки и болни деца, с мъките на увредените и пенсионерите, с вбесяващите измишльотини за останалите, макар и малко вече, по-здрави българи. Които отдавна забравиха какво е профилактика, рехабилитация, отдих на поносими цени, далеч от мутренския новобарок на измислени СПА центрове и силно озвучени плажове с едрогърдести фолк певици. Който дава здраве, дава живот, знае се. Но не у нас днес.  \nПазарът решава всичко,  дуднат непрекъснато разни корифеи на либералната вакханалия, но пазарът не носи здраве, то го поглъща като питон. Спорът много или малко са парите за здраве върви нон стоп, макар че милионите вече са повече, но явно и лапачите нямат спиране. Карат си в аварийната лента на българското здраве необезпокоявано и там няма КАТ. Иначе нашите болни били като другите по света, твърдят медици. Но по света те не са заклещени по клиничните пътеки като нашите, които са си баш допълнителни заплата за работещите в НЗОК, без те да искат да знаят как лекарите диагностицират болните, как ги лекуват, дали могат да дочакат планирания, разрешения или да си заминат кротко, министрите им не падат като зрели круши, касите им имат дъно, търговците са вън от храма, законът удря през ръцете и тези, които дават нерегламенирано под масата и тези, които вземат, няма партийни каси за сметка на \"спестявания\" от здравето на нацията, финансови загуби за болниците и т.н.  \nВ същото време годините за живот на деца с онкохематологични заболявания примерно, далеч не са толкова много, та да се губят в дебрите на нечие безхаберие и тънки сметки. Тези злокачествени заболявания през последните 20 години са на второ място по смърт сред децата,  след катастрофите на пътя. Децата от една до четири години все по-често страдат от левкемии, тумори на централната нервна система. От 8 заболели едно няма да оцелее, прогнозират тревожно медици в тази област. Тези заболявания са лечими, стига да се прилагат имунотерапия, клинична и генна терапия. Обаче депутатите в Народното събрание не толкова отдавна гласуваха против новите молекули. Медицината на бъдещето е геномната медицина и за новородените, и за неродените, и за късната възраст. Диагностичната одисея на тези елементи трае вече 6 години у нас, ние например сме единствените в Европа, където не се поемат средствата за генетични изследвания на гърдите и яйчниците на жените, за които тежките диагнози не са присъда, категорични са специалистите.  У нас има регистър на дупките  по пътищата, а няма регистър даже за онкологичните заболявания, няма регистър за ражданията, няма даже зародиш на т. нар. персонализирана медицина, не се мисли за реакция при кризи, с годините хроничните заболявания ще прогресират бързо - ще стигнат 70 на сто от всички заболявани, включително и тези на кръвта. Но за това не се мисли, няма виждане  в перспектива, реагира се на пожар, когато вече няма как да се маскират опасностите и недоволството. В България, която е водеща при сърдечносъдовите заболявания и смъртта от тях, половината истински хипертоници не знаят за болестта, а само 12 на сто стигат до контрол над нея - при 80 на сто в Канада примерно. И тук профилактика няма.   \nМедицината може страшно много вече, но не за нас. Това, което се случва в България обаче, е далеч от това, което се случва в света. Медицината не се прави с ентусиазъм. Има обаче и причини с външен характер, подозряха някои специалисти. Много причини дойдоха отвън, за да не можем да си позволим европейско здравеопазване, независимо, че днес почти няма нелечими заболявания. Не сме специалисти по световните конспирации, но факт е, че бъдещето на страната ни е поставено на карта. Здравеопазването е заплаха за бъдещето на нацията ни.  Дали нарочно или случайно,  но следват гаф след гаф в социалната политика. Депутатите, като че ли не го забелязват, държавата носи много сериозна вина. И най-вече тези, които стоят най-високо, които ни управляват безнаказано и  безскрупулно, в своя и нечия угода. Само от немай къде нашият премиер, когато стане напечено,  нарежда да дадат някои и друг милион по милост на закъсалите болници и съветва: \"А ти, Ананиев, продължавай с реформите!\". Реформи в система в клинична смърт! Някои специалисти виждат изхода в хората, които работят в системата, в тяхното солидаризиране за работа в нужната посока, за да спре това джипизиране и лимитиране на живота. Очакванията са още за спиране монопола на здравната касата, заплащането на младите лекари, за да остават тук, финансови стимули за изчезващите медицински сестри, контрол на парите за здраве, бой по ръцете на  бюрократите, които дерибействат в медицински условия, спиране на напъните всички болници да станат частни и стопиране на финансовото \"зарибяване\" на големите здравни заведения. И това не е всичко, но може да помогне, докато конят не е отишъл в реката... Ако Моцарт е умрял, защо толкова много идиоти са живи, гласи една приказка. Защо наистина? Форумът За всичко това бяха обсъжданията на 17-а поредна среща, организирана от фондация \"МОСТ\" на 25, 26 и 27 май в курорта Албена. Там, по традиция се събраха медици, журналисти, политици. Темата бе \"Организация на здравеопазването - в очакване на...златната рибка\". Здравеопазването като вечно бойно поле между живота и смъртта, между проблема и решението, между отчаянието и надеждата. Битка, която води всеки един от нас в името на живота. В срещата участваха водещи медици, национални консултанти, началник клиники - професорите Радка Аргирова, Ивайло Търнев, Николай Габровски, Юлиан Райнов, Асен Хаджиянев, Радка Кънева, Иван Недков, Тодор Кантарджиев, Венко Александров, депутатите  Нигяр Джафер - зам.-председател на Народното събрание (интервю с г-жа Джафер - на стр. 6), Антон Кутев, Валентина Найденова, Георги Михайлов и много други водещи специалисти. Като светъл лъч при обсъжданията се открои историята на една очна клиника, жива история на семейната традиция и призвание за хората, които са я създали и наследили - от дядото Тасков, през сина Тасков, до внука д-р Димитър Георгиев Тасков.   \nДен преди срещата в Албена протестираха медиците от Ловешката болница, печално известна напоследък с неплащането на заплати на персонала и дългове, които заплашват с фалит. Хората бяха блокирали пътя за София при Ябланица. И това е здравеопазване по български.   \n \t\n", "date": "2018.06.05", "title": "Няма здраве, няма живот, няма бъдеще  "}
{"url": "http://www.duma.bg/node/168245", "text": "Личните лекари вече ще оценяват риска от социално значими хронични заболявания като сърдечносъдови, диабет тип 2, както и рак на гърдата, маточната шийка и простатата, обяви д-р Галя Йорданова, директор на дирекция \"Извънболнична медицинска помощ\" на семинар на НЗОК за журналисти. Тя обясни, че и сега съществува такава оценка на риска, но занапред личният лекар ще бъде задължен да дава направление за преглед при специалист (мамолог, ендокринолог, уролог, хирург, кардиолог), ако рискът е висок. \nРазширява се обхватът на жените, които се изследват за рак на маточната шийка. Вече и за жените на 30-40 г. е задължително при годишния профилактичен преглед да се взема цитонамазка от АГ-специалист. За жените на 50-62 г. и мъжете над 45 г. веднъж на 2 години задължително се прави мамографско изследване и PSI. От 1 януари 2019 г. личният лекар ще има право да насочва пациентки за колпоскопия. От същата дата с направление от джипито за ендокринолог здравноосигурените ще имат право и на ехография на щитовидната жлеза.  \nПрез 2018 г. за първична извънболнична медицинска помощ са предвидени 207 200 000 лв., а за специализирана - 222 300 000 лв., съобщи шефът на дирекция \"Бюджет и финансови параметри\" Ганка Аврамова. Тя уточни, че за медико-диагностична дейност са предвидени 80 млн. лв., за болнична помощ над 1,824 млрд. лв. За лекарства т.г. касата е предвидила 1,098 млрд. лв. От тях за лечение на злокачествени заболявания в болница е предвиден 1 млн. лв. Вероятно около 1,5 млн. здравноосигурени ще си купят лекарства по каса от аптеките. От НЗОК очакват да спестят около 160 млн. лв. от отстъпки, които фармацевтични фирми ще направят за лекарствата, които касата плаща напълно или частично.    \n \t\n", "date": "2018.06.05", "title": "Личните лекари ще оценяват риска от социално значими заболявания"}
{"url": "http://www.duma.bg/node/168225", "text": "\"Ще има ли отклонение от страна на \"Турски поток\" към България? Вие какво разбрахте?\" Ето този въпрос, зададен вчера от водещия на сутрешния блок на Би Ти Ви Антон Хекимян към председателя на ПГ на ГЕРБ Цветан Цветанов, е най-важният след двудневното 12-часово посещение на премиера Бойко Борисов в Москва. Защото, след като слегне емоцията от дискусията дали Борисов се е унижил пред Кремъл, или Кремъл е унижил Борисов, или пък министър-председателят е извършил поредния геополитически подвиг, най-важното остава отговорът на въпроса какво се случи в Москва. \nФормално там не се случи нищо. Нямаше подписани документи, нямаше взаимни договорености, подкрепени от двете страни. Нямаше детайлни разговори между министерски делегации. Нищо, че Борисов бе взел със себе си вицепремиера Томислав Дончев, финансовия министър Владислав Горанов, министъра на енергетиката Теменужка Петкова, министрите на културата и на туризма Боил Банов и Николина Ангелкова. Това, че само последните двама имаха среща с руския министър на културата Владимир Медински, а останалите и една дума не обелиха в Москва, е показателно за липсата на подробности в най-важната част на двустранния диалог - сътрудничеството в енергетиката. \nАко Борисов не беше сглупил да каже на съвместната пресконференция с президента Владимир Путин \"Турски поток\" твърдо влиза у нас\", нямаше да се налага говорителят на Кремъл Дмитрий Песков да го опровергава, че двамата лидери \"не, засега не са се договорили. И не беше задачата да се договорят, нямаше и възможности за такава договорка по време на преговорите\", и всичко щеше да бъде прекрасно благодушно. Но сърце юнашко не трае. И когато искаш да представиш желаното за действителност, бързо те свалят на земята. \nКолкото и да сме критични към премиера Борисов, трябва да се отчете, че той има желание да направи нещо за бъдещите доставки на природен газ за България и за съхраняване на транзитната функция на страната. Но както казваше героят на Григор Вачков в \"Мъжки времена\", \"Едно е да искаш, друго е да можеш, трето и четвърто е да го направиш\". \nЗасега българската страна в лицето на Борисов се ограничава с искането. Не може и да бъде иначе. Доверието между Русия и България е разрушено. Да, президентът Румен Радев направи първата крачка, а Бойко Борисов направи втората крачка към нормализирането на доверието. Но огромният проблем е в липсата на суверенитет от страна на България. Никой в Москва не може да бъде сигурен, че утре някакъв измислен специално за \"Турски поток\" Четвърти или Пети енергиен пакет няма да спъне проекта. Никой не е уверен - нито в Кремъл, нито в София, че десант от американски сенатори няма да изтръгне от корен инициативата. Нали всички загуби са първо за българска, а после - за руска сметка.  \nМосква не само че не вярва на сълзи, тя вече изобщо не вярва, без да види документ, в който да пише, че на България й се разрешава, позволява, повелява дори да има отношения с Русия в областта на транзитните стратегически газопроводи. Не е случайно, че в първоначалните бравурни кореспонденции от Москва на проправителствените медии нямаше акцент върху най-важното, казано от Путин: \"Разбираме, а и българската страна прекрасно го разбира, че при реализирането на големи проекти са нужни гаранции - преди всичко финансови гаранции - които може да се изразяват било в суверенни гаранции от правителството на България, било под формата на съответни решения на Европейската комисия.\" Тези думи обезсмисляха казаното от Борисов, лишаваха го от патетичност и историчност, връщаха го към баналността на всекидневието ни. И им биха шута в миманса. Та после се наложи Радецки, пардон - Песков, да пристига с гръм. \nБорисов не може да предлага гаранции от такава величина. Още повече финансови. Началниците трябва да ги осигурят. Може да е тъжно, но за да премине транзитно през наша територия \"Турски поток\", е необходимо решението да бъде взето от други хора, на друго ниво, но едната преговаряща страна ще бъде руска. Това е реалността. Поради това възникна и неяснота какво означава \"Турски поток\" влиза у нас\". За едни хора това щеше да рече, че втората тръба на този проект ще завие през Турция, ще влезе в България на път за Сърбия, Унгария. За други, че тя ще влезе в Турция и някъде на българо-турската граница ще се върже към българската газотранспортна система и ще използва нейните мощности, за да доставя газ на страните от Централна и Югоизточна Европа. В първия случай обаче не е ясно кой ще плати за тръбата. След случая с \"Южен поток\", където \"Газпром\" изгоря с 800 млн. долара, което беше изрично припомнено в Кремъл, едва ли руснаците ще искат да се ангажират с финансирането на такъв газопровод. България собствени пари за това няма. Следователно тепърва трябва да се конструира проектът, да се събира консорциум, участници, да се види през кои граници ще мине, какви пари ще струва това, да се подписват двустранни договори и т. н. Дълъг процес с неясно бъдеще предвид напрегнатата геополитическа обстановка и агресията на САЩ срещу руските интереси по света. \nВторият вариант е примамлив за нашата страна. За целта трябва \"само\" да се съгласят руснаците и турците, да се разберем с последните за турската надценка, един вид да получим турска виза за руския газ, да изградим свръзката към турската газопреносна система и останалите т. нар. интерконектори - на първо място със Сърбия, който още е на ниво чертежи и друга бумащина. Това пак ще бъде дълго и пак ще има нужда от финансиране, в което руснаците едва ли ще бъдат склонни да участват. Така или иначе това са двата варианта с \"влизането на \"Турски поток\". \nВъпросите са много сериозни и липсата на подробности от разговорите в Москва, свеждането на всичко до това дали и кога Борисов се е извинявал на Путин, показва, че българската страна не е отишла подготвена на срещата. Тя е била проведена, за да бъде отбелязано, че има такава среща, и дотам. Борисов може и да твърди, че е поставил общата политическа рамка на проекта, но много начинания са загинали с политическа благословия, но без икономическа подплата. Последният фрапантен случай беше с газопровода \"Набуко\", за който същият този Борисов говореше пред Путин през 2009 г., че е нашият истински приоритет. Е, видя се. \nБойко Борисов от няколко години занимава с идеята за хъб \"Балкан\" де когото види. Опитва се да лови дивото, след като изпусна питомното (\"Южен поток\"). Засега не се получава. Ама хич. Любезно изслушван от европейците и директно отрязан от руснаците. Така изглежда хъбът към настоящия момент. Русия в лицето на Путин не каза и една дума за хъб \"Балкан\". Всъщност не каза нищо конкретно, както и трябва да бъде по време на преговори, които са в самото начало.  \nРусия за разлика от България има варианти. Тя може да предложи транзитния газопровод на България. Може да предложи той да минава през Гърция към Италия. А може, каквито предположения се появиха, да се включи чрез \"байпас\" към газопровода ТАНАП и неговото продължение - Трансадриатическия газопровод (ТАП), като използва клаузите на Третия енергиен пакет, които регламентират половината газова тръба да е заета от втори участник на пазара. В случая Русия може да допълва Азербайджан и това не е лош вариант за нея, казват експерти в бранша, които обръщат внимание на благото отношение на Москва към т. нар. Южен газов коридор, в който влизат ТАНАП и ТАП. Русия не е притисната. Ние сме притиснати.  \nНавремето Георги Първанов обяви, че е направил \"Голям шлем\" с подписването на трите стратегически енергийни проекта с Москва - \"Южен поток\", АЕЦ \"Белене\", нефтопровода \"Бургас - Александруполис\". Първанов може да е всякакъв, но той, екипът му, министрите от правителствата на Сакскобургготски и Станишев направиха нещо наистина голямо, което можеше да работи, ако не го бяха убили хора като Борисов и неговите министри по искане на трети страни. Дори азербайджанският газ, който може да получим след година-две от ТАП, пак беше договорен по време на Тройната коалиция.  \nАко Бойко Борисов иска да остане не като министър-председателя, съсипал транзитната функция на България, трябва да спре да слуша американците, да убеди европейците за гаранции и да се договори с руснаците. Как обаче да го направи, е отговор като за \"Мъжки времена\". А сега не живеем в такива.  \n \"Първо, нека да припомним, че България загуби възможността газът, който дава за Турция - той е някъде около 15 милиарда годишно... Турция изгражда тръба, която ще може действително да си захрани страната и икономиката директно от Русия. В момента това, което направи премиерът през последните три години, е да може действително да фокусира вниманието върху изграждането на газов хъб \"Балкан\" и аз съм убеден, че и с подкрепата, която получаваме от ЕК, и в разговори, които премиерът Борисов през последните три години прави с лидерите на ЕС, вие видяхте, че след срещата между Путин и Борисов веднага след това имаше реакция от ЕК, която също стимулира изграждането на газов хъб, който ще даде възможност за по-голяма конкурентност на пазара на ЕС. \nВодещ: В газовия хъб обаче трябва да пристига газ. Откъде ще идва той? \nЦветан Цветанов: Точно така.\"      \n \t\n", "date": "2018.06.05", "title": " Голям шлем сложи, голяма дума на казвай  "}
{"url": "http://www.duma.bg/node/168230", "text": "\n\"Профилактиката и скринингът са ключови думи за здравето на българина\" - Г-жо Джафер, как изглежда българското здравеопазване от трибуната на НС? Стават гаф след гаф в тази сфера, а депутатите, като че ли не реагират адекватно? \n- Не всички, но почти всички не го забелязват. И от трибуната на парламента, и от мястото на медицинските специалисти, които работят в системата, и от позицията на пациента, нещата изглеждат изключително тревожно. Това, което трябва да се търси и към което трябва да се стреми системата, е баланс, равновесие във всички звена на здравеопазването и намиране на баланс между интереса на пациента на първо място и хората, които работят в системата. Изключително омерзени сме всички, независимо на каква позиция сме и от каква гледна точка наблюдаваме системата, от това, че напоследък се говори само за пари, само за финансови параметри и се въртим около вечния спор малко или много са парите... Колкото и да са, те трябва да се управляват ефективно, в интерес на пациента. Нещо, което не можем да твърдим, че съществува в настоящия момент. \n- Да, за съжаление. Това са все неща, които се обсъждат поне в здравната комисия. Стигате ли до някакъв реален изход или...? \n- Като гледам, промените са все в посока спестявания, намаления, лимитиране. За съжаление почти всички усилия на екипите, които се сменят изключително бързо в ръководството на здравеопазването, са към предимно административни мерки. Ако не съществува цялостна визия за развитието на системата, ако не се търси политически консенсус, първо, на експертно ниво между всички политически сили, а след това и на политическо ниво, нещата няма да се случат. Ако не е ясна посоката, ако не коментираме и не се обединим около общ здравно осигурителен модел, около нов финансов модел, нещата ще продължават да изглеждат така, както изглеждат днес. А България за съжаление продължава да бъде на челни позиции по много показатели, с които не можем да се гордеем. Една от най-ниските очаквани продължителности на живот в Европа, детска смъртност над средноевропейските нива, най-високите нива на смъртност със сърдечносъдови заболявания, заболявания, с които светът отдавна се е справил чрез превенция и т.н. \n- Но не и чрез господството на пазара в тая сфера? Защото, както гледаме напоследък, всичките търсения са ориентирани натам, но пазарът не решава здравето на народа. \n- Истината е, че здравеопазването е този пазар. Все повече говорим за това, когато има проблеми, да се намеси държавата. Това, което обаче се случва, никой не може да определи точно в коя посока е, мисля, че екипите, които управляват здравеопазването, не са съвсем наясно. Защото например с последния вид на национална здравна карта ще стигнем дотам след 5 години България да има здравеопазване само в 5 големи града. Все повече се затруднява достъпът на хората към здравеопазване в малките отдалечени населени места. Нещо повече, допреди 7-8 години ние говорехме за проблемите предимно на общинските болници, днес обаче на карта е поставено съществуването на областните болници, част от гръбнака на здравната система. Ето, давам пример от моя избирателен район Шумен, където се проведоха много бурни дебати по отношение на националната здравно осигурителна каса. Това, което беше предложено от централното ръководство, няма нищо общо с това, което беше предложено на областно ниво, и се оказва, че дори единствените за цялата област поделения са под риск от закриване - очно, ушно отделение, бяха понижени нивата на компетентност на важно отделение като неврология, като кардиология. \nПарадоксът е пълен, защото отделения, например пневмофтизиатрично, в което използваемостта на леглата е 99%, и в момента също е с предложение за намаление на легла. Няма никаква логика в нещата, които се случват. Хората искат да бъдат аргументирани решенията, които се вземат, а това на този етап не се прави, а и според мен няма кой да го направи. \n- Казахте, че сме загубили 20 млн. заради безхаберие. По кой проект? \n- Това е един прословут проект, който се наричаше \"Спри и се прегледай\", финансирането беше осигурено от ОП \"Развитие на човешките ресурси\". Идеята беше да се проведат скринингови изследвания, безплатни, разбира се, за хората, по отношение на трите форми на ракови заболявания, които според цялата световна общност, подлежат на скрининг. Поради това, че програмата беше зле администрирана, лошо организирана, с много лоша информационна кампания, просто тези пари се загубиха и се върнаха. \n- А кой трябваше да води работата по проекта? \n- Министерството на здравеопазването, в един по-предишен етап, разбира се, но екипите в министерството се сменят толкова често, както се казва министрите чакат на опашка. Това обаче създава много често чувство за несигурност, липса на приемственост на хората, които работят в системата. \n- Значи, както се казва нашето здравеопазване си кара в аварийната лента и никой не го санкционира? \n- Оказва се, че отдавна сферата на здравеопазването е в аварийната лента, въпросът е, че включително авариралите автобуси от аварийната лента, дават сигнали за помощ и болниците Ловеч, Враца са само единични случаи, които през седмица стават част от новините. Въпрос на време е кога всички областни болници ще дават сигнал, че нещата са много зле, че са в аварийната лента по причини, че аварията е пълна. \n- Добре, но много хора живеят с чувство за безнаказаност. \n- Трудно е да се определи какво всъщност води до този резултат, който наблюдаваме - дали липсата на административен капацитет, дали липсата на политическа воля да се случват нещата, да се предприемат понякога непопулярни мерки, дали липсата на чувство за вина, защото, за да коригираш своето поведение, трябва да признаеш, че си сгрешил. За съжаление ГЕРБ не показва никакви признаци на разкаяние, напротив, има един инат, който граничи с безумие, защото на риск са поставени животът и здравето на българските граждани в буквалния смисъл на думата. \n- На срещата в Албена, се направиха много интересни предложения от водещи наши медици. Мислите ли, че има кой да ги чуе? \n- От тези срещи, впрочем форумът се провежда вече за 17-и път, често са излизали идеи, които, облечени в добра нормативна обвивка, дават своите резултати. Например пренаталният скрининг на новородени, поведението при тази група малки пациенти, редица предложения, свързани с редките болести. България имаше национална програма за редки болести, при това втората страна в Европа, която прие такава програма след Франция. Въпросът е, че във времето нещата просто отиват някъде на заден план и важни решения за българските пациенти остават без финансово покритие. \n- Недоволството срещу монопола на здравната каса също не спира и сред лекари и сред пациенти.  \n- Политическата сила, която представлявам, винаги е твърдяла, и това е неотменно от 14 години, че трябва да има демонополизация на здравната каса. Този здравно-осигурителен модел се е изчерпал, той просто генерира дефицит, примерът е тазгодишният бюджет, който е с 407 млн. повече, и въпреки всичко не кой да е, а директорът на здравната каса още преди 3 месеца каза, че иска актуализация, защото не му стигат парите. Ние твърдим, че трябва да има свободен избор на финансиращи органи, които ще упражняват и по-добър контрол. Защото все повече Здравната каса се сравнява с една бездънна каца. При старта на здравната каса 2000 г. средствата са 900 млн., сега са 3,7 млрд., пациентът не е разбрал нищо от това. Напротив, българският пациент остава един от най-късно диагностицираните и един от най-много заплащащи от джоба си, дори да е здравно осигурен, когато му се наложи да се лекува. Бяха цитирани данни - между 47 и 56% заплащане кеш, под или над масата, няма значение как ще ги определим. Това са нерегламентирани плащания, които биха могли да бъдат регламентирани например чрез втори стълб, чрез повече от една каса. Има най-различни форми, няма защо да откриваме топлата вода. Просто трябва да вземем модел. Може да не е от Австралия и Нова Зеландия, които най-често са обект на нашия интерес...Така беше и с клиничните пътеки, така беше и с осигурителния модел. \n- А за тази така забравена профилактика какво ще кажете? \n- Всички трябва да разберем, че профилактиката и скринингът са ключови думи. Ние ще продължаваме да говорим за тежка патология, за много висока смъртност, много висока степен на заболеваемост, ако хората в системата не направят така, че хората да се замислят върху профилактиката, върху скрининга на особено повишеното увеличение на  социалните болести, от които предимно умират хората в България: сърдечно-съдови и онкологични. \n- Да си пазим децата, казвам аз. \n- Абсолютен приоритет. Като червена нишка трябва да минават мерките за децата и за детското здраве, нещо, което занемарихме по много причини, съсипахме системата за него. Темата за това колко малко са педиатрите в момента в България и защо се получава така, е изключително болезнена. Наредбата за специализация трябва час по-скоро да се актуализира. Там в момента работят изключително категорични корупционни схеми и става все по-трудно младите български лекари да специализират в България. Оказва се, че в Германия и Франция е много по-лесно. \n- Ако навлезем в темата за корупцията, няма и да свършим интервюто... \n- Самите млади лекари, които искат да специализират, трябва да сключат договори с директорите на учебни заведения. Това се оказва почти непосилно. Категорично затвърдени корупционни схеми. Такива са моите сигнали от разговори с много млади, много съвестни колеги. Сигнализират за това многократно и аз се питам дали този въпрос се поставя пред здравния министър, който и да е той в момента, защото те се сменят през няколко месеца. Твърди се, че се работи върху промяна на Наредбата за специализация. Чакаме да видим какви ще бъдат резултатите. Защото лекарите са нужни, за да лекуват и самата система.     \n \t\n", "date": "2018.06.05", "title": "ГЕРБ показва инат, който граничи с безумие"}
{"url": "http://www.duma.bg/node/168224", "text": "Благодаря на колегите от Центъра по тракология в Института по балканистика на БАН, които не забравят името на проф. Александър Фол и всичко, което той е направил за тях, за нас, за академията, за да остане у по-младото поколение идеята, че една наука - науката тракология, се е родила с мисловните и административните усилия на един човек, който беше наш учител. С тези думи зам.-председателят на БАН чл.-кор. Васил Николов откри вчера документалната изложба \"Пътешественик във времето\", посветена на 85-годишнината от рождението на големия историк, траколог, филолог проф. Александър Фол. Едно е обаче да си спомня човек за него, друго е тези спомени да бъдат визуализирани и аз се радвам на идеята това да стане на толкова подходящо място, в академията, за която той направи много, за да можем да си го спомняме по-често и да черпим от неговите идеи, които са винаги нестандартни и будят размисъл, каза още Васил Николов.  \nПроф. Йоана Спасова-Дикова, научен секретар на  направлението \"Културно-историческо наследство и национална идентичност\", разказа нещо, което дори в научните среди не е много известно - как се е появила фамилията Фол. Родителите на Александър Фол за известни дейци на изкуството, бащата Николай Фол е един от първите наши режисьори, завършили в чужбина, режисьор в Народния театър, театрален педагог, автор на книги и пиеси за деца. Майката Вера Бояджиева е писателка. Именно бащата - Николай Тодоров Георгиев, избира фамилията на семейството, като го кръщава на... кентавъра Фол. Това е добрият мъдър кентавър, който е учител по музика и учител по изкуства, разказа проф. Спасова.  \nДокументалната изложба във фоайето на БАН, която е създадена в сътрудничество с НБУ, се състои от 15 постера, които разказват за семейството, за житейския път, творчеството и идеите на Александър Фол. Ако трябва за неизкушените в науката да се разкаже какъв е неговият принос в знанието, може би с няколко думи той може да бъде обобщен така: Александър Фол разви науката тракология, като утвърди в световната наука тезата, че културата и вярванията на древните траки са различни от тези на елините и стоят като самостойна част в зората на европейската култура. И още - сакралното вярване на траките, че енергията на интелекта е безсмъртна, част от енергията на Космоса... Проф. Фол е основател на Института по тракология при БАН (1972 г.), днес Център по тракология \"Проф. Александър Фол\", в Института за балканистика. Изложбата представя най-забележителните моменти от живота, неизчерпаемото множество аспекти на дейността и делото на учения, общественика, учителя, твореца, визионера Александър Фол - сред ученици в различни градове, сред учители и колеги от музеите и археологическите експедиции; на аудиенция при папа Йоан Павел II; в Културния дом \"Витгенщайн\" във Виена; на заседание на ЮНЕСКО в Париж и т.н. \nТрудно е да бъдат събрани в няколко постера всички хоризонти, които проф. Ал. Фол очерта в научните дирения на основаната от него нова научна и университетска дисциплина тракология. Автор е на над 400 научни монографии, студии и статии, публикувани в български и чуждестранни издания; инициира редица големи издателски проекти, които и до днес оформят профила и стратегията на Центъра по тракология в БАН. Сред акцентите са и усилията на проф. Фол за институционализиране на науката тракология, за провеждането на световните конгреси по тракология, за въвеждането на такава дисциплина в университетските програми по история, както и за създаването на Националната гимназия за древни езици и култури \"Константин Кирил Философ\". \nС едно от своите начинания проф. Фол повдигна Желязната завеса далеч преди края на ХХ в. С инициирането и организирането на поредица изложби, начевайки с изложбата \"Тракийските съкровища\", която посети едни от най-големите и забележителни музеи в света - Париж (1974), Виена (1975), Лондон (1976); \"Рогозенското съкровище\" - Британския музей (1986), Бон (2004-2005) и др., последната от които \"Златото на траките\" - Париж (2006), съпроводени с лекции и симпозиуми, страната ни популяризира културно-историческото наследство на българските земи от древността и интернационализира тракологията на световната научна сцена. \nАлександър Фол бе чест гост на страниците на в. ДУМА. Изявите му могат да се нарекат с една дума - Интелект. Признавам си, беше ми изключително трудно, когато имах честта след неговата кончина да стана съставител на сборника с негови статии и интервюта \"Самотният пешеходец\". \"Човекът е ум, емоции, воля и нравственост \", каза Александър Фол в едно свое интервю за вестника ни. Ако се замислим дори само над това едно изречение - колко много пластове смисъл има в него!      \n \t\n", "date": "2018.06.05", "title": " Безсмъртната енергия на интелекта "}
{"url": "http://www.duma.bg/node/168237", "text": "Още една проверка на заместник-шефа на Софийския затвор Анатолий Борисов ще бъде направена след предприетите мерки заради бягството на двамата затворници Владимир Пелов и Радослав Колев. Зам.-министърът на правосъдието Николай Проданов посочи, че са излезли и други данни, които дали възможност да бъде образувана още една дисциплинарка срещу Борисов. Очакванията са тя да приключи до края на тази седмица, най-вероятно Борисов ще бъде дисциплинарно уволнен от работа. \n14 наказани за бягството служители остават на работа, призна Проданов. Всички са признали своята вина и нямало жалби срещу наложените наказания. След бягството се направиха кадрови промени и сега новите ръководители се опитват да променят нещата, заяви зам.-правосъдният министър. \nПрипомняме, на 13 април Владимир Пелов и Радослав Колев избягаха през парадния вход на Централния софийски затвор. Те бяха въоръжени, а след тях хукна единствено чистачка. \n    \n \t\n", "date": "2018.06.05", "title": "Проверяват зам.-шеф на Софийския затвор"}
{"url": "http://www.duma.bg/node/168246", "text": "Частен съдебен изпълнител продава половината сграда, в която се помещава централата на БДЖ на ул. \"Иван Вазов\" 3 в центъра на София. Началната тръжна цена е 7,3 млн. лв., а срокът за подаване на оферти е 2 юли. Останалата половина от сградата е собственост на Националната компания \"Железопътна инфраструктура\", но в момента администрацията на холдинг БДЖ обитава цялата сграда. Обявата за търга е от 2 юни - малко след като ръководството на компанията се зарече, че няма да разпродава активи заради запорираните от кредитори сметки на БДЖ. Финансовият министър Владислав Горанов пък обещава държавата да отпусне 20 млн. лв., за да бъдат платени част от задълженията към кредиторите по втория облигационен заем. Очаква се това да стане на заседанието на правителството в сряда и така да се избегне публичната продан на сградата. \nКупувач на 4-етажната сграда трудно би се намерил - половината е собственост на НКЖИ, освен това тя е паметник на културата и преустройството й ще е много трудно. Построена е през 1900-1904 г. за централа на Българската земеделска банка и е била сред най-забележителните сгради в столицата. В нея е имало кабинети, украсени с картини на Иван Мърквичка и Антон Митов. Днес просторните помещения са раздробени на малки стаи. Разгърната застроена площ е 7803 кв.м, става ясно от обявлението на частния съдебен изпълнител. \nТова не е първата продажба на имоти на \"Холдинг БДЖ\" от частни съдебни изпълнители. През 2016 г. на купувачи беше предложена административната сграда на Транспортната полиция, намираща се на столичния булевард \"Княгиня Мария Луиза\". Имотът мина през няколко процедури, цената падна значително, но купувачи не се появиха и няма данни за смяна на собствеността. \nПреди седмица се разбра, че БДЖ е със запорирани сметки след иск на кредитори по втория облигационен заем, по който има да плаща още 103 млн. лв. Искът е подаден в Софийския градски съд през 2016 г. Той е от FMS Wertmanadment, Dexia Credit Local S.A. и KA Finanz AG. През март 2018 г.\"БДЖ - Пътнически превози\" са осъдени да платят на FMS Wertmanadment 9,4 млн. евро, на Dexia Credit Local S.A. - 7,9 млн. евро, на KA Finanz AG - 2,5 млн. евро, или общо 20 млн. евро, както и още 1,9 млн. лв. разноски по делото, разпределени към трите компании. Затова транспортният министър Ивайло Московски поиска от Министерството на финансите 20 млн. лв. за решаването на проблема. Тази година държавата вече отпусна на компанията заем от 31 млн. лв., с който да бъдат погасени кредити към облигационерите.     \n \t\n", "date": "2018.06.05", "title": "Съдебен изпълнител продава централата на БДЖ в София за 7,3 млн. лева"}
