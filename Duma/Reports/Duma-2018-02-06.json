{"url": "http://www.duma.bg/node/160263", "text": "Пернишката Топлофикация е глобена с 30 000 лева. Санкцията е наложена от РИОСВ заради неизпълнение на условията в комплексното разрешително. Нарушението е от февруари 2016 година, когато при проверка на екоинспекторите е установено, че на сгуроотвал \"Седми септември\" са постъпили 23 764 т отпадъци от дейността на ТЕЦ \"Република\" след допустимия за това срок. За транспортирането им операторът използвал съществуващите сгуропроводи, което също е нарушение на комплексното разрешително. Наложеното наказание на дружеството е 30 000 лв. Топлофикацията обаче е обжалвала и Районният съд в Перник е намалил глобата на 15 000 лв. След поредно обжалване, този път от РИОСВ, Пернишкият административен съд е отменил решението на Районния съд и е потвърдил изцяло наказателното постановление на директора на екоинспекцията. Решението не подлежи на обжалване и протест. \nКакто вече стана известно, токови удари оставиха в неделя 4 столични квартала в източните части на София без парно и топла вода. Още в събота от столичната Топлофикация предупредиха, че заради лошото време помпените станции в тази част на столицата работят с прекъсвания и това се отразява на качеството на топлоснабдяването. В неделя обаче се спука стар участък от главен топлопровод и затова спря топлоподаването към кварталите \"Гео Милев\", \"Яворов\" и части от \"Слатина\" и \"Подуяне\". От съобщение на топлофикационното дружество стана ясно, че аварията е отстранена, като около 22 ч. в неделя е започнало пускането на парното.   \n", "date": "2018.02.06", "title": "С 30 хил. лв. глобяват пернишката Tоплофикация"}
{"url": "http://www.duma.bg/node/160262", "text": "Аграрните субсидии и финансирането за регионите ще бъдат орязани с новата бюджетна рамка за периода 2021-2027 г. Това твърди еврокомисарят по бюджетната политика Гюнтер Йотингер в интервю за германската преса, цитиран от БНР. По думите му ЕС трябва да е готов да съкрати с 5 до 10 на сто парите за земеделие и за кохезионната политика. \n Преговорите за следващата бюджетна рамка на Евросъюза до 2027 г. започват по време на българското европредседателство. \nКомисарят обяснява още, че дефицитът, който ще възникне след \"Брекзит\", ще бъде компенсиран с по-високи вноски в общността на страните от Централна и Източна Европа. За България делът във формирането на евробюджета ще бъде 1,1% от брутния национален доход, стана ясно още през миналата седмица.   \n", "date": "2018.02.06", "title": " Аграрните субсидии ще бъдат орязани с до 10%"}
{"url": "http://www.duma.bg/node/160221", "text": "Националният проект \"Аз съм Българка!\" на младия габровски фотогараф Радослав Първанов ще гостува в Регионалната библиотека \"Захарий Княжески\" в Стара Загора по повод 140 години от Освобождението на България. Откриването е днес, вторник, от 18 ч. Изложбата продължава до 9 март. Публиката ще види и премиерата на филма, който Радослав Първанов създава специално за хронологията на снимките.  \n    \n", "date": "2018.02.06", "title": "\"Аз съм Българка\" гостува в Града на липите "}
{"url": "http://www.duma.bg/node/160220", "text": "На 62 години си отиде Георги Ингилизов - влюбен в морето бургаски поет и писател, дългогодишен журналист. Десетилетия от живота си той посвети на емблематичния вестник \"Черноморски фар\", а понастоящем бе редактор на литературното списание \"Море\". Роден е на 31 октомври 1955 г. в Бургас. Средното си образование завършва в Техникума по морски и океански риболов \"Ген. Владимир Заимов\" в Бургас, а висшето във Великотърновския университет, специалност българска филология. От 1982 г. е литературен сътрудник, редактор, завеждащ отдел и отговорен секретар, а от 1992 до 2011 г. - гл. редактор на областния всекидневник \"Черноморски фар\". От 1990 до 1994 г. е едновременно и главен редактор на хумористично списание за деца \"Веселушко\". Разкази и новели на Ингилизов са отпечатвани във всички значими литературни издания в страната и са излъчвани от БНР, Радио Варна, Радио Стара Загора, Радио Шумен. \n    \n", "date": "2018.02.06", "title": "Почина писателят Георги Ингилизов"}
{"url": "http://www.duma.bg/node/160222", "text": "В програмата на 50 юбилеен сезон на балет \"Арабеск\", която е замислена като своеобразен обзор на посоките и хореографите, важно място заема танцовият театър. Като негов ярък представител е хореографката Мила Искренова. Затова февруари, годината на юбилея, е посветен на творчеството на известната хореографка. Балет \"Арабеск\" ще представи на сцената на Старозагорската опера днес, вторник, от 19 ч. последния спектакъл на Искренова \"Сидхарта\". Това прави още по-специална връзката й със Старозагорската опера. Нейният дядо Борис Фетфаджиев и нейната баба, Христина Фетфаджиева, родителите на майка й, са от основателите на Операта в Стара Загора - първата извънстолична опера в България.   \n", "date": "2018.02.06", "title": "\"Арабеск\" играе \"Сидхарта\" на старозагорска сцена  "}
{"url": "http://www.duma.bg/node/160223", "text": "Дни делят студентите на проф. Маргарита Младенова от премиерата на \"Сън в лятна нощ\". Класът подготвя дипломния си спектакъл на голяма сцена. Първата му среща с публиката е на 14, 15 и 28 февруари на сцената на Учебния драматичен театър. Постановката на спектакъла е дело на проф. Маргарита Младенова, режисурата е на Албена Георгиева, сценографията и костюмите са на Ивайло Николов, а музиката на Христо Намлиев.  \n\"Сън в лятна нощ\" често е четена (може би поради Менделсон и романтичната традиция) като лека и светла любовна комедия. В нашия опит този \"сън с отворени очи\" е жесток; нощта - плашещо време-пространство на стъписващи узнавания; на горчиво познание за низкото и възвишеното в самите нас; на откровение. Така се припознаваме в Шекспировия човек, който \"гази в калта и гледа към звездите\". Ако гората е тъмното игрище на съня, събуждането е завръщане в града - нашата \"горчива Аркадия\", нашият отрезвяващ образ на битието. За да ни светне - в края на играта - след края на илюзиите, - че сме \"срочни\" същества и битката не е помежду ни, а с изтичащото време..., казват от екипа на спектакъла.   \n", "date": "2018.02.06", "title": " Абсолвентите на проф. Маргарита Младенова подготвят премиера"}
{"url": "http://www.duma.bg/node/160225", "text": "Виолета Радомирска, която пее основно в Швейцария, Германия и Австрия, на 9 февруари ще изпълни ролята на Кармен в едноименната опера на Бизе. Ден преди нея известното мецосопрано Надя Кръстева ще изпълни същата роля, научи ДУМА от Операта. На висотата на Кръстева е и Виолета Радомирска, която чуждестранната критика оценява като изключителна Кармен. Тя е млада, но опитна и по свой начин обогатява известния образ. Двете - и Надя, и Виолета са много различни, но и близки по начина, по който се сливат с героинята, създадена от Бизе. Талантливи, ефектни певици, които не само пеят, но и танцуват с неподправен чар и разкриват сложния характер на Кармен - жена, която търси чрез възвишеното в любовта себе си.    \nТемпераментът на Кармен отговаря и на артистичния заряд на Виолета Радомирска, която  се утвърждава като една от желаните Кармен по световните сцени. За \"Кармен\" на режисьора Пламен Карталов Кръстева казва: \"В кариерата си съм участвала в 14 продукции на операта по света, но никога в толкова изпипана постановка.\" Академик Пламен Карталов изчиства \"Кармен\" от всички постановъчни клишета, наслоени през годините. В неговата версия Кармен е рефлексия на трагична вина от древногръцка трагедия, но и на древния японски театър Но, който също мотивира избора му за бягство от познати интерпретации. \nПредставленията са на 8 февруари от 19 ч., когато Надя Кръстева ще бъде в ролята на Кармен.  Участват още Костадин Андреев, Никола Мияйлович (Ескамилио), Илия Илиев, Хрисимир Дамянов, Светозар Рангелов, Атанас Младенов, Цветана Бандаловска, Диана Василева, Цветелина Коцева.   Диригент e Григор Паликаров. На 9 февруари от 19 ч. в ролята на Кармен публиката ще види Виолета  Радомирска, както и Даниел Дамянов, Веселин Михайлов, Илия Илиев, Красимир Динев, Светозар Рангелов, Атанас Младенов, Радостина Николаева, Диана Василева, Цветелина Коцева.  \nОперата \"Кармен\" ще участва в седмото поред гостуване на Софийската опера и балет в Япония през сезон 2017/2018.  \nВиолета Радомирска е родена в София, където завършва музикалното си образование в Държавната музикална академия. През 1999 г. става член на интернационалното оперно студио в Цюрих. През 2002-2006 г. Радомирска е част от трупата в операта в Люцерн, където участва в \"Кармен\", \"Вълшебната флейта\", \"Прилепът\" и др. От 2004 г. Радомирска е част от трупата на Операта в Бил (Швейцария), където изпълнява централни мецосопранови роли, сред които \"Пепеляшка\", \"Хубавата Елена\" и др.   \n", "date": "2018.02.06", "title": "Виолета Радомирска пее Кармен  "}
{"url": "http://www.duma.bg/node/160214", "text": "Според проучванията 67% от хората определят двойната брадичка като най-притеснителната промяна, която отчитат в лицето си с напредване на възрастта. Последствията са липса на самочувствие, потиснатост, а понякога и сериозни проблеми в общуването, коментират специалисти. Двойната брадичка е изключително неприятен естетически недостатък, причините за който може да варират от естественото остаряване до промени в теглото или просто генетична предразположеност. Понякога, независимо от диетите и упражненията, до които се прибягва, пълнотата в зоната на брадичката не изчезва, а хората се чувстват по-тежки и по-възрастни, отколкото са. \n\"Дълги години двойната брадичка се смяташе за неразрешим проблем, за който няма ефективно лечение\", разкри д-р Анелия Здравкова от Jewel Skin Clinic. И допълни: \"Вече съществува идеалната терапия за хора, които желаят бърз ефект, но не са склонни да се подложат на оперативна интервенция. Направено е иновативно откритие в областта на медицината, което не само разгражда мастните клетки, но и предотвратява повторната им поява. Бързата и лесна терапия е съобразена изцяло с индивидуалните желания и потребности.\" \nОбикновено се прилага серия от инжекции в зоната под брадичката, като лечението е в рамите на 15-20 мин. С всяка следваща процедура пациентът забелязва все по-голяма промяна в профила на лицето си. Повечето хора отчитат видими подобрения в рамките на 2 до 4 посещения само при квалифициран специалист в клинични условия. \nЗа разлика от хирургическата интервенция, терапията с Belkyra е бърза, а времето за възстановяване - минимално. След процедурата е възможно пациентът да усети леко неразположение, изтръпване или сърбеж, но повечето от страничните ефекти може да се минимизират чрез поставяне на студен компрес върху зоната на лечение за около 10-15 мин., обясняват експерти. Най-голямото предимство на процедурата е, че не се налага изоставяне на всекидневните дейности и работните ангажименти. Също така иновативната терапия е единствената по рода си, при която подобренията не изчезват с времето. Многобройни изследвания потвърждават, че след като резултатите бъдат постигнати, повторно лечение не се налага. 80% от подложилите се на процедурата отчитат максимален ефект: по-стегната шия и изцяло променен профил без следа от двойна брадичка. Така хората имат по-голямо самочувствие и съвсем нова красива визия. \n Навлизайки в 30-те си години всяка жена забелязва нежелани промени в своето лице. Еластичността на кожата намалява, появяват се първите бръчки, но със сигурност като най-неприятен козметичен дефект може да поставим двойната брадичка. \nЕдинствената по рода си революционна терапия с Belkyra връща самочувствието в Jewel Skin Clinic. Лечението не се препоръчва за деца, юноши и пациенти със свръхчувствителност към дезоксихолиева киселина. Бременни и кърмещи жени също е желателно да избягват терапията. \nАктивната съставка в Belkyra е дeзоксихолева киселина - молекула, която помага за разграждането на мастните натрупвания. \n\"Максимални резултати се постигат само с 3 процедури. При първата консултация с пациента се определя колко терапии са необходими въз основа на степента на пълнота на брадичката\", разясни д-р Здравкова.     \n", "date": "2018.02.06", "title": " Двойната брадичка е сериозен проблем за 67% от хората"}
{"url": "http://www.duma.bg/node/160215", "text": "Нова версия на известната от десетилетия игра \"Монополи\" поощрява играчите да мамят. Ако бъдат хванати обаче - следват белезници. Целта на играта от създаването й през 1935 г. е човек да стане най-богат, като купува недвижими имоти и събира наемите от тях. Скорошно изследване е установило, че половината от играчите се опитват да мамят. Ето защо през 2018 г. компанията \"Hasbro\" реши, че е време да даде на участниците в играта това, което толкова са желали, се казва в изявление на производителя на \"Монополи\". Така от есента на пазара ще има вече и версия за измамници. \nКъм играта са добавени 15 карти, покриващи най-често използваните видове неспортсменска игра като преместване на жетоните на повече стъпки, отколкото заровете позволяват, избягване на наем или кражба на пари от банката. Ако номерът мине, преди следващият да играе, измамникът е възнаграден с хотел или 200 долара. Ако обаче бъде хванат навреме, си плаща прескъпо. Остава с белезници, докато не бъде освободен. \nСпоред противниците на играта \"Монополи\" тя е \"напълно неточна симулация на реалната икономика\". Ако моделът беше прецизен, щеше да има само една компания в света, а не милиарди. \nПовече от 275 млн. копия на \"Монополи\" в различни версии са разпространени в 114 страни.   \n", "date": "2018.02.06", "title": "Пуснаха нова версия на \"Монополи\" за измамници"}
{"url": "http://www.duma.bg/node/160265", "text": "Три от четирите национално представени работодателски организации поискаха вчера оставката на енергийния министър Теменужка Петкова. Това са Асоциацията на индустриалния капитал в България (АИКБ), Българската стопанска камара (БСК) и Конфедерацията на работодателите и индустриалците в България (КРИБ). Бизнесът смята, че енергийният шеф не се справя с проблемите в сектора и не провежда реформи. Искането си те обосновават и с \"неистините и манипулациите, заради неспособността й да се справи с проблемите в сектор \"Енергетика\" и най-вече заради изоставените реформи, настояваме за оставката на Теменужка Петкова\". Това се посочва в съобщение до медиите, разпространено в понеделник от Асоциацията на индустриалния капитал в България (АИКБ), Българската стопанска камара (БСК) и Конфедерацията на работодателите и индустриалците в България (КРИБ). \nТе са недоволни от твърденията на министър Петкова от миналата седмица, че държавата не може да влияе върху свободния пазар на ток. Бизнесът неколкократно се оплака от спекулативно високите цени на тока на свободния пазар. Затова и обявиха, че ще протестират в края на месеца. \n\"Министър Петкова говори за \"свободен пазар на електроенергия, върху който държавата не можела да влияе, удобно пропускайки факта, че на същия този \"свободен пазар на практика участват само две дружества, собственост на държавата, чрез борса, също собственост на държавата\", заявяват работодателите. Според тях Петкова си е позволила да изрече серия от неистини, което говори или за целенасочено заблуждаване на общественото мнение, или за липса на професионализъм. \n\"Това поведение още веднъж доказва правилността на решението ни да откажем участие в поредната безплодна среща с министъра на енергетиката, да сезираме Комисията за защита на конкуренцията във връзка с цените на електроенергията, както и да организираме мащабен протест срещу безобразията в енергетиката, който ще се проведе на 28 февруари т.г., от 11.00 часа\", заявяват в позицията си работодателите. \n    \n", "date": "2018.02.06", "title": "Бизнесът поиска оставката на Петкова "}
{"url": "http://www.duma.bg/node/160264", "text": "\"Магистралите в България са рожби на много правителства. И като такива спокойно могат да кандидатстват за рекордите на \"Гинес\". Например, ако има категория \"най-злощастни достижения на пътното строителство\". Заради темповете, с които се градят, и бързината, с която се рушат.\" Това отбелязват на интернет страницата си от Съюза на българските автомобилисти (СБА). \nОбщо девет са предвидените за изграждане автомагистрали в страната като общата им дължина е 1370 км. Към днешна дата завършени и пуснати в експлоатация са горе-долу половината от тези километри (777 км), а други 32 км са в строеж. \nОт СБА припомнят, че още през далечната 1964 г. българското правителство взема решение за изграждане на автомагистрален пръстен, който да се състои от магистралите \"Тракия\", \"Хемус\" и \"Черно море\". През 2015 г. са пуснати в употреба 124 км, но тези участъци са започнати по различно време и при различни правителства. Според експерти те са приключени в 2015 г. заради изтичащите срокове по европейските фондове. \nДеветте магистрали, които би трябвало да ни накарат да се чувстваме европейци, са: \"Тракия\", \"Хемус\", \"Струма\", \"Марица\", \"Черно море\", \"Люлин\", \"Калотина\", Северна скоростна тангента на София,  Велико Търново - Русе. В началото на 2018 година обаче напълно завършени са четири магистрали с обща дължина около 512 км. Най-дълго е трасето на магистрала \"Тракия\". Нейните 360 км са били строени рекордно дълго време - цели 42 години. 100% в експлоатация е още \"Марица\", дълга 117 км, \"Люлин\" с нейните 19 км, както и Северната тангента (16,5 км). \nПрез настоящата година, поне такова е уверението на управляващите, ще започнат да се строят нови участъци по магистрала \"Хемус\", отбелязват от СБА. Това са отсечките между Ябланица и Боаза - с дължина от 9,3 км, и Буховци-Белокопитово - 16 км. Тези близо 25 км трябва да бъдат готови до 2020 година. Това обаче нямало да облекчи кой знае колко шофьорите, защото ще останат за изграждане още над 220 км трасе, или почни половината магистрала. Към момента са изградени участъците София-Ябланица и Белокопитово-Варна, или общо 165 км. \nДругият приоритет на правителството за 2018 година е магистрала \"Струма\", като очакванията са, че лот 3.3 от Кресна до Сандански ще бъде готов до края на настоящата година. До средата на годината пък ще трябва да се избере изпълнител за най-тежкия участък - през Кресненското дефиле. Започва подготовката за строителство и за други две магистрали \"Калотина\" и \"Велико Търново-Русе\". В края на 2018-та ще видим реално какво е построено, отбелязват от СБА.     \n", "date": "2018.02.06", "title": "СБА: Заслужаваме \"Гинес\" за калпави магистрали"}
{"url": "http://www.duma.bg/node/160217", "text": "Известният белгиец, който изпълни блестящо ролята на краля в \"Белгийският крал\" - с който бе открит 21 \"София филм фест\" и е една от най-успешните копродукции на България, реализирани с подкрепата на ИА \"НФЦ\", бе отличен със статуетката за най-добър актьор на Белгия  \"Magritte du Cinema\", научи ДУМА от Светлана Дамянова от \"СФФ\". \nПетер Ван ден Бегин, един от най-уважаваните и ангажирани белгийски актьори, изигра неподражаемо ролята на чаровния и склонен на авантюри крал на Белгия и обра овациите на публиката във Венеция - именно там през септември 2016 г. \"Белгийският крал\" бе показан за първи път пред света като мащабна копродукция между Белгия, Холандия и България. Режисиран от Петер Бросенс и Джесика Удуърт, филмът бе представен на множество филмови форуми и бе продаден за разпространение в десетки държави в цял свят, а на юбилейните 30 награди на Европейската филмова академия получи номинация за най-добра комедия. \nТворците, които се занимават с аудиовизия в Белгия, взимат решение от 2011 г. да присъждат всяка година награди за постиженията на колегите им, по подобие на американските \"Оскар\"-и и френските \"Сезар\"-и. Отличията се връчват на базата на гласовете на членовете на \"Acadеmie Аndre Delvaux\" и са 22 на брой.     \n", "date": "2018.02.06", "title": "Петер Ван ден Бегин стана най-добър актьор на Белгия "}
{"url": "http://www.duma.bg/node/160218", "text": "Танцова формация \"Петлите\" представя пред публиката в столицата най-новия си творчески проект \"Циганката\". Спектакълът ще се играе на 17 март от 19 ч. в залата на Синдикалния дом на културата на транспортните работници в България - клон София. \nДо момента постановката успя да предизвика фурор в първите 5 града на страната, където събра многобройна публика. Премиерата се състоя в края на 2017 г. в родното място на актьорите - Бургас. Силното изживяване, което предизвика \"Циганката\", стана причина да има две представления в рамките на ден при препълнена зала на Държавната опера. Оказа се, че случаят в Бургас не е прецедент и спектакълът продължи да бъде поставян два пъти дневно и по време на турнето на \"Петлите\" в още 4 града. \nПостановката е на режисьора Станимир Карагьозов, а хореографията е дело на Десислава Скъкълова, Николай Парушев, Марияна Трифонова и Катя Йорданова. \nЦиганката е красива, магнетична, непокорна, изящна. Такава са я виждали не един поет и художник. Такава ли я виждаме днес? Може ли да я приемем като равна, да бъдем приятели, да я обичаме? Това са част от въпросите, които задава Танцова формация \"Петлите\" в спектакъла. \nБилетите на цени 10, 12 и 15 лв. са в продажба на касите  . Повече информация за групата на   и на тел.: 0876676675 - Георги Димитров ръководител на групата. \nДейността на формацията стартира през 2006 г. в коридорите на бургаски интернат, което прави успешната днес формация без аналог в страната, тъй като освен от успешни актьори, тя е създадена като сбъдната мечта на децата от социалните домове. \nОт създаването до момента трупата е изнесла над 500 самостоятелни концерта и е носител на многобройни национални и международни награди. Пет национални турнета под патронажа на Министерството на културата, Министерството на труда и социалната политика и на община Бургас.   \n", "date": "2018.02.06", "title": "\"Циганката\" ще покори публиката в столицата"}
{"url": "http://www.duma.bg/node/160216", "text": "Легендарната актриса Цветана Манева изигра майка на жертва на домашно насилие в новия клип на Рут Колева. Певицата посвети видеото и песента \"What You Say To A Girl\" на един от най-големите обществени проблеми в днешни дни. \nТова е третият клип към песен от новия албум \"Confidence. Truth\", който бе официално представен пред българската публика с красив концерт в зала \"България\" през ноември. Режисьор е Вито Бонев, а в главните роли, освен Цветана Манева, са актьорите Анастасия Лютова и Анастас Георгиев. \n\"Искам да споделя, че клипът към \"What you say to a girl\" е най-красивото и вълнуващо нещо, което сме снимали. Видео със смисъл и послание, заснето от невероятен екип с много любов и отношение. Това не е клип в смисъла на визуална репрезентация на музика, а филм. Късометражно кино в буквалния смисъл. За мен е огромна радост, че това, което правя, успява дори мен да изненада с резултата си. Нямам търпение да го споделя. Очаквайте го съвсем скоро\", разказа певицата в своя фейсбук профил преди дни. \nПесента \"What You Say To A Girl\" е написана от Tien Nguen - приятел и колега на Рут, който живее и твори в Лос Анджелис. Музикалната и визуалната част на парчето разказват за волята, правото на избор и изпепеляващия характер на накърненото женско достойнство, като насочват вниманието на обществото и медиите към сериозния проблем с насилието на жени в България. \nРут Колева сподели новината за предстоящата чуждестранна премиера на новия си албум. Американската компания \"Fat Beats\" обяви, че международното турне по представянето на \"Confidence. Truth\" ще бъде от април до ноември 2018 г. \nЛинк към видеото:   \n", "date": "2018.02.06", "title": "Цветана Манева с роля в клип на Рут Колева"}
{"url": "http://www.duma.bg/node/160224", "text": "Известният белгиец, който изпълни блестящо ролята на краля в \"Белгийският крал\" - с който бе открит 21 \"София филм фест\" и е една от най-успешните копродукции на България, реализирани с подкрепата на ИА \"НФЦ\", бе отличен със статуетката за най-добър актьор на Белгия  \"Magritte du Cinema\", научи ДУМА от Светлана Дамянова от \"СФФ\". \nПетер Ван ден Бегин, един от най-уважаваните и ангажирани белгийски актьори, изигра неподражаемо ролята на чаровния и склонен на авантюри крал на Белгия и обра овациите на публиката във Венеция - именно там през септември 2016 г. \"Белгийският крал\" бе показан за първи път пред света като мащабна копродукция между Белгия, Холандия и България. Режисиран от Петер Бросенс и Джесика Удуърт, филмът бе представен на множество филмови форуми и бе продаден за разпространение в десетки държави в цял свят, а на юбилейните 30 награди на Европейската филмова академия получи номинация за най-добра комедия. \nТворците, които се занимават с аудиовизия в Белгия, взимат решение от 2011 г. да присъждат всяка година награди за постиженията на колегите им, по подобие на американските \"Оскар\"-и и френските \"Сезар\"-и. Отличията се връчват на базата на гласовете на членовете на \"Acadеmie Аndre Delvaux\" и са 22 на брой.     \n", "date": "2018.02.06", "title": "Актьорът, изиграл \"Белгийският крал\", стана най-добър артист на Белгия"}
{"url": "http://www.duma.bg/node/160231", "text": "Правителствена делегация на КНДР ще посети Сеул на 9-11 февруари по случай Зимната олимпиада, съобщи \"Гардиън\". Тя ще бъде оглавявана от премиера Ким Йън-нам, който е и председател на парламента. \nТова ще е първата визита на държавна делегация от Северна в Южна Корея след 2014 г. Медията отбелязва, че новината породи и спекулации за разговори между Пхенян и Вашингтон в Пьончан, САЩ изпращат там вицепрезидента Майк Пенс. КНДР обяви за изпращането на делегацията в неделя чрез горещата линия, установена между двете държави. \n    \n", "date": "2018.02.06", "title": "Пхенян изпраща делегация в Сеул"}
{"url": "http://www.duma.bg/node/160219", "text": "Групата на легендарния блус артист на Англия, както е наречен през януари 2017 г. Норман Бийкър от \"The Blues Hall of Fame\", ще покори столицата ни. Безспорното музикално събитие на последния зимен месец в България ще се състои в петък, 9 февруари, в \"София лайв клуб\" с отваряне на вратите в 21 ч. и начало на концерта само 30 мин. по-късно. Организатор на събитието е радиофестивалът \"Аларма пънк джаз\" на БНР, който през 2018-а чества 10 години от създаването си. \nКвартетът на Норман Бийкър от Манчестър е сред най-знаменитите британски блус формации от последните 4 десетилетия. Всеки от музикантите в нея има биография до Луната, а за фронтмена, китарист и създател на \"Norman Beaker Band\", самият Би Би Кинг казва: \"Норман е като един бял Фреди Кинг...\" Джак Брус пък разкри за музикантите: \"През последните години те си спечелиха репутацията на една от водещите британски блус групи.\" И още едно мнение - на Ивайло Кицов: \"Норман Бийкър е готов с избора си: той прегръща поезията на белия блус, а от черния - откровението и сърдечния пулс.\" \nС колегите си и сам фронтменът е свирил заедно с музиканти като Бъди Гай, Джими Роджърс, Чък Бери, Алкесис Корнър, Ерик Бърдън (има ли нужда от по-нататъшно изброяване?). А последните по-големи европейски турнета на квартета са заедно с Крис Фарлоу и Ван Морисън. Най-дългогодишното сътрудничество на китариста е с Джак Брус - от 70-те години та чак до смъртта на легендарния басист на \"Крийм\" през 2014-а. Освен че е автор на музиката и текста на огромен брой авторски песни, Норман Бийкър е и оригинален интерпретатор на класиката в жанра - от \"Born Under The Bad Sign\" до \"Five Long Years\" и отвъд. \nБилети за концерта на квартета вече се продават онлайн в системата на EpayGo и физически на касите на EasyPay в цялата страна по 17 лв. Входът в деня на събитието ще е 20 лв.             YOUTUBE:  - Norman Beaker Band @ ATTIC Sessions - When The Fat Lady Sings, 2014  - Norman Beaker Band - Cheating Love, 2017  - Jack Bruce & Norman Beaker Band - White Room, 2011  - Chris Farlowe & Norman Beaker - The Guitar Don't Lie, 2011  - Norman Beaker - Driftin' Blues, 1982   \n", "date": "2018.02.06", "title": " Блус легенди свирят в София  "}
{"url": "http://www.duma.bg/node/160266", "text": "Едва 13 990 са новорегистрираните случаи на рак в България до края на септември. Това сочат данните от най-новата книжка на Националния раков регистър (НРР) за 2014 и 2015 г. До 2013 г., когато регистрираните случаи в страната са 37 683, броят на заболелите от рак нараства, след което започва да намалява - през 2014 г. са 36 557, през 2015 г. са 35 851, а през 2016 г. - 31 333. Причината не е реално намаляване на броя на заболелите, а затруднения в регистрацията им. Същинските проблеми на онкологията и в частност на регистрацията на рака не бяха правилно разбрани и се осъществиха структурни промени, несъобразени със спецификата на дейността на НРР, обяснява директорът на регистъра проф. д-р Здравка Валерианова. \nДУМА припомня, че с медицинския стандарт по Медицинска онкология от май 2016 г. НРР трябваше да се закрие и да бъде преместен в Националния център по обществено здраве и аналази. Стандартът обаче падна в съда в края на м.г. \"Липсата на съвременен, ясен и точен регламент на дейностите по регистрация на злокачествените новообразувания и намаляващото с времето финансиране на НРР, а през последните години дори липсата на каквато и да е субсидия за поддържане на регионалните ракови регистри, доведе до срив в системата за регистрация на рака в страната, напускане на дългогодишни и подготвени кадри и не на последно място, до наблюдаваната \"хипорегистрация\" (намалена, незадоволителна) на тези заболявания, коментира проф. Валерианова. Тя е категорична, че липсата на съвременна и адекватна законова уредба, сериозните проблеми и спад в регистрацията на злокачествените заболявания, както и липсата на ясна и точна методика и регламент по отношение финансирането на тази дейност води до влошаване на обхвата на новите случаи и на качеството на данните за рака в България. \nНРР е създаден през 1952 г. и е един от най-старите в Европа. Докато най-новите данни, ползвани от СЗО за тенденциите и прогнозите в заболеваемостта от рак са отпреди 5 години, българският НРР представя данни отпреди 2 години. \n    \n", "date": "2018.02.06", "title": "Случаите на рак в България намаляват измамно"}
{"url": "http://www.duma.bg/node/160267", "text": "\"Когато говорим за здравеопазване, ключовата дума трябва да е \"пациент\". Дали е така в българското здравеопазване? Отговорът е категорично НЕ! при нас ключовата дума е \"пари\", а този подход води до криза в достъпа до здравно обслужване.\" Така коментира в социалната мрежа депутатът Георги Гьоков, член на парламентарната комисия по здравеопазване и зам.-председател на социалната комисия, темата \"Стратегия за запазване и развитие на общинските болници\". \nНа теория болничната помощ е нормативно достъпна за всички здравноосигурени лица, като те дори имат свободата да избират в кое лечебно заведение, с договор с НЗОК, на територията на цялата страна, да се лекуват. На практика обаче в повечето случаи този избор е сведен до общинската болница поради липса на средства да се стигне до по-големите и по-технологичните болници. В една държава, в която повече от 1/3 от населението живее в крайна бедност и социално изключване, да говориш за избор на лечебно заведение е цинизъм. И трябва да признаем, че днес българската здравна система е по-малко солидарна, по-малко справедлива и по-трудно достъпна за българските граждани, в сравнение със здравеопазването преди началото на промените. \nДнес здравеопазването, и в частност болничната помощ, се развива на база на взаимно изключващи се принципи, в голяма степен формирани и следвани от ГЕРБ по време на 8-годишното им управление: \nПърви принцип: Заради надвишаване на някакви средноевропейските критерии трябва да се закриват болнични легла и обществени болници (най-често общински); \nВтори принцип: Непрекъснато трябва да се откриват нови и нови частни болници и то само в големите градове, без каквато и да е необходимост, само в угода на едрия капитал; \nТрети принцип: Всички, най-вече частните, ще са накачени на \"яслата\" на НЗОК. \nПри такива действия няма как да не се стигне до разграждане на обществената болнична система за сметка на частния сектор. И първите, които усещат това, са общинските болници и техните пациенти, обикновено тези, които нямат достъп до друго лечение. \nПазарните механизми в здравеопазването доведоха до пазарна джунгла, в която всички субекти, които предоставят здравни услуги, са го обърнали на печалбарство, а болният човек - пациентът, е изгубен. \nЧастният сектор търси печалбата на всяка цена, без оглед на това, че здравеопазването е социална функция и животът, и здравето са право, не само на тези с многото пари, а на всички. \nИ напук на това, че уж сме социална държава и трябва да осигуряваме равен достъп до здравни услуги, структурата на българската здравна система се определя не от реалните потребности на населението от медицинска помощ, а от пазарни механизми. Как иначе да си обясним, че и до момента нямаме адекватно разработена здравна карта?! \nИ днес си мисля: Дали основната функция на българската здравна система е да осигурява адекватни здравни грижи и равен достъп до тях или е - да осигурява печалба на здравните заведения, основно частните?! \nИ друг не по-малко важен въпрос: Провеждат ли управляващите такава политика в здравеопазването, която да запазва и гарантира неговия социален характер. И наясно ли са, че пазарните механизми в здравеопазването го превърнаха в джунгла, в която болният човек е изгубен?!  \nСправя ли се днес държавата чрез МЗ със задължението си на база на потребности да осигури справедливо регионално разпределение на болнични легла (разбирайте болници) и медицински специалисти и да гарантира равен достъп до медицинска помощ за всички граждани. \nЗнаете отговора на тези въпроси, но след 8 години управление изниква въпросът -  какво се прави, за да бъде преодоляна тази криза? ГЕРБ и ОП, като управляващи, ще затрият ли с лека ръка общинското здравеопазване? Сега това е на дневен ред. Въпреки тежкото финансово положение на по-голямата част от общинските болници - решения има и те се крият в промяна на отношението към тях и към хората, които обслужват, хора преди всичко бедни и неможещи да си позволят друго. Крият се и в прякото ангажиране на Областните управи и местните власти в преструктурирането, управлението и финансирането на здравната система в съответната област, в съответната община. Защото здравната политика на общинско ниво е необходим елемент на общонационалната здравна политика. Необходим инструмент на държавата да изпълнява социалните си функции. Необходим елемент за проява на децентрализация на управлението на здравеопазването и неговата адекватност към здравните проблеми на хората. \nОбщинското здравеопазване е гаранция за запазване на социалния характер и предназначение на самото здравеопазване, обратното - неговото закриване е сериозна предпоставка за задълбочаване на неравенствата в страната.   \n", "date": "2018.02.06", "title": " Докога здравната система ще е труднодостъпна за българите? "}
{"url": "http://www.duma.bg/node/160268", "text": "Днес от 15 до 17 часа народният представител от \"БСП за България\" проф. Румен Гечев и общинският съветник Иван Таков ще бъдат на разположение на софиянци в постоянната приемна на БСП в София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86. \nУтре, 7 февруари, от 18 часа, Дискусионният клуб \"Политика 21\" към Градския съвет на БСП в София организира среща с Мирослав Попов на тема \"Спорът за Истанбулската конвенция\". Тя ще се проведе на ул. \"Леге\" №10, етаж 1. \n    \n", "date": "2018.02.06", "title": "ПРЕДСТОЯЩО"}
{"url": "http://www.duma.bg/node/160269", "text": "Рекордно ниско ниво на контрабандата на цигари - само 6% за третото тримесечие на 2017 г., отчете вчера главният прокурор Сотир Цацаров, като цитира доклад на Инициативата срещу незаконната търговия. С него събираха позитиви премиерът Бойко Борисов, финансовият и вътрешният министър Владислав Горанов и Валентин Радев. \nБорисов изтъкна, че не се работи кампанийно срещу контрабандата, а систематично - \"тримесечие след тримесечие\". Той определи изследването като \"възможно най-достоверното\", защото е правено от бизнеса. \"То показва не усещането, не имагинерната величина какво се случва, а реалния резултат от борбата с корупцията и контрабандата. И в същото време, който откъдето се появи вика: \"Ама борба с корупцията има ли?\". \"Има и ето я\", отсече премиерът. Проучването било извършено \"по практичен начин\" - \"във всеки град се обръща кофа за боклук и се броят кутиите без и с бандерол\", разясни Борисов и нарочи Великобритания, Франция, Гърция, Полша, Естония, Литва и Латвия като държави с \"огромна\" контрабанда.  \nВалентин Радев докладва, че през 2017 г. са иззети над 50 млн. къса цигари и над 48 тона нарязан тютюн, проведени са 43 специализирани тематични операции и 1154 полицейски проверки на обекти. Цацаров изтъкна, че тези резултати са постигнати благодарение на партньорството между държавните органи и бизнеса, който е заинтересован от това да работи на светло. Заради добрите резултати Горанов пък не очаквал да се вдига акцизът на тютюневите изделия в следващите 3 г.  \nПрипомняме, че преди седмица ИПИ публикува анализ въз основа на митнически данни, според който за 10 г. контрабандата на цигари е ощетила бюджета с около 4 млрд. лв. Вътрешният министър обаче твърди, че за м.г. МВР и митниците са осуетили щети за 16-17 млн. лв.   \n", "date": "2018.02.06", "title": " Властта се хвали, че е преборила контрабандата на цигари"}
{"url": "http://www.duma.bg/node/160270", "text": "Истанбулската конвенция създава опасност от разделения в средите на ГЕРБ, констатира месечният анализ на Институт \"Иван Хаджийски\", който бе публикуван вчера. Според експертите активните изяви на депутата Георги Марков от ГЕРБ против решенията на собствената му парламентарна група не са единственият пример. \"Макар и по-дискретно, и в други среди на управляващата партия прозвучаха несъгласия с ратификацията. Много по-отчетливо интелектуалци, журналисти и академични фигури, често заставащи зад Борисов и политиката му, поведоха медийна съпротива срещу конвенцията\", пише в анализа. \n\"Истанбулската конвенция всъщност беше \"топка\" за патриотите. Задачата им е паралелно на това поведение да не допуснат разклащане на самото правителство. В този смисъл както вотът на недоверие, принципно сплотяващ мнозинствата, така и отстъпването на заден план в споровете за конвенцията имаха положителен ефект за тях. Това е тактически успех. Върви и тактическо пренареждане вътре при самите патриоти. Волен Сидеров се активизира и като че ли започва да заема \"междинна позиция между \"лоялния\" Красимир Каракачанов и \"дисидента\" Валери Симеонов\", коментират социолози и политолози.     \n", "date": "2018.02.06", "title": "  Истанбулската конвенция създава опасност от разделения в ГЕРБ"}
{"url": "http://www.duma.bg/node/160279", "text": "Ново пълно преструктуриране на опитните станции и опитните бази предвижда проект на МС за промени в Закона за Селскостопанската академия, които вече са обсъдени в две комисии в НС. Повечето от опитните станции в страната, които през 2008 г. станаха фирми, сега се обединяват в една голяма фирма. Паралелно земеделското министерство прави \"анализ\" на земите и сградите, ползвани от всички звена на ССА, като отнема от институтите на академията 8489 дка земя, а от опитните станции - още близо 4000 дка. За всички сгради пък от звената се иска да ги актуват в ПУП (подробни устройствени планове). \nС промените от Управителния съвет на ССА се отстраняват петимата членове от 5 вуза и двама от БАН - били конкуренти.     \n", "date": "2018.02.06", "title": "Властта най-сетне докопа имотите на агроакадемията "}
{"url": "http://www.duma.bg/node/160271", "text": "\"Приемането на бюджета е най-важният закон, по който ще се развива община Варна през 2018 г., но парите се харчат на тъмно. В новия бюджет на града има много неясни параметри, по които никой не дава отговор, а това буди множество подозрения\". За това предупреди лидерът на Градския съвет на БСП и общински съветник във Варна Борислав Гуцанов в радиопредаване. Той припомни, че 55 млн.лв. са заемите, които бяха гласувани през декември м.г. \"В бюджета има остатък от 135 млн. лв. от миналата година, които са прехвърлени към тази само преди месец и така общо парите на общината стават 393 милиона. Няма собствени приходи, няма повишаване на икономиката и развитие на бизнеса. Това са само заеми и пари, отпуснати от МС\", пресметна Гуцанов. \n\"За третия етап от пробива на бул. \"Левски\"  са отделени 87 млн. лв. Като разделим тези пари на 3,1 км,  излиза, че един километър от булеварда струва 28 млн. лв. Не знам да има по-скъп път от този\", заяви Гуцанов. Той обяви, че когато е попитал на сесията на Общинския съвет как са изчислени средствата, отговорът бил, че това не е негова работа и не трябвало да се интересува.   \nОбщинският съветник коментира и изграждането на Индустриалния парк с думите: \"За изграждането на Индустриалния парк за 42 дка бяха похарчени 2 млн. и 200 хил. лв. Според оценки на фирми за недвижими имоти земята там струва поне 4-5 пъти повече от това, което беше гласувано от Общинския съвет. Извършват се ремонти на фасадата на Младежкия дом за 1, 524 милиона лева и на актовата зала на Първа езикова гимназия за 900 хиляди лева. Нима инфраструткурните проекти са образование?\", попита Гуцанов. \n    \n", "date": "2018.02.06", "title": " Гуцанов предупреди, че бюджетът на Варна се харчи на тъмно"}
{"url": "http://www.duma.bg/node/160272", "text": "За отстраняването на кмета на община Септември Марин Рачев настоя прокуратурата вчера. Според държавното обвинение той трябва да напусне поста си възможно най-скоро, за да не пречи на разследването. \"Кметът ще ни попречи с въздействие върху свидетели, върху тази група, която тепърва ни предстои да разпитваме. Това са служители на общината, на ръководни длъжности и специалисти. Как да ги разпитаме, след като те са в йерархична зависимост от него. Той не трябва да бъде на тази длъжност, най-малко докато не извършим тези действия\", мотивира се прокурор Дойчо Тарев. Колегата му Мария Николова също подкрепи искането. По думите й от показанията на разпитаните свидетели се установява, че в община Септември цари страх \"от заявяване на отношение, което не е в подкрепа на обвиняемия Марин Рачев\". \nНиколова отбеляза, че предстои разпит на лица, подчинени на кмета. Предвид поведението на Марин Рачев от показанията на разпитаните досега свидетели, служебното му положение, йерархичната зависимост на лицата и представените документи считаме, че ако не бъде отстранен от длъжност, ще е налице основателно съмнение за коректността и пълнотата на показанията на свидетелите, които предстои да се разпитат, аргументира се прокурорът. Според нея ако остане на поста си, Рачев би могъл да селектира вида и обема на информацията и документацията, която се представя в хода на разследването. \nПрокуратурата поиска и отстраняването на втория обвиняем Станой Милов, който е специалист инвеститорски контрол. Защитниците на двамата се оплакаха, че на Рачев е връчено предложение за отстраняване без изходящ номер. Той бил призован да се яви в съда следобед, което според адвокат Васил Василев лишавало клиента му от възможност да се защити, като се ангажират доказателства. Съдът обаче отхвърли възраженията. \nОказа се, че Рачев е подал молба за отпуск от 1 февруари до 2 април. Прокурор Тарев обаче заяви, че въпросният ден, в който е пусната молбата, от 6 сутринта са извършвани процесуални действия и претърсвания и няма как Рачев да я е подписал. \nПред сградата на спецсъда вчера отново бяха пристигнали поддръжници на кмета. Припомняме, че Рачев е обвиняем за умишлена безстопанственост и за сключване на неизгодни сделки. Според предварителните сметки на разследващите с действията си той е нанесъл на общината щети за около 13 млн. лв. \nДо редакционното приключване на броя все още не бе ясно дали съдът ще постанови отстраняването на Рачев от кметския пост.     \n", "date": "2018.02.06", "title": " Прокуратурата поиска отстраняването на кмета на Септември  "}
{"url": "http://www.duma.bg/node/160273", "text": "В община Ген. Тошево няма да се добива газ, след като директорът на РИОСВ във Варна издаде решение по оценка на въздействието върху околната среда (ОВОС) с характер \"не одобрявам\". По този начин се спира инвестиционното предложение на \"Русгеоком\" ЕАД за проучване и добив на природен газ на територията на област Добрич в участъците \"Рогозина\", \"Чернооково\", \"Калина\" и \"Рогозина изток\". Решението по ОВОС вече е публикувано на интернет страницата на РИОСВ във Варна. \nПрипомняме, че на 25 януари и експертният екологичен съвет на РИОСВ отхвърли с 34 гласа инвестиционното предложение за проучване и добив на природен газ в област Добрич. Основният им аргумент бе възможността да се замърси питейната вода. \nПрез есента на м.г.протестите срещу добива на газ в общината подкрепи и председателят на БСП Корнелия Нинова. Тя дойде в Ген. Тошево на среща с местните хора и си тръгна с обещанието, че каузата на тошевци, ако се наложи, ще стане национална кауза.   \n", "date": "2018.02.06", "title": "В Генeрал Тошево няма да се добива газ, реши РИОСВ във Варна  "}
{"url": "http://www.duma.bg/node/160232", "text": "Управляващата партия СИРИЗА публикува декларация, в която се подчертава, че неделната демонстрация в Атина \"за защита името на Македония\" е бил под очакванията на организаторите\". \nПолицията съобщи за 140 000 присъстващи, а организаторите очакваха над 1 милион души. \nСИРИЗА обвини в лицемерие и безотговорност лидера на опозиционната партия \"Нова Демокрация\" Кирякос Мицотакис, който присъства на митинга, но не разкри позицията си по въпроса. \n\"Земетресението и милионите хора, които очакваха организаторите,останаха само пожелание. Мнозинството гръцки граждани останаха пред телевизорите\", това пък е становището на премиера Алексис Ципрас. \nГръцкият външен министър Никос Кодзияс също  определи като провал протеста. \"Рейтинг агенциите бяха опровергани...Продължавам да преговарям с чиста съвест и отговорност за доброто на родината\", написа той в туитър.     \n", "date": "2018.02.06", "title": "Атина: Протестът в неделя бе провал"}
{"url": "http://www.duma.bg/node/160278", "text": "Има, ето я! Борбата с корупцията, сещате се. Вече всеки Негов лаф ще е свързан с това. И всеки ден с бодряшки акцийки и пиарчета ще ни го наливат в \"канчетата\". Колкото по-просто, толкова по-ефективно. Защото Той е прост и ний сме прости. \nЗамисляли ли сте се как точно се изчислява контрабандата на цигари например (стр. 3). Просто и практично - обръщат се кофите с боклук и се броят кутиите от цигари без бандерол и с бандерол. Обясни го Бойко Борисов, уточнявайки, че именно поради тази причина най-точното проучване за борбата с контрабандата е представеното вчера от властта. Остава премиерът да доразвие автентичността на почина, като посочи кой обръща кофите, кой брои кутиите, на кого се отчита и кой плаща най-вече за цялата стегната, простичка и стройна система. А как държавата отчита безкутийната контрабанда на цигари? Явно за това е необходима нова мозъчна атака. \nНиският процент контрабандни цигари на пазара е ясен показател, че борба с корупцията има, рече още премиерът Борисов. Оставаше да допълни, че е по високите етажи на властта. Щото на Женския пазар му се смеят. Как ги прави тези заключения, тези финтове на мисълта и взаимовръзки... Не сме осенени от промисъл. \nОсвен че сме лоши хора и заедно с други лоши оттук и оттам тормозим премиера с въпроси за корупцията, се нуждаем и от разяснения. Как оптимистично властта яхна проучване, забравяйки, че само преди седмица цигарените компании отчетоха за 2017-а най-нисък ръст на продажбите за последните пет години? При това в година, в която акцизът и съответната крайна стойност на цигарите бяха повишени. Ами сега? Дали сме намалили пушенето? Или системата с изсипване на кофи и броене на цигарени кутии не е достатъчно представителна? Ех, титани на мисълта! \nСамо за 2017 г. спестените загуби за хазната от незаконна продажба на цигари са за 16-17 млн. лв., похвали се властта. А щетите? Те са за милиарди. И помпат корупцията, дето Борисов в кофите за боклук я търси. Къде са заловените контрабандисти? Кои са незаконните производители? Мълчание. По-лесно е да говорят за кофи, отколкото за турския доклад за \"Булгартабак\" например. Или за пробойните в ДАНС. \nПредстои да ни заливат с още бодряшки проучвания. Премиерът ще надраства простото ниво, ще се хвали в Европа с рекордни резултати, а на нас ще развива теории от боклука. Вчера за суджуците, днес за цигарите, утре за изборите. А неговият хор ще му приглася. Не че не сме го виждали и чували досега, ама какво ни чака. Само да заработи мегаорганът - ехе-е! \nПуста корупция! Че и контрабандата покрай нея! Тръпнем в очакване за начините на измерването й при горивата и алкохола. А току-виж след време държавата отчете отрицателна контрабанда на цигари. Като едното нищо контрабандистите ще започнат да купуват акцизни бандероли, след като ги загризе съвестта, че клатят стабилността Му.   \n", "date": "2018.02.06", "title": " Титанът на кофите"}
{"url": "http://www.duma.bg/node/160233", "text": "Американската корпорация за електронна търговия \"Амазон\" сключи споразумение с френските данъчни власти, които по-рано искаха няколкостотин милиона евро за неплатени данъци. \nПрез 2012 г. Париж уведоми френския филиал на \"Амазон\", че трябва да плати над 200 млн. евро глоба за неплатени данъци през периода 2006-2010 г. От корпорацията обясниха, че претенциите на френските власти засягат \"разпределението на доходите\" между различните чуждестранни клонове на компанията, а бизнесът й във Франция се контролира от Люксембург, където данъчните правила не са толкова строги.  \nВ края на 2017 г. ЕС поиска от \"Амазон\" да внесе 250 млн. евро данъци, които не са платени заради използването на данъчни схеми в Люксембург. В Брюксел казаха също, че години Люксембург е давал привилегии на \"Амазон\" и 3/4 от печалбата от продажби в Европа не се облагали с данъци. \"Амазон\" има 4 месеца да плати 250-те млн. евро данъци.  \n    \n", "date": "2018.02.06", "title": "ЕС задължи \"Амазон\" да внесе 250 млн. неплатени данъци"}
{"url": "http://www.duma.bg/node/160275", "text": "Родители ще се съберат на национален протест срещу насилието в детските градини и училищата. Той е организиран от Националния инициативен комитет за качествена и иновативна образователна система. Предвижда се проявите да са в 9 града в различни дни от февруари. Първият е в Бургас на 10 февруари от 11,30 ч., на следващия ден ще се съберат недоволните от насилието в учебните заведения във Варна и Пазарджик. В София протестът ще е на 15 февруари, във Велико Търново - на 17 февруари, а на 18 февруари ще е в Перник, всички в 11,30 ч. Последни ще са в Пловдив - на 21 февруари от 17,30 ч., в Стара Загора - на 24 февруари, и в Русе - на 25 февруари от 11,30 ч.  Протестите ще са пред сградите на общинските администрации във всеки град. \nОт инициативния комитет вече внесоха два сигнала за нарушения, извършени от директори на столични детски градини - 2 ДГ \"Звънче\" и 7 ДГ \"Детелина\".   \n", "date": "2018.02.06", "title": " Родители се събират на протест срещу насилието в забавачките"}
{"url": "http://www.duma.bg/node/160274", "text": "Служителите в дирекциите \"Изпълнение на наказанията\" и \"Охрана\" продължават да настояват възнагражденията им да бъдат изравнени с тези в МВР. Те изпратиха и писмо до премиера, в което искат да научат официалното му становище относно политиката на кабинета спрямо заетите в сектор \"Сигурност\". От Синдиката на служителите в затворите в България (ССЗБ) са изпратили и копие до вицепремиера по обществения ред и сигурност Красимир Каракачанов, и до правосъдния министър Цецка Цачева. \nССЗБ пита Бойко Борисов ще предприеме ли правителството мерки и какви за актуализиране на бюджета на Министерството на правосъдието с оглед осигуряването навреме на средства за изпълнение на поетите ангажименти за изравняване статута на работещите в сектор \"Сигурност\". Те настояват управляващите публично да обявят позицията си. \nОт синдиката са обезпокоени от поведението на институциите, \"изразяващо се в мълчание, което предполага съмнения относно адекватността на действията на компетентните лица и органи, на фона на напрежението в специализираните звена и протестите\" на синдикалистите. Те припомнят, че миналата седмица надзиратели в 22 града публично изразиха недоволството си от ниските възнаграждения, лошите условия на труд и съотношението охранявани-охраняващи в местата за лишаване от свобода. \nВ края на седмицата синдикалистите имат общо събрание, на което ще решат дали да пренесат протеста си на жълтите павета в София.   \n", "date": "2018.02.06", "title": " Протестиращите надзиратели се жалват и на премиера"}
{"url": "http://www.duma.bg/node/160276", "text": "От асоциация \"Хипофиза\" изразиха съмнение, че промените в Закона за лекарствените продукти в хуманната медицина ще ограничат паралелния износ на лекарства от България. 2/3 от фирмите, които декларират износ на лекарства в системата Интрастат, не подават уведомления за износ в ИАЛ. В т.ч. не влиза износът към страни извън ЕС и тези, които са под прага, който ги задължава да декларират в Интрастат. Това става ясно от данните, които пациентската организация е получила чрез Закона за достъп до обществена информация от НСИ, НАП, агенция \"Митници\", КЗК. Според асоциацията подобни опити от други държави не са дали значим ефект. Те дават за пример Румъния, където също регулярно се докладва липсата на лекарства, но проблемът продължава да се задълбочава, въпреки че за разлика от България, Румъния има развито електронно здравеопазване. \nПрипомняме, че в началото на януари от асоциацията представиха данни, поред които около 60% от внесените у нас лекарства се изнасят обратно за страни от ЕС. Ведомствата, които би трябвало да контролират и противодействат на т.нар. паралелен износ, разполагат с доста объркана и противоречива информация, коментираха от \"Хипофиза\". Според пациентската организация нереалистичен е 4-месечният срок за изграждането на интегрирана информационна система, която освен движението на лекарствата, ще следи и колко плаща НЗОК и за кой пациент, както твърдят от МЗ. От ведомството предвиждат системата да има връзка с вече съществуващите информационните системи на НАП и митниците.   \n", "date": "2018.02.06", "title": "Пациенти не вярват, че ограничителен списък ще спре паралелния износ на лекарства"}
{"url": "http://www.duma.bg/node/160277", "text": "В новата учебна програма по история за Х клас е по-добра от досегашната, в нея дълбоки и същностни промени няма, периодиката на епохите е същата, а характеристиките на социализма се изучават от 1996 г., заявиха трима представители на Института за исторически изследвания при БАН на нарочна пресконференция вчера, която може да се види на живо в сайта на БТА. Току що избраният нов директор на института доц. Даниел Вачков, проф. Илия Илиев и гл.ас. Димитър Христов заявиха, че е имало сериозни обсъждания в МОН, в които те участвали. Вачков се занимава със стопанска история на ХХ век, Илиев - със Средновековието, а Христов - с Възраждането. Според Илиев, всичко, което е в новата програма, го има в училищата отдавна, а съпротивата срещу нея и възраженията защо ги няма партизаните били спекулация.      \nТе обаче изпаднаха в противоречие, понеже надълго обясниха как досега не се изучавал периодът след 1944 г., пък напоследък в архивите са разсекретени много факти и учените сега буквално написвали историята. Според тримата от програмата бил изваден баластът, за да не се претрупват учениците с факти, а трябвало да мислят. Оставени били за изучаване само основните характеристики на епохите. Според Вачков е неприемливо учениците да излизат от гимназиите, без да знаят нищо за периода след 1944 г. и да нямат мнение върху тези събития, различно от семейните разкази. Христов обаче направо каза, че историята е във връзка с политиката и през 2000 г. например в учебните програми били вкарани термини, обслужващи тогавашната власт. \nТримата учени надълго обясниха как история на България се учела през годините от по-простото към по-сложното, а най-подробно учениците щели да я учат в Хт и Хтт клас. Очевидно, те не знаят, че във въпросните два последни класа в новия учебен план историята отпадна изобщо като задължителен предмет. Според тях при сериозното обсъждане отпаднали неща, за които учените още нямат единно мнение - като например темата за 16-та република на СССР или това, че сега България е фактор за стабилност на Балканите. Вачков обаче призна, че \"приватизацията\" в прехода останала и това, както и интерпретирането на социалните проблеми в последните години, крие опасност да се преподава субективно. Институтът за исторически изследвания е готов да участва в квалификационни курсове за учители.  \n Е, това не бяхме и сънували - че фашизмът; десетките хиляди избити от 1923 до 1944 г.; Гео, Хербст и Вапцаров, еврейските закони и политическите фашистки концлагери, Съпротивата срещу хитлеризма на партизани и ятаци, както и всичко положително от социализма са баластът, който е отпаднал от учебната програма! По-голяма перверзия нормален човек не си представя. Значи основната характеристика на периода \"между двете войни\" е радикализирането на БКП, а не са посичането на Стамболийски, един с прякор \"кръволока\" и ония жълти звезди по влаковете от придадена ни Македония към Треблинка? А основна характеристика на социализма са Народният съд, \"Белене\" и дисидентите, така ли, господа учени? И за правенето на тази програма били платени сериозни пари! Впрочем, вие го казахте...        \n", "date": "2018.02.06", "title": " Историци от БАН защитиха скопената история за 10 клас  "}
{"url": "http://www.duma.bg/node/160234", "text": "Пилотът Роман Филипов на бойния самолет Су-25, улучен в събота от ракета в провинция Идлиб, е предпочел да се самовзриви, вместо да попадне в плен на екстремистите. Отговорност за свалянето на самолета пое терористичната групировка \"Джейш ан-Наср\".  \nСлед катапултирането майор Роман Филипов повел престрелка с атакуващите го джихадисти, укрит зад голям камък. Когато положението станало безизходно, той се самовзривил с граната, разкри в. \"Коммерсант\". Разпространено е и видео за сражението на пилота с джихадистите. Преди да взриви себе си и обкръжилите го терористи, той извикал \"Това е за (загиналите) момчета\".  \nМеждувременно Турция може да носи отговорност за смъртта на руския пилот. При рутинна маневра самолетът му летял на ниска височина около 4000 метра, защото Турция била обещала гаранции за безопасността в района, разкри още вестникът, позовавайки се на свои източници. Именно Анкара контролира зоната за деескалация в Идлиб. При разработката на плана за полета командването е разчитало на това, поясни източникът.  \nВ родината си загиналият пилот ще бъде признат за Герой на Русия. \n    \n", "date": "2018.02.06", "title": "Руският пилот загинал като герой"}
{"url": "http://www.duma.bg/node/160235", "text": "Високопоставен ирански служител направи остро заявление по отношение на американското присъствие в Сирия, съобщи агенция \"Регнум\". \nТова е Али Екбер Велаяти, който е главният съветник на върховния водач на Иран аятолах Али Хаменей. \n\"Съединените щати или ще напуснат страната по собствено желание, или ще им дадем един зад врата\", са точните думи на Велаяти. Главният съветник допълни, че \"Съединените щати ще се опитват да разделят Сирия, но няма да им се отдаде. Те не могат да разделят страната, както и не им се отдаде да разделят Ирак\", убеден е главният съветник. \n\"Съединените щати, които са се разположили източно от река Ефрат, рано или късно трябва да си тръгнат\", допълни съветникът. \nВашингтон твърди, че е останал в Сирия, за да воюва срещу остатъците от терористичната групировка \"Ислямска държава\". Но за Иран САЩ са останали в Сирия, за да се противопоставят на президента Асад и международните му съюзници. \n    \n", "date": "2018.02.06", "title": "Иран: Ще дадем един зад врата на САЩ"}
{"url": "http://www.duma.bg/node/160236", "text": "Турското управление по религиозните въпроси (Диянет) публикува фетва, в която препоръчва на мюсюлманите да не ядат и пият с лявата ръка. \n\"Определяйки общите принципи относно яденето, пророкът Мохамед не е смятал за приятно използването на лявата ръка. С лявата ръка ядат и пият дяволите, затова той учеше да се яде и пие с дясната ръка. Всеки мюсюлманин трябва да се вслушва в съветите на пророка, затова родителите трябва да учат децата на това заедно с другите правила\", казва се във фетвата. \nИзползването на лявата ръка е допустимо само при наличие на \"физически недостатъци\". \nПреди време Диянет издаде фетва за разводите, според която съпрузите може да се разведат по телефона, по факса или по електронната поща, ако мъжът произнесе три пъти думата talak (\"развод\" по арабски). Но жената трябва да се убеди, че съобщението е изпратено именно от нейния мъж. В друга пък фетва на Диянет се казва, че мъж, който е нарекъл съпругата си сестро или майко, трябва да се смята за разведен с нея.      \n", "date": "2018.02.06", "title": "Фетва в Турция с коя ръка да не се яде"}
{"url": "http://www.duma.bg/node/160237", "text": "Австрийският канцлер Себастиан Курц се обяви против увеличаване на вноските на страните членки в бюджета на ЕС след излизането на Великобритания от общността. Вместо това той поиска орязване на някои програми, най-вече плащания за страни от Източна Европа. \n Курц, чиято страна ще поеме председателството на ЕС през юли след България, заявява тази позиция в интервю в днешния брой на в. \"Дер Щандарт\", цитирано от БТА.  \nАвстрия иска ЕС \"да проявява повече пестеливост по отношение на парите на данъкоплатците\" и \"да преразгледа\" различните си програми, за да прави икономии, тъй като средствата му ще намалеят след \"Брекзита\", посочва австрийският канцлер. \"Алтернативата е да се искат по-големи финансови вноски. Но това не е моят избор\", казва Курц. \nВ преговорите за бюджета след 2020 година той възнамерява \"твърдо да представлява\" лагера на нетните вносители, заедно с холандския премиер Марк Рюте. \n\"В момента се превеждат много пари на Източна Европа. . . Въпросът отчасти е дали парите са насочени към правилното място\", допълва Себастиан Курц. Запитан дали Полша и Унгария, които са сред нетните получатели на европейски фондове, трябва да очакват намаляване на плащанията, канцлерът признава, че по тази тема \"има силно разминаване на гледната точка\" с унгарския премиер Виктор Орбан. \nНаскоро Курц прие във Виена своя унгарски колега и съсед, изразявайки близки виждания с него по множество въпроси, включително твърда миграционна политика на контрол по външните граници на ЕС. \nСред другите европейски програми, които според него трябва да бъдат преразгледани, той посочва \"стотиците милиони\" евро, предвидени от ЕС за сближаване с Турция. \nСпоред Европейската комисия излизането на Великобритания, която е нетен вносител в бюджета на ЕС, ще предизвика финансова дупка от между 12 и 13 милиарда евро годишно. \nВ същото време от документ на Европейската комисия стана ясно, че тя иска значително да ускори приемането на страните от Западните Балкани. Според него приемането на шестте страни е в политически, икономически и геополитически интерес на ЕС. Сърбия и Черна гора може да се присъединят още през 2025 г., се казва още в документа, който ще бъде публикуван днес. Комисията обаче настоява на първо място за нормализирането на отношенията между Сърбия и Косово, като се настоява за целта да се подпише юридически обвързващо споразумение.  \nДнес еврокомисарят по разширяването Йоханес Хан трябва да представи публично новата стратегия на ЕС по отношение на западнобалканските страни.     \n", "date": "2018.02.06", "title": " Австрия: по-малко пари за Източна Европа заради \"Брекзит\" "}
{"url": "http://www.duma.bg/node/160238", "text": "Президентските избори в Азербайджан изтеглени за 11 април \nАзербайджанският президент Илхам Алиев, който е на власт от 2003 г., издаде указ за произвеждане на предсрочни президентски избори на 11 април. Текстът на указа не уточнява какво налага предсрочни избори, които ще се проведат 6 месеца преди редовните.  \n Откриха 16 мъртви мигранти в край Мароко \n16 мигранти са загинали във водите на Средиземно море между Испания и Мароко. Телата на мигрантите са забелязани от екипаж на испански ферибот. След подадения сигнал до властите на двете страни Испания и Мароко телата на загиналите са извадени от водите. Сред жертвите има три жени. Загиналите са от държава на Субсахарска Африка. От началото на 2018 година в Испания са пристигнали общо 1279 мигранти. \n Инцидент с военен вертолет в Япония \nЯпонски военен хеликоптер \"Апачи\" падна в жилищен район и подпали къща, съобщиха местните власти. Засега няма информация за жертви при катастрофата в град Канзаки. Министърът на отбраната Ицунори Онодера каза пред репортери, че машината се е разбила и е избухнала в пламъци. В хеликоптера имало двама души.  \n Алкохолът причинява седем вида рак \nСветовната здравна организация (СЗО) предупреди за връзката между употребата на алкохол и редица онкологични заболявания. Учените са открили, че спиртните напитки може да предизвикат рак на дебелото черво, на гърдата, на хранопровода, на гърлото, на черния дроб, на устната кухина. Над 50 автомобила се нанизаха в катастрофа в Кита \nЧетирима души загинаха при верижна катастрофа на автомагистрала в китайската провинция Юнан. Смачкани са близо 53 автомобила. Най-вероятната причина е несъобразяване с влошените метеорологични условия в региона.    \n   \n", "date": "2018.02.06", "title": "Кратки новини"}
{"url": "http://www.duma.bg/node/160239", "text": "Две масонски ложи за членове на парламента и за политически журналисти действат тайно в Уестминстър, съобщава в.\"Гардиън\". \nПозовавайки се на информация на журналисти, изданието твърди, че в сградата на британския парламент тайно действат две масонски ложи. Едната, наречена New Welcome Lodge, събира депутати от Камарата на общините, благородници от Камарата на лордовете и персонал на парламента. В другата, известна като Gallery Lodge, членуват представители на политическата преса. Съобщава се и за трета масонска ложа Alfred Robbins Lodge, която обединява журналисти. \nСамоличността на членовете в тези три ложи обаче не е известна извън света на масонството. Всичко е толкова потайно, че примерно в Gallery Lodge само няколко от политическите журналисти са чували, че такава ложа съществува, посочва \"Гардиън\". \nВестникът цитира член на \"New Welcome Lodge\", че неговата ложа дори държи на дистанция \"Gallery Lodge\", защото, макар и нейните членове да принадлежат към братството, те все пак са журналисти. \nДейвид Стейпълс, който е начело на \"Обединената велика ложа на Англия\", е цитиран да казва, че няма противоречие между практикуването на журналистика и членството в масонска ложа.   \n", "date": "2018.02.06", "title": "Масонски ложи действат в британския парламент"}
{"url": "http://www.duma.bg/node/160241", "text": "Турските власти задържали по подозрение в \"пропаганда на тероризъм\" 449 души за една седмица, от 29 януари до 5 февруари, съобщи Министерството на вътрешните работи. \nЗадържаните лица са се занимавали с пропаганда на тероризъм в социалните мрежи и са публикували записи в интернет, в които са критикували действията на турската армия в сирийския град Африн. \nНа 29 януари вътрешното министерство съобщи, че е задържало 311 души със сходни обвинения. На 30 януари полицията в Анкара задържа 8 членове на Съюза на медицинските работници за критика на операцията в региона на Африн. \nНа 20 януари Генералният щаб на турската армия обяви началото на операцията \"Маслинова клонка\" срещу отрядите на \"Силите за народна самоотбрана\" и партията на Демократичния съюз в Африн, където живеят около 1,5 милиона кюрди и бежанци от други области на Сирия. Турция смята посочените две организации за терористични.    \n", "date": "2018.02.06", "title": "Турция задържа 449 души за интернет тероризъм"}
{"url": "http://www.duma.bg/node/160240", "text": "Лидерът на украинската националистическа организация \"Братство\" Дмитро Корчински заяви по телевизия \"112 Украйна\", че руските артисти са \"животни\" и трябва да ги \"държат в зоологически градини\", докато са в страната, макар че не са заплаха за националната сигурност. \n\"Нека идват, но трябва да бъдат превозвани в железни клетки, тогава няма да има проблеми и всичко ще е наред\", каза той. \nКорчински е известен със скандалните си изказвания. По-рано той призова да бъде търсена наказателна отговорност на украинците, които са били на ваканция в Крим. \nПрез октомври м.г. Украйна одобри закон, забраняващ гастроли на артисти от Русия, които създавали \"заплаха за националната сигурност\". Законът забранява в Украйна да работят хора, включени в черния списък на министерството на културата. В момента той включва 120 имена.      \n", "date": "2018.02.06", "title": "Малоумно изказване на украински радикал"}
{"url": "http://www.duma.bg/node/160242", "text": "В европейската политика няма по-старши от мен, но Европа е длъжна да изпълнява ангажиментите си към нас така, както Турция го прави, защото ние не можем да продължим сами по пътя си към членството в ЕС, заяви президентът Реджеп Ердоган. \nТой каза това в интервю пред италианския \"Ла Стампа\", преди да отпътува за официалната си визита във Ватикана и Рим. Турският лидер подчерта, че макар ЕС да е блокирал преговорния процес за присъединяването на страната му, властите в Анкара настояват за пълноправно членство и други варианти са невъзможни. \"Ние очакваме в най-кратки срокове да бъдат премахнати всички пречки пред членството ни, но съпротивата на ЕС срещу извънредното положение в страната и нарушенията на човешките права е предмет на разногласия. ова са вътрешнополитически проблеми и те не би следвало да се обвързват с присъединяването на Турция\", подчерта Ердоган. \nЗапитан коя е главната тема на разговорите с Папа Франциск, който той проведе вчера, Ердоган посочи статута на Йерусалим и призова Италия възможно най-скоро да признае държавата Палестина. Турският лидер смята да изрази благодарност на римо-католическия Папа за незабавната му реакция по повод кризата с Йерусалим и обръщението му към християнския свят.  По-късно бе съобщено, че разговорът между двамата е продължил около 50 минути в \"доброжелателна атмосфера\". \nВ коментар за военните операции на Турция в Северна Сирия той заяви, Турция не воюва за територии, ще допринесе за целостта на Сирия и турската армия не е в Африн, за да воюва с кюрдските въоръжени отряди, нито с мирните сирийски кюрди, а само с терористите, защото има правото на това.  \nЗапитан за критиките на НАТО по повод сделката с Русия за зенитно-ракетните комплекси S-400, президентът подчерта, че и Гърция е член на Алианса, но има почти същите системи S-300. Освен това Турция планира в бъдеще да произвежда собствени комплекси за противовъздушна отбрана. Именно с това е свързано подписаното неотдавна споразумение на двете турски компании Aselsan и Roketsan с европейския отбранителен концерн Eurosam, отбелязва турският президент в интервюто. \nТурция не се движи към членство в ЕС, а в обратна посока, заяви говорителят на Еврокомисията Александър Винтерщайн във връзка с изявленията на Ердоган. \"Напоследък виждаме, че Турция се движи в обратна посокаФ, каза Винтерщайн. \nВ същото време Холандия обяви, че официално отзовава посланика си в Турция и няма да позволи на Анкара да изпрати свой в страната заради влошаване на двустранните отношения. Това стана от миналата година насам, когато Холандия забрани на турския външен министър Мевлют Чавушоглу да присъства на митинг в Ротердам в навечерието на изборите в Холандия. След това вастите изгониха друг турски  министър и в отговор президентът на Турция Реджеп Ердоган сравни холандците с нацисти, поиска извинение и обеща ответни строги мерки спрямо Холандия. Една от тях стана забраната за връщане в страната на холандския посланик, който през този период беше в отпуска. Двете страни още не са се разбрали как нормализират отношенията.    \n", "date": "2018.02.06", "title": " Ердоган: Аз съм старшият в Европа  "}
