{"url": "https://duma.bg/kniga-za-yane-sandanski-ot-mersiya-makdermot-izliza-ednovremenno-u-nas-i-vav-frantsiya-n184687", "text": "Рядко събитие на литературния ни пазар. Второто издание на книгата \"За свобода и съвършенство. Биография на Яне Сандански\" от Мерсия Макдермот излиза едновременно у нас и във Франция. Тя е част от поредицата биографии на големи българи като Васил Левски, Гоце Делчев и Димитър Благоев, написани от знаменитата английска писателка и историчка, която сама заявява, че се чувства българка. Яне е най-любимият й герой от всички, за които е писала. Биографиите на другите трима е сътворила, проучвайки преди всичко наличната у нас литература, докато за Яне Сандански е издирвала документи в архивите; търсила е хора, които са го познавали, и е записвала разказите на техни наследници; обикаляла е неведнъж селищата, в които е живял и действал. Преводач на френски език и инициатор за издаването на книгата във Франция е правнучката на Яне Сандански Зоя Дюбоа - писателка и преводачка, която живее в Париж. Макдермот подчертава, че Яне е не само прочутият войвода, продължител на делото на Левски и Гоце, но и един от първите български социалисти. Човек, ерудиран в литературата и философията, строител на десетки училища и болници, опитващ се да подобри живота, бита, домашната хигиена на хората в своя окръг, да им раздаде земята - при това още преди освобождението на окръга от робство. Толкова малко е известна тази страна на живота му, че Мерсия Макдермот пише тази книга не само, за да запознае английския читател с историята на България, но и да допълни представата на самите българи за делото и живота на един от големите ни герои.  У нас книгата току-що излезе от печат (изд. \"Синева\") и вече се продава на книжния пазар. В навечерието на това събитие издателят Христо Георгиев е заснел в английския дом на Мерсия Макдермот нейно обръщение до читателите, в което тя \"надниква в душата на Яне\", разказва за църквицата \"Св. св. Кирил и Методий\" до манастира в с. Рожен, построена от самия него. Там има две икони - на св. София, (името на сестрата на Яне е София), и на... измислен от самия него светец - Св. Свободолюбец! Вероятно затова Макдермот е поставила като мото на биографията на Яне неговите думи: \"Да живееш, значи да се бориш: робът за свобода, свободният - за съвършенство.\"  Един любопитен акцент - думи от окръжно, което през юни 1905 г. ръководителят на Мелнишкия революционен окръг Яне Сандански разпраща до селските ръководители: \"Управлението на района, като вижда както дивашкото отнасяне на бащите към дъщерите и продажбата на последните като добитък, тъй и грубите обноски на мъжете към жените им... подканва родителите да не омъжват дъщерите си насила - женитбите трябва да стават по взаимно съгласие и любов между момъка и момата... Друго нещо, но което управлението иска да обърне вниманието, е мръсотията, която владее почти във всяка селска къща... Занапред управлението иска да вижда простота и скромност в носията и чистота в къщите и... приканва десетарите да вземат мерки срещу нечистотата. А тези, които не се съобразят с окръжното, трябва да се наказват\". Заради обичта му към обикновените хора в неговото \"царство\", напомнящо за Града на слънцето на Томазо Кампанела, той е толкова обичан от народа. За него се пеят стотици песни и до днес. Но и мразен е от сърце от \"чорбаджиите изедници\".  Полезно и любопитно четиво за любознателните ще са 620-те страници на тази необикновена книга.", "date": "2019.02.06", "title": " Книга за Яне Сандански от Мерсия Макдермот излиза едновременно у нас и във Франция"}
{"url": "https://duma.bg/izkustven-intelekt-preduprezhdava-za-skandali-s-esemes-n184670", "text": "Специалисти от Тексаския университет разработиха сензори, базирани на изкуствения интелект, които изпращат есемес с ранно предупреждение, че партньорът е настроен за скандал, пише \"Дейли експрес\". Датчиците анализират жизненоважни индикатори като сърдечен ритъм, потене, промяна в силата на гласа. На двойките, на които ми предстои да попаднат в семеен скандал, им се изпраща предупреждение по смартфона, за да се справят със ситуацията. Новата технология била изпробвана с 34 двойки, като сензорите могли правилно да разпознаят сигналите за конфликтна ситуация в 79%от случаите. При допълнителни тестове точността скочила до 96 на сто. Партньорите трябва да се отдадат на медитация и дихателни упражнения, ако не искат да се стига до дрязги, съветват експерти.", "date": "2019.02.06", "title": "Изкуствен интелект предупреждава за скандали с есемес"}
{"url": "https://duma.bg/donski-i-lazarov-na-14-final-n184665", "text": "Александър Лазаров и Александър Донски стигнаха без игра на 1/4-финал на двойки на \"София оупън\". На старта българите трябваше да се изправят срещу Николоз Басилашвили (Груз) и Матю Ебдън (Авл), но двубоят не се състоя заради заболяване на грузинеца. Часове по-рано вчера той загуби на сингъл от квалификанта Даниел Брандс (Гер) с 6:7 (7), 5:7. За място на 1/2-финал Лазаров и Донски очакват по-добрите от индийците Роан Бопана и Дивиж Шаран или Мате Павич (Хър) и Ненад Зимонич (Сър). Това е вторият случай в историята на турнира, в който български тандем достига до 1/4-финалите на двойки. Първият беше през 2017-а, когато страната ни беше представяна от Димитър Кузманов и Александър Лазов. Младата надежда на българския тенис Адриан Андреев пък бе на 2 т. от първа победа в турнир от АТП. 17-годишният българин отстъпи на 31-годишния австралиец Матю Ебдън (№45 в света) за 2 часа и 20 минути с 3:6, 6:4, 6:7 (5), но напусна корта с гордо вдигната глава. Пред 3000 души в \"Арена Армеец\" след разменени по един сет и 6:6 гейма в решаващия се стигна до тайбрек. В него Ебдън получи мачбол при 6:5, който реализира след непредизвикана грешка на Андреев. \"Благодаря на публиката, че дойде и направи този момент специален за мен. Не можах да победя, бях доста близо, продължавам да работя. Със сигурност искам да съм малко по-уверен в дадени моменти. Накрая бе до малко късмет, кой ще удари по-чисто топката. Със сигурност могат да се извлекат доста неща от този мач. Напускам турнира със смесени чувства. От една страна, играх равностойно срещу много опитен съперник, който е доста напред в ранглистата. И бях на 2 точки от победата. От друга страна, със сигурност има разочарование след последните две точки. Но по-добре да падна 6:7 в третия сет, отколкото 0:6\", каза 17-годишният Андреев. Снощи за първия си мач на корта излезе и втората ни ракета Димитър Кузманов (№336), който игра срещу Робин Хаасе (Хол, №54).", "date": "2019.02.06", "title": "Донски и Лазаров на 1/4-финал"}
{"url": "https://duma.bg/ot-april-kasovite-belezhki-za-goriva-shte-sa-s-razbivka-na-tsenata-n184706", "text": "Бензиностанциите имат срок до 1 април да настроят касовите си апарати така, че при покупка да отразяват не само общата стойност на сипаното гориво, но и разбивка каква част от сумата е ДДС и акциз. Това е записано в публикувана вече в \"Държавен вестник\" наредба за изменение на наредбата от 2006 година, която регламентира регистрирането и отчитането чрез фискални устройства. Идеята беше лансирана от правителството покрай протестите срещу високите цени на горивата през миналата година. Според управляващите така ще има повече яснота на потребителите за ценообразуването в сектора и няма всички критики да са към правителството. Финансовият министър Владислав Горанов е на мнение, че това ще е в полза и на конкуренцията на пазара на горива. Разчетите на Министерството на финансите са, че разходите за промените в софтуера на касовите апарати ще е не повече от 200 лева за обект. В рамките на няколко месеца това е втора промяна, свързана с касовите апарати. До края на март всички, които ползват такива устройства, трябва да им инсталират нов софтуер за управление на продажбите, който ще прави невъзможно укриването на данъци. Според НАП 40% от използваните в страната 185 хил. касови апарати могат да влязат в тон с изискването на закона със смяна на софтуера. Останалите ще трябва да се сменят. Броят на касовите апарати и принтери, които отговорят на новите изисквания, е 12 хил.", "date": "2019.02.06", "title": "От април касовите бележки за горива ще са с разбивка на цената"}
{"url": "https://duma.bg/mey-s-taen-plan-za-otlagane-na-brekzit-n184733", "text": "Британското правителство тайно е обсъждало планове за отлагане на Брекзита с осем седмици от 29 март за 24 май, пише в. \"Телеграф\", цитиран от Ройтерс. Министрите се надяват ЕС да се съгласи на тази отсрочка, ако споразумението на премиера Тереза Мей с ЕС бъде прието в парламента, за да има достатъчно време за приемане на нужните нормативни актове за излизането от съюза. Тереза Мей пристига утре в Брюксел в пореден опит да убеди европейските партньори да се съгласят на предоговаряне.  Тя ще поиска от лидерите на ЕС да приемат законово обвързващи поправки в \"предпазния механизъм\" за ирландската граница или да бъдат изправени пред възможността за хаотичен Брекзит без споразумение. Лондон и Брюксел спорят дали постигнатото през ноември споразумение за Брекзита, което бе отхвърлено в този му вид от британските депутати, може да бъде предоговорено, което поражда възможността за отлагане на Брекзита, споразумение в последния момент или напускане без споразумение, отбелязва Ройтерс.  ", "date": "2019.02.06", "title": "Мей с таен план за отлагане на Брекзит?"}
{"url": "https://duma.bg/edva-44-ot-stranite-po-sveta-sa-svobodni-n184736", "text": "По-малко от половината държави по света могат да се определят като свободни и демократични. Политическите права и гражданските свободи отслабват във все повее страни, а само за миналата година те са се влошили в общо 68 държави на планетата. В 50 страни тези параметри са се подобрили. Това сочи годишният доклад на неправителствената организация „Фрийдъм хаус“. Тежката констатация сочи, че за 13-та поредна година демокрацията по света е в отстъпление.  Между 1988 и 2005 г. държавите, определяни като \"несвободни\", са намалели 37% до 23%, а \"свободните\" държави са се увеличили от 36% до 46%. Тенденцията започва да се обръща през 2005 година. Между 2005 и 2018 г. процентът на \"несвободните\" държави се е увеличил до 26%, докато делът на \"свободните\" страни е паднал до 44%. Политическите права и гражданските свободи отслабват в 68 държави през миналата година. Те са се подобрили в 50 държави. Причината за отстъплението на демокрацията е променящият се глобален баланс на силите в полза на някои държави, включително Китай, както и \"гневът и безпокойството в Европа и САЩ заради икономическото неравенство и загубата на личен статут\". “Фрийдъм хаус“ коментира, че в Европа управлението на премиера на Унгария Виктор Орбан е довело до драматичен упадък, като се посочват засилени атаки срещу независимостта на медиите. Унгария е извадена от списъка на “свободните“ държави и вече се описва като \"частично свободна\". Унгария и Сърбия са се сринали с по няколко пункта в индекса, като това са две от четирите държави с отрицателни промени в годишния индекс заедно с Никарагуа и Уганда. За Полша се споменава, че управляващата партия \"Право и справедливост\" се опитва да установи политически контрол над правосъдието. Упадък на демокрацията е отчетен също в Австрия, Хърватия, Чехия, Португалия, Румъния, Словакия и Великобритания. В доклада на \"Фрийдъм хаус\" България отново получава 80 от 100 възможни точки и е определена като \"свободна\". Оценката за България е в застой от няколко години. \"Фрийдъм хаус\" отбелязва \"изненадващо подобрение\" в отделни страни като Малайзия, Армения, Етиопия, Ангола и Еквадор. За сравнение, положителният резултат на Армения се е увеличил от 44 на 51, а на Етиопия - от 12 на 19. Двете страни остават \"частично свободна\" и \"несвободна\", но след смяната на властта там организацията гледа на тях като пример, че демокрацията все още е привлекателна \"като средство лидери да бъдат държани отговорни и за създаване на условия за по-добър живот\".", "date": "2019.02.06", "title": "Едва 44% от страните по света са свободни"}
{"url": "https://duma.bg/bivsh-refer-dps-rakovodi-bfs-n184666", "text": "Бившият футболен съдия Красимир Йосифов скандализира с разкритията си, че ДПС управлява БФС. Той посочи за ръководител Камен Костадинов, член на Изпълкома и бивш депутат от ДПС. Йосифов обяви пред БСТВ, че Михайлов е държан с компромати. Той стана известен с операция \"Чисти ръце\" (2007-2008 г.) в български футбол, която се разрази със скандали за подкупи. Тогава беше арестуван зам.-председателят на ДАМС (сега ММС) и член на Изпълкома на БФС Иван Леков (НДСВ), а по думите на Йосифов, Боби Михайлов е бил пряк съучастник.  \"Българският футбол се управлява от силни хора в политиката. Те се опитват да използват спорта като лост за пране на пари, за манипулации и т.н. Когато арестуваха Иван Леков, трябваше да бъде арестуван и Боби Михайлов. И тогава с протекциите на определена политическа партия той беше предпазен от тази работа. Публична тайна е, че ДПС ръководи БФС чрез Камен Костадинов. Ясно е, че Михайлов има контакти с тези хора. Това не са доказани работи, но все пак всеки знае за какво става въпрос, но никой не казва. Не искам да акцентирам към партия или лице. Просто днес са тези хора, утре ще се смени обстановката и ще дойдат други. Просто от 15 години лицата в БФС са тези. Съвсем нормално е да мисли човек, че щом толкова години има едни и същи хора в някаква сфера, значи могат да имат влияние. Колко пъти вече ходих в прокуратурата и говорех там? Ако някой функционер реши да кривне от пътя, веднага ще се извадят тези папки и въпросният човек ще бъде ударен по главата. Така всичко ще си бъде както трябва.  Всичко е манипулация. Който и да сложат за мен цялата държава е една голяма ченгеджийница. Изпитал съм го на гърба си. Футболът е тотален хаос. Ако утре кажете на Боби Михайлов, че е освободен от поста, съм сигурен, че той ще вдигне банкет. Убеден съм, че не искаше да се кандидатира за този мандат, но не зависи от него. Колко души са се задържали в БФС повече от 15 години? Не е ли нормално, след като си толкова време там, да имаш някакво влияние? Да ти се чува думата. Камен Костадинов е един от най-умните политици. Винаги премисля нещата и ги прави след това. Не всеки става за тази работа, защото се иска много ум, а явно в него има повече\", каза Красимир Йосифов.", "date": "2019.02.06", "title": "Бивш рефер:  ДПС ръководи БФС"}
{"url": "https://duma.bg/anna-boyadzhieva-izlaga-kartini-v-doma-na-vera-nedkova-n184677", "text": "\"В дома на Вера Недкова\" е нова програма на Националната галерия за поредица от изложби, дискусии и срещи в пространството на къщата музей на известната художничка в София, ул. \"11 август\" 2, III етаж. Апартаментът, който тя обитава през годините, въвежда в нейния личен творчески свят, изпълнен с уют и интимност. Той е бил припознаван от самата нея като пространство за споделяне. Тази идея стои в основата на програмата за продължение на волята на Вера Недкова нейният дом да стане център за културни събития. Проектът започва с участието на Анна Бояджиева. Професор в НХА, тя работи в областта на съвременния текстил, пространствените обекти и инсталацията, като използва различни материали, техники и технологии. На пръв поглед несъвместими в творческите си търсения и похвати, Бояджиева и Вера Недкова си кореспондират по иновативен начин, като изображенията преминават от едно пространство в друго посредством обекти и триизмерни образи. Идеята е да се потърси различна гледна точка на възприемане, както и визуална комуникация между творчеството на двете авторки. Работите им намират общ диалог, съсредоточен върху фигурата и женската чувствителност.  \"Дръзкият колорит и пастьозност в маслените картини на Вера Недкова са в контраст с моите бели пластични форми, изградени от материали като текстил, синтетика, хартия. Дълбоко свързани и крайно различни - такова е моето усещане за този визуален експеримент и съвместяване на творчество и лични съдби\", споделя Анна Бояджиева.", "date": "2019.02.06", "title": " Анна Бояджиева излага картини в дома на Вера Недкова"}
{"url": "https://duma.bg/datata-n184680", "text": "1804 - УМИРА ДЖОУЗЕФ ПРИСТЛИ, БРИТАНСКИ ХИМИК, ФИЗИК И ФИЛОСОФ (Р. 1733 Г.). Установява, че растенията отделят кислород (1771 г.). Открива метод на насищане на водата с въглероден диоксид, закрепвайки купа с вода над цистерна с ферментираща бира. Експериментът му помага да създаде газираната вода. През 1772 г. публикува точни инструкции за приготвянето й. Открил амоняка, хлороводорода и кислорода. 1878 - БУРГАС Е ОСВОБОДЕН ОТ ТУРСКО РОБСТВО. На тази дата руските войски под командването на полк. Лермонтов освобождават града. По това време в него живеят около 2950 души, основно арменци, евреи, българи и гъркомани. Първи кмет на освободения град е Нико Попов, под чието ръководство се развива първата българска градска община. 1886 - РАЖДА СЕ ЛЮДМИЛ СТОЯНОВ, ПИСАТЕЛ (УМИРА 1973 Г.). Участник в Балканската, Междусъюзническата война и в антифашистката борба. Академик от 1946 г. Остава в литературната история с творби като \"Меч и слово\", \"Видения на кръстопът\", \"Холера\", \"Сребърната сватба на полковник Матов\" и др. Изявява се и като драматург и преводач. Пръв лауреат на международната литературна награда \"Максим Горки\". 1928 - РАЖДА СЕ ИЛИЯ КОНЕВ, ПРОФЕСОР, ЛИТЕРАТУРЕН ИСТОРИК, СЛАВИСТ, БАЛКАНИСТ (УМИРА 2009 Г.). Автор на 18 монографии и над 600 статии у нас и в чужбина. Чел е лекции в университети в Лайпциг, Гьотинген, Марбург. В капиталното 4-томно издание \"Българското възраждане и просвещението\" за първи път в нашата наука въвежда термина \"българско просвещение\", като го разглежда във взаимоотношенията му с останалите литератури. Народен представител в VII ВНС, министър на науката и висшето образование, член на СБП, член-кореспондент на Немско-българското дружество за поощряване на връзките между Германия и България, ректор и почетен професор на ЮЗУ \"Неофит Рилски\", почетен гражданин на родния си Петрич. 1945 - РАЖДА СЕ БОБ МАРЛИ, АМЕРИКАНСКИ МУЗИКАНТ ОТ ЯМАЙСКИ ПРОИЗХОД (УМИРА 1981 Г.). Най-известният изпълнител на реге, който популяризира този жанр извън Ямайка. Прави първите си стъпки в музиката в началото на 60-те години на миналия век. 1952 - УМИРА ГЕОРГИ ШПАГИН, СЪВЕТСКИ ОРЪЖЕЕН КОНСТРУКТОР (Р. 1897 Г.). През 1920 г. постъпва на работа в оръжеен завод, където успешно модифицира автомати и създава картечница с голям калибър. Най-голямото му постижение обаче е легендарният картечен пистолет ППШ-41 образец 1941 г., който става основно оръжие на Червената армия във Великата отечествена война. 1985 - УМИРА ДЖЕЙМС ХАДЛИ ЧЕЙС, АНГЛИЙСКИ ПИСАТЕЛ (Р. 1906 Г.). Рожденото му име е Рене Брабейзън Реймънд. Първият му роман е \"Няма орхидеи за мис Бландиш\" (1939 г.). Автор е на около 80 класически криминални романа, сред които \"Чаровна стръв\", \"Смъртоносна мисия\", \"Двойна клопка\" и др.", "date": "2019.02.06", "title": "Датата"}
{"url": "https://duma.bg/rezultati-n184660", "text": "Ботев Вр - Литекс 3:0 1:0 Атанасов (67) 2:0 Апостолов (79) 3:0 Вълчев (85); Локо Пд - Спартак Суботица (Сър) 3:0 1:0 Илиев (35) 2:0 Умарбаев (82) 3:0 Бахтич (84); ЦСКА 1948 - Гьорче Петров (Мак) 1:1 1:0 Гушеров (17) 1:1 Адеми (90+3); Арда - Мариупол (Укр) 0:3 0:1 Чурко (13) 0:2 Дава (28) 0:3 Вакула (85); снощи: Левски - Судува (Лит). Футбол по БТВ Екшън 22.00 Барселона - Реал М по Диема спорт 2 19.30 РБ Лайпциг - Волфсбург по Нова спорт 19.30 Холщайн Кил - Аугсбург 21.45 Херта - Байерн М по Макс спорт 3 17.30 Йени Малатияспор - Гьозтепе 19.30 Галатасарай - Хатайспор по Макс спорт 4 19.30 Вилфранш Божоле - ПСЖ 22.05 Рен - Лил по БНТ 3 Ски 13.25 СП в Оре (Супер Г, мъже) по Диема спорт Тенис 12.00 \"София оупън\" по Диема спорт 2 Волейбол 17.00 Вакъфбанк - Марица по Евроспорт 1", "date": "2019.02.06", "title": "Резултати"}
{"url": "https://duma.bg/amazonkata-ot-selo-boynitsa-n184681", "text": "Тя се казва Йонка Маркова и е от с. Бойница, Видинско. Малко известна е. За нея ми разказа проф. Любен Десев - автор на много учебници и трудове по педагогическа психология. Наскоро той и внучката му Севда Чобанова издадоха книгата \"Поборници за свобода и народна просвета\", в която публикуваха изследванията си за техните предтечи - копривщенските опълченци братята Петко и Иван Десеви.  В книгата авторите съобщават и за единствената българка опълченка. Тя е от Видинския край, където се преселва да живее техният прадядо Петко Десев. От бойката Йона Маркова са се интересували журналисти, историци, краеведи. За първи път се споменава за \"българската амазонка\" във вестник \"Позенер Цайтунг\" през 1902 г.  Журналистът я среща в Габрово, където тя е дошла за честването на боевете при Шипка. Той вижда странен \"мъж\": човек, облечен в мъжки дрехи, но с малки стъпала, без брада, с нежна кожа на лицето, обаче със сурови черти и сурово изражение, с калпак, а под него -  късо подстригани черни коси и... медали на гърдите!?  Шепнат му, че това е жена, майка на син и дъщеря. Разказват му за Йона Маркова, единствената българка, която е опълченка. Военният историк Йордан Венедиктов я проучва. По-късно местни краеведи като Георги Йоцов, Бърни Бончев, Велко Атанасов, Генади Вълчев, се интересуват от живота и делата й. А Кирил Петров написва книга за нея - \"Единствената\".  През май 2017 г. в Бойница е открита паметна плоча на стената на детската градина, която носи името на Йонка Маркова. Така завинаги е увековечена българската героиня.  Родена е в Бойница през 1855 или 1857 г. и петгодишна остава кръгъл сирак. Има две сестри. Дадена е за отглеждане в семейство от Кула, Видинско. Става слугиня в дома на Хаджи Ценков от Видин. Когато е на 11 години, насила я омъжват за 25-годишния малоумен ратай Въло, от когото  избягва след 3 месеца и се връща в село Бойница. В знак на протест и от свободолюбие, тя започва да се облича в мъжки дрехи, запасва кавал на червения си пояс. В мъжки премени ходи до края на живота си. Наричат я \"мъжката Йона\", \"лудата Йона\".  Тя наистина е своенравна, но в гърдите й бие нежно сърце, което силно обича Отечеството и откликва на тегобите на поробените души. Не търпи неправди, бори се за свобода и независимост. Винаги работлива, вярна на приятели и сънародници. Става овчарка, пасе добитъка заедно с братовчедите си и вечер край огъня слуша разказите за смелата Бояна, за бунта на селяните за земя, за дядо Иван Кулин - водач на Видинското въстание през 1850 г.  Йона се упражнява в стрелба с бащината пушка. По това време се обсъждат бунтовете и боевете, надеждите за свобода след Априлското въстание, а на една ръка разстояние се води Сръбско-турската война.  Не е известно как на 19 май 1877 г. стига до Кишинев, където се сформира Българското опълчение. Сред брадатите и мустакати храбреци  Йонка се записва с името Иван Марков, защото се опасява, че като жена няма да бъде приета сред бойците, тръгнали да мрат за Отечеството. Зачислена е в Четвърта дружина и получава пушка от френската система \"Шасло\" - морално и физически остаряло оръжие, което донякъде би могло да се използва за полицейски цели. Бие се при защитата на Шипченския проход, в` боевете при Шейново и при Стара Загора. Проявява забележителна храброст, показва се като голям юнак. За проявената от нея самоотверженост и  смелост е наградена с Георгиевски кръст.  Сетне участва в Балканските войни и в Първата световна война. Общо в пет войни се сражава, като винаги се проява като съзнателен, дисциплиниран и смел войник. Йона участва в боевете при Трън, Сливница, Цариброд, Пирот. Когато вижда как при наложило се отстъпление в едно от сраженията бойците зарязват оръдията в близкото мочурище, тя силно негодува: - Момчета, защо оставяте оръдията в ръцете на врага?  Засрамените мъже се връщат и спасяват оръдията.  За храбростта й министърът на отбраната издава заповед всяка година да й се сменят военните дрехи.  В Сръбско-българската война се сражава във Втора видинска дружина. Запомнена е, че в боевете при Три уши е на предна линия, повежда в атака бойците и вика с пълен глас: - Напред! Ура-а-а!  За смелостта й я поздравява ротмистър  Бендерев. Наградена е с дрехи и орден \"Свети Александър\"- четвърта степен.    Александър Батенберг я удостоява със сребърен орден \"За храброст\" за участието й в сражението при Одрин, като при връчването на ордена казва: - Ти показа на какви подвизи е способна българката, вдъхновена от любов към Отечеството. Нека примерът ти да бъде винаги жив!  След Освобождението се омъжва за съселянина си Нако Дамянов, с когото по време на Сръбско- българската война са в един взвод и заедно се сражават в битката при Одрин. Но съпругът й е недоволен, че Йонка остава да служи в Българската армия и се развежда с нея. Живее разведена и ходи все в мъжко облекло.  Йонка изпълнява и специални задачи на Военното разузнаване. При трудова злополука обаче окуцява, но въпреки това, щом е обявена Първата световна война, тя пак се записва доброволка. Продължава да участва в подготовката на бойците, като изнася до края на живота си беседи пред войниците. Подготвя ги за сраженията, учи ги да бъдат смели, храбри, самоотвержени.   Йонка Маркова живее в мизерия - като повечето ни герои от войните, и се разболява. Отначало я лекуват във Видинската военна болница, а после - във Военната болница в София. Има народна пенсия от... 40 лева!  На сесията на Шестото обикновено народно събрание през 1896 г. народният представител М. Гицов предлага да й се гласуват граждански и политически права, но в залата се чува смехът на народните депутати:  - Права на жена?!   Йонка Маркова взема последната си пенсия през юли 1921 г. Умира през 1923 г., на 68 години. Погребана е с почести и духова музика. Отива си от този свят една храбра българка, за която днес малцина знаят...  Има и други българки, участващи във войните било като медицински сестри, било като служещи. Йонка обаче е единствената българка опълченка, тя е единствената българка редови войник! Сражава се мъжки за свободата на Родината ни.   Дала е живот на син Димитър и на дъщеря Цана. Родословното й дърво е доста голямо, защото има наследници и от сестрите й. Племенниците й  участват активно в обществения и политическия живот, изявяват се като учители, лекари. Един от тях - Боян Д. Дамянов, е сроден с фамилията на проф. Боян Биолчев, писател и бивш ректор на Софийския университет \"Св. Климент Охридски\". Публикация за Йонка Маркова се появява във видински вестник, а столичният вестник \"Труд\" през 1978 г. пише за нея, че е храбра жена с хуманно сърце, еманципирана и със собствено \"Аз\"! Затова достойната българка Йонка Маркова заслужава много повече известност, много повече уважение и почит!                               ", "date": "2019.02.06", "title": "Амазонката от село Бойница"}
{"url": "https://duma.bg/vseki-dyavol-e-hitrets-n184682", "text": "Глупостта най-често тържествува. По-силна е на мускули и по-безсрамна от своята тъждественост - простотията. Но пък когато повечето хора одобряват това, значи нещата са наред. И тържеството е купон на мнозинството. Не бива да бъде упреквана демокрацията за това. Тя е несъвършена като любовта - иска признание, съкровение, съобщност, но отнема егоизма.  Всеки глупак мечтае за богатство. От богатството е сътворена най-мощната икономика на света - тази на САЩ. Там хората не са глупаци, вероятно. Не се славят като познавачи на културата, но притежават световни културни ценности. Нито посещават театри, само имат такива, смайващи със своето величие. Свободата им е крехка и относителна, но имат голяма статуя, която да я означава. Въпреки тези чупливи противоречия, целият свят уважава САЩ заради парите, които всъщност нямат, но произвеждат при нужда. Старите финансисти казват, че който има много пари в джоба си, значи е затънал до гуша. Знайно е, че САЩ има най-високият дълг в света.  Бедността е неосъзнатата цел на всяко богатство. И смисъл на битието му. Но пък добрите богати правят щастливи лошите бедни. Възниква неосъдена престъпност, убиваща представата за смисъла на справедливостта. А държавите днес не са изобщо пример на това, което в Древна Гърция са приемали за демокрация; сега държавите приемат за демократично онова, което в древността е смятано за ерес - да съзнаваш, че с гласа си олицетворяваш справедливостта на собствената си немощ. Напротив - в съвремието държавите са духовно неустойчиви, но силови конструкции, приобщени към географската си територия като смъртници към своя гроб, индиферентни към крепостните бедняци с илюзорното право да пътуват към скоропостижна радост от свобода. Нищо повече. Опитват се, особено някои по-зрели държави, да се съхранят от уж добрата глобализация, от прилепената към магнита на необходима и присъща псевдоиндивидуалност всеобща цивилизационна глупост на голямата търговия: където се търгува с  достойнство и история, която парите искат да залепят към кухостта си.  Хрумва ми - съвсем ненадейно, мисълта, че не е толкова безсмислена и отвратителна комунистическата идея, колкото е невъзможна по същество - на изложения фон тя изглежда дори примамлива и допустима, даже оправдана. Проблемът е, че хората нито са равни по рождение, нито равнопоставени по ум и способности или по държавна, религиозна принадлежност и интелектуална възможност. Различните държавни конструкции - в зависимост от нивото на своята корупция и безнравственост, принизяват гласоподавателите до нивото на торфен субстрат, от който ще поникне собственото им богатство. Което не прави държавите велики, нито държавниците - смислени и исторични. Ако се съгласим, че държавата е като акционерно дружество, тя ще се прояви или като богати акционери, или като богата фирма; тогава трябва да приемем, че никоя публична власт на света не би предпочела акционерите й да са по-богати от нея. Тъжна констатация, нали? Особено за държавите, които се управляват корпоративно като България и други страни в Африка, Азия и на някои острови. И понеже народите се представляват често от аморфни органели и окарикатуряващи ги физически индивиди, лесно е да бъдат манипулирани човеците - поради собствената им относителна неспособност да съзират лошото заради заложената в гените им незрялост или алчност. Лесно е да бъдат превзети чрез идеологията на парите. Онези бяха лоши, ние не сме по-лоши от тях, а напротив. Да, добродушна е тази манипулация, но приковава вниманието в чинията с яхния или в телевизора с паричните награди от томболите. А те, парите, нямат друга стойност, освен да замазват очите на доброто пред дявола. Комуто служат. И тяхна идеология е властта. Така се възпроизвеждат.  Всеки дявол е хитрец. Иска да има опозиция и да я храни. Да му служи, за да тържествува чрез нея като свой огледален двойник на злото. И неогледален. И вероятно - самотен. Изолиран. Но. Доброто не знае това. То притежава наивност, която му пречи. Затова се бори с дявола, а не със своето собствено несъвършенство.", "date": "2019.02.06", "title": "Всеки дявол е хитрец"}
{"url": "https://duma.bg/rekordni-skiori-na-sk-v-bansko-n184659", "text": "Рекордно участие на състезатели от 26 държави ще запише Световната купа по ски в Банско (22-24 февруари). Стартовете са първите след световното първенство, което започна в Оре, Швеция. До вчера бяха заявени 148 скиори. С най-много имена (22) ще се представи Австрия, а Италия и Франция са с по 16 скиори. С по 1 пък са Сърбия, Холандия, Лихтенщайн, Белгия, Дания и Гърция. България ще бъде представена в Банско от трима състезатели - Алберт Попов, Камен Златков и Йоан Тодоров. В Банско ще стане ясен носителят на Световната купа в алпийската комбинация. Лидер в класирането към момента е Марко Шварц (Ав), който спечели първата комбинация във Венген. Първи в Банско ще пристигнат състезателите на Норвегия и те ще тренират на пистите под връх Тодорка на 18 февруари, когато трасетата ще бъдат одобрени. Интересът към билетите за СК е голям. Най-търсените са тридневните, които са по 90 лева, в цената им влиза и транспорт от Банско до Бъндеришка поляна и обратно.  Концерти по времето на СК в Банско ще изнесат Михаела Филева, Павел и Венци Венц, Дара и 100 кила.  10.30 Супер Г 14.00 слалом 23 февруари 12.45 Супер Г 24 февруари, 10.30 и 14.30 Гигантски слалом, I и II манш", "date": "2019.02.06", "title": "Рекордни скиори на СК в Банско"}
{"url": "https://duma.bg/tramp-obyasni-kak-amerika-shte-promenya-sveta-n184732", "text": "Америка трябва да зададе нов световен ред през ХХ и век, както го е направила през миналото столетие. Това послание отправи президентът Доналд Тръмп в годишната реч „За състоянието на Съюза“, произнесена тази нощ пред двете камари на Конгреса.  Американският лидер говори за това колко велика нация е американската, поиска благоденствие за целия народ, но бе категоричен – Америка никога няма да бъде социалистическа страна. По традиция в годишната си та реч американските президенти очертават насоките на своето управление и посочват проблеми, с които нацията трябва да се справи. Америка никога няма да бъде социалистическа страна, защото е „свободна и независима“. Америка ще води политика на компромиси, а не на отмъщение и противопоставяне. Важно е общото благо, да върнем величието на Америка. Това бяха част от акцентите и посланията на Тръмп. Стопанинът на Белия дом отхвърли категорично призивите на демократите за повече социална политика.  Америка никога няма да бъде социалистическа страна, отсече Тръмп. Тук, в Съединените щати, ние сме обезпокоени от нови призиви за приемане на социализъм в нашата страна. Америка е основана на свободата и независимостта - без принуда от страна на правителството. Ние сме родени свободни и ще останем свободни. Тази вечер подновяваме нашата решимост, че Америка никога няма да бъде социалистическа страна, обяви Тръмп. Част от залата му отговори с възгласи \"САЩ, САЩ\". След това президентът се спря на американската мечта и на това как благоденствието на нацията е свързано с единство и величие. Тръмп отдели значителна част от речта си, за да убеди американците, че са осигурили свобода и демокрация в по-голямата част от света през ХХ-ти век. Америка е спасила свободата, трансформирала науката и предефинирала стандарта на живот на средната класа за целия свят, убеден е Тръмп. Сега страната трябвало смело да влезе в следващата глава на \"това велико американско приключение и да създаде нов стандарт на живот за XXI-ви век\". Заедно можем да прекъснем десетилетията на политически застой. Можем да преодолеем старите разделения, да излекуваме старите рани, да изградим нови коалиции, да изградим нови решения и да отключим необикновеното обещание за бъдещето на Америка, развълнува се президентът. Под бурни аплодисменти Тръмп обясни колко силни са САЩ. Добави обаче, че Вашингтон трябва „да отхвърли политиката на отмъщение, съпротива и възмездие и да приеме безграничния потенциал на сътрудничество, компромис и общото благо“. Заедно можем да прекъснем десетилетията на политически застой. Можем да преодолеем старите разделения, да излекуваме старите рани, да изградим нови коалиции, да изградим нови решения и да отключим необикновеното обещание за бъдещето на Америка. Трябва да избираме между величие или спънка, резултати или съпротива, визия или отмъщение, невероятен напредък или безсмислено унищожаване. Тази вечер ви моля да изберете величие, бе призивът  още Тръмп. Президентът на пропусна да спомене за успехите срещу Ислямска държава в Близкия изток. Преговорите с талибаните ще ни позволят да намалим своето военно присъствие в Афганистан, отбеляза Тръмп. За пореден път американският президент поиска от съюзниците на САЩ в НАТО да поемат своята част от разходите за отбрана. Съединените щати са насочили всички усилия за създаване на нова система за противоракетна отбрана, заяви президентът. Според него армията и икономиката на САЩ предизвиквали завист по света. Тръмп отново подчерта необходимостта от стена по границата с Мексико и мерки срещу незаконната имиграция. Стените работят. Стените спасяват животи. Няма по-добър проблем, който да илюстрира разделението между американската работническа класа и политическия елит от незаконната имиграция. Заможните политици и донори настояват за отворени граници, докато живеят зад стени, врати и охрана, посочи президентът. В САЩ се извършва едно икономическо чудо и единствените неща, които могат да го спрат, са идиотските войни, политиката или смехотворните и партийни разследвания, заяви Тръмп, който редовно определя разследването на Мълър като \"лов на вещици\". Ако искаме мир и законност, не може да имаме войни и разследвания. Трябва да сме единни в нашата страна, за да победим враговете си в чужбина, хвърли нова закана президентът. Той предупреди, че Китай повече няма да може \"да краде работните места и богатството на американците\" и настоя Пекин да сложи край на \"несправедливите си търговски практики\". САЩ са готови да проучат възможността за ново сключване на американско-руски Договор за ликвидиране на ракети със среден и малък обсег, в който да се включат още Китай и други държави, обяви за първи път Тръмп в годишната си реч.", "date": "2019.02.06", "title": "Тръмп обясни как Америка ще променя света"}
{"url": "https://duma.bg/proval-za-rado-yankov-na-svetovnoto-n184658", "text": "Радослав Янков се провали на паралелен гигантски слалом на Световното първенство по сноуборд в Парк Сити, САЩ. Българинът даде 26-и резултат в квалификациите и остана далеч от първите 16, които се класираха за същинската част на състезанието. Той постигна общо време 1:19,79 мин. в двата манша от пресявките и остана на почти 2 сек. от 16-ия. Новият световен шампион е 19-годишният руснак Дмитри Логинов, който беше най-бърз и в квалификациите. В големия финал той изпревари словенеца Тим Мастнак, който падна в началото на трасето. Преди това на 1/8-финалите Логинов детронира защитаващия титлата си от Сиера Невада 2017 Андреас Промегер (Ав), който с 1:18,00 мин. влезе последен в директните елиминации. В спора за бронза Щефан Баумайстер (Гер) надделя над двукратния олимпийски шампион Вик Уайлд (Рус), който беше победен и от Логинов на полуфинала. При дамите с титлата се окичи Селина Йонг (Гер), която на финала победи Наталия Соболева, след като рускинята пропусна врата. През нощта се проведе и паралелният слалом. За Янков, който е носител на Големия кристален глобус за 2016 г., това беше седмо поредно световно, а паралелният слалом е силната му дисциплина.", "date": "2019.02.06", "title": " Провал за Радо Янков на световното"}
{"url": "https://duma.bg/po-formulata-hlyab-i-zrelishta--------n184684", "text": "България най-после се затресе от протести за смяна на Системата. А системата се казва Див, много див, колониален Капитализъм. Правилните медии обаче под диктовката на своите чорбаджии със захвърлени партийни и комсомолски книжки отбягват като опарени да употребят този превод на протестите. Вместо това правилните медии се надпреварват да пълнят рубрики на хартиени и електронни носители с какви ли не други \"новини\"! Вече навред всеки ден се публикува дневник  с какво са облечени през текущия ден Мидълтън и етърва й Коган, залива ни информационният поток с подробности за  новости в тоалета и на Кралицата. Липсват само новини за тоалета на конете на принцовете Уйлям и Хари (англичаните за разлика от българите като първа реакция за демократизация не си изклаха конете, воловете и кравите, затова сега си имат коне все още. Обаче те си нямат мечки на острова, всички до една са изядени от колегите на крал Лир или са превърнати в шапки, с които маршируват гвардейците пред Бъкингамския дворец). Тече непрекъснатият поток от новини и из живота на футболни, тенисни и фолк звезди. В пълна известност са българите - кой за кого се е гаджосал за пореден път, кой се е развел, на кого му е излязъл цирей на мястото, предназначено за сядане, и прочие информационни ексклузивни новости. Но, разбира се, в най-голяма услуга на текущите управници на България се явяват репортажите за мачовете на българските футболни отбори (колкото и относително може да ги наречем български с този наплив на скъпо платени чужденци от Африка, Латинска Америка и други континенти, засега само от Антарктида няма попълнение на български отбор). Така нареченото национално \"Дарик радио\" си е направо радио за футбол, непрекъснато се предават мачове из отечеството и от света, но и БНР не остава назад - по \"Хоризонт\" дори падат чакани други предавания само заради репортаж от поредния мач. Това ли е работа на Българското национално радио - да ни пълни ефира вместо с търсене на пътища за решаване на проблемите на намиращата се в турбуленция държава, с подробности за това кой футболист е вкарал с петичка коженото кълбо в нечия футболна мрежа. И да слушаме \"мъдрости\" от треньори, ритнитопковци богаташи и техните чорбаджии, появили се като богинята Афродита от пяната, само че не от морската, а от спретнатата от родното ченгеджийство  Да, оказва се, че това е главната роля на нашите медии - и на хартия, и електронни - да отвличат слугински вниманието от метастазите по държавата и народа. И, разбира се, не се минава и без свирни и музика - непрекъснато се върти мелницата по радиа и телевизии с англоезични песнопения, които шашнатият българин слуша денонощно, без да разбира пеят ли чуждият певач или певачка, или го псуват на английски жаргон. Ако излезеш от границите на България, разбираш го по това, че секват \"парчетата\" на английски.   Е, имаше мимолетни репортажи за протестите на гневни българи, но след чудесиите от храброст на родната полиция в изтласкване, избутване, че и пребиване на протестиращи  гладни хора, след експресното съставяне на актове и прочие демократични полицейски мероприятия протестите затихнаха и бяха пак успешно заглушени от речи за успехите на управниците, подкрепени и от платените \"анализи\" на социологически агенции. И все така - водопади от музика в електронните медии и футболни репортажи и коментари за отбори и от последната лига на първенствата в отечеството ни, в които също вече като скъпо платени звезди играят футболни чуждестранни принцове. То се знае, че тези принцове, получаващи и баснословни хонорари народни пари, ако се наложи, няма да вземат пушките, за да защитават държавата - тази патриотична мисия ще се повери на останалите в страната ни млади хора, безработни или получаващи за труда си месечно толкова, колкото футболният принц от Тамбукту за един ден. И така: хляб и зрелища се  редуват в земята ни днес. И с тази стара римска хватка управляват държавата днешните патриции, бивши пролетарии и партийни и комсомолски секретари и бизнесОФактивисти.           Ако навремето си османлиите се бяха сетили да сторят това, почти е сигурно, че народът ни можеше да си кротува още с векове под \"османско присъствие\"! Ех, ако я имаше телевизията тогава с турските сериали, друго би било, нали! Пускай повече сериали, гюбеци, пехливанлък и си гледай кефа! \"Екмек и карагьозчийство, пехливанлък! - долу-горе така се превежда на турски печелившата днес управленска демократична формула \"Хляб и зрелища\"! Е, разбира се, от време на време трябва да се поразмахва и камшик, че и ятаган! За късмет на раята тогава обаче в ония доцивилизационни времена не е имало ни електронни медии, ни други средства за масова манипулация, ни зрелищни футболни първенства, шоута, пърформанси и прочие за отвличане на вниманието на народните маси от скотското им положение тогава. Сега обаче цялата тази благодат в служба на управниците вече непрекъснато се множи. И в това е надеждата на съвременните еничари на България - отвън и в държавата. Пренасищането на един народ с директиви от Брюксел и отвъд Голямата вода, докато стане... съвременна послушна еврорая! Едва тогава интеграцията ни с олигархичната западна демокрация ще е пълна - и по въздух, и по суша, и по вода!", "date": "2019.02.06", "title": "По формулата \"хляб и зрелища\"                             "}
{"url": "https://duma.bg/gasta-magla-po-%E2%80%9Ehemus%E2%80%9C-vidimostta-e-edva-20-metra-n184734", "text": "Видимостта по АМ \"Хемус\" в област София е ограничена до 20-30 метра заради мъгла. За това информира Агенция \"Пътна инфраструктура\" (АПИ). Видимостта е намалена до 30 метра и в района на Беклеме и Шипково, област Ловеч, както и Горно Белотинци, област Монтана. До 50 метра е видимостта в област Видин и в района на Котел (област Сливен), Криводол, Б. Слатина и Борован (област Враца), Кнежа и Вълчитрън (област Плевен) и по пътя Обзор - Слънчев бряг. До 100 метра е ограничена видимостта в района на Антоново и Омуртаг (област Търговище), Градина и Любеново (област Плевен), Летница, Априлци, Ябланица (област Ловеч), Вълчедръм (област Монтана), Босна и М. Търново (област Бургас). До 100 метра е ограничена видимостта и по някои пътища в област Русе. В област Добрич видимостта е до около 150 метра.", "date": "2019.02.06", "title": "Гъста мъгла по „Хемус“, видимостта е едва 20 метра"}
{"url": "https://duma.bg/140-kmchas-e-ogranichenieto-dori-pri-magla-v-noviya-uchastak-po-%E2%80%9Estruma%E2%80%9C-n184735", "text": "В условията на гъста мъгла и мокър път ограничението в новия участък на АМ „Струма“, където вчера стана верижна катастрофа, е било 140 км/час. На табелата между Сандански и Кресна няма друго ограничение, а пише само „Приятен път!“. Оказва се, че в новия участък трябва да важи т.нар. „интелигентна магистрала“ – тоест табелите трябва да се коригират от съответните институции. Това обаче явно не се случва, защото и при вчерашните тежки условия за шофиране, ограничението реално е било максималната скорост за магистрала в България. Ако ограничението е било свалено, катастрофата можеше да не толкова тежка, посочи пред БиТиВи представител на Института за пътна безопасност. Той заяви още, че самата философия за грижата за пътната безопасност е сбъркана. Всичко се стоварвало на водачите. Агенция \"Пътна инфраструктура\" и \"Пътна полиция\" трябвало да поемат здраво безопасността на пътя. Имало нужда и от нова и адекватна нормативна база. Припомняме, че вчера сутринта над 20 коли се удариха на АМ „Струма“ край Сандански заради гъстата мъгла. Един мъж загина, 14 бяха ранени. Прокуратурата вече образува две производства по случая.", "date": "2019.02.06", "title": "140 км/час  е ограничението дори при мъгла в новия участък по „Струма“"}
{"url": "https://duma.bg/parvata-titla-v-ore-e-za-shifrin-n184661", "text": "Микаела Шифрин заслужи първа титла на световното по ски в Оре. 23-годишната алпийка триумфира на Супер Г. Дисциплината обаче минава за неудобна за нея. Американката пресече финала в шведския курорт за 1:04,89 мин., като изпревари с 2 стотни София Годжа (Ит), а бронзовият медал взе Корине Сутер (Швейц) на 5 стотни. На крачка от отличията остана Виктория Ребенсбург (Гер) на 0,07 сек.  За Шифрин това е четвърта световна титла след трите поредни в слалома от 2013, 2015 и 2017 г. В Оре тя ще участва още на слалом и гигантски слалом. Стартът вчера ще се запомни с падането на суперзвездата Линдзи Вон. С над 93 км/ч в горната част на пистата при скок американката премина директно през една от вратите. Последва тежко падане и търкаляне, а едно от колчетата на вратата се бе закачило за ските й. Вон не успя да се изправи няколко минути, а състезанието беше прекъснато. В крайна сметка \"Снежната кралица\", която има 82 победи в Световната купа, се изправи с помощта на спасителния екип и със сълзи на очи се спусна до финала. Още не се знае дали Вон ще кара и в спускането в неделя или това беше последният старт в знаменитата й кариера. Наскоро тя призна, че приключва със ските след световното, защото тялото й вече не може да издържа на болките и  контузиите.", "date": "2019.02.06", "title": "Първата титла в Оре е за Шифрин"}
{"url": "https://duma.bg/bsp-ochakva-do-sedmitsa-ns-da-glasuva-nov-sastav-na-tsik-n184737", "text": "Настояваме другата седмица проекторешението за смяна състава на ЦИК да влезе в дневния ред на Народното събрание, обявиха от БСП. Левицата даде два дни срок на Правна комисия да изработи процедурните правила за избор. Никакви други обяснения няма да приемем, категоричен бе зам.-председателят на групата на БСП Крум Зарков. Изискваме с право от всеки български гражданин да бъде изряден и да спазва закона, но нямаме право тук в тази сграда да не се спазват, заяви още той.  Както обявиха, депутатите от БСП внесоха днес проекторешение за смяна на състава на ЦИК. ", "date": "2019.02.06", "title": "БСП очаква до седмица НС да гласува нов състав на ЦИК"}
{"url": "https://duma.bg/razpitvat-tsvetan-vasilev-chrez-videovrazka-po-deloto-ktb-n184741", "text": "Специализираният наказателен съд реши, че може да разпита Цветан Василев по делото „КТБ“ чрез видеоконферентна връзка със Сърбия. От спецпрокуратурата преди това опонираха, че ако иска да участва в процеса, собственикът на фалиралата банка може да заяви пред сръбските власти, че е съгласен да бъде екстрадиран, а видеоконферентната връзка е за извънредни случаи, в които няма друга възможност, съобщи  \"Труд\".  Съставът на спецсъда обаче определи, че според закона всеки подсъдим може да дава обяснения. Ще бъде проучена възможността за провеждане на видеоконферентна връзка, като засега няма определена дата кога ще стане това. Запитване ще бъде изпратено както до българските правосъдни органи, така и до Сърбия. На този етап възможностите са видеоконферентна връзка или разпит по делегация. Все още не е известно дали сръбските власти, които от 4 години не се произнасят по искането на прокуратурата Василев да бъде екстрадиран в България, ще се съгласят на дистанционен разпит. Защитата на Василев поиска той да бъде разпитват от разстояние още през 2014 година. Прокуратурата многократно отхвърляше такъв вариант. Адвокатът на банкера Константин Симеонов поиска отново видеоконферетна връзка и на вчерашното заседание по делото. Прокуратурата беше против, но съдия Вержиния Петрова обяви, че ще направи проучване какви са техническите възможности, защото \"никога съдът не може да лиши подсъдимия от правото му да даде обяснение\". Адвокат Симеонов добави, че ще поиска от съда за показания да бъде призован и Делян Пеевски. Причината е, че името му се споменавало на много места в материалите по делото. И припомни, че по време на разследването прокуратурата е отказала да призовава депутата от ДПС, но сега това трябва да бъде решено от съдебния състав.", "date": "2019.02.06", "title": "Разпитват Цветан Василев чрез видеовръзка по делото \"КТБ\""}
{"url": "https://duma.bg/ministerski-savet-ofitsialno-prizna-guaydo-n184739", "text": "Българското правителство официално излезе с решение, че признава Хуан Гуайдо за временен президент на Венецуела. Документът бе приет на редовното заседание на кабинета, въпреки че вчера, Външно министерство вече обяви същата позиция. По-късно имаше заседание на Съвета по сигурността при Бойко Борисов, който също прие подобна позиция. Против нея тогава гласуваха само представителите на президентската институция. Припомняме, че държавният глава призова страната ни да не заема страна в конфликта и да не се меси във вътрешните работи на трета страна. \"Министерският съвет на Република България одобри позицията на българската страна за изразяване на подкрепа за Хуан Гуайдо в качеството му на временно изпълняващ функциите на държавен глава на Боливарска република Венецуела. Страната се намира в остра политическа, социално-икономическа и хуманитарна криза и криза на сигурността, към която през последната година се добави и тежка миграционна криза\", се казва в документа, приет от правителството.", "date": "2019.02.06", "title": "Министерски съвет официално призна Гуайдо"}
{"url": "https://duma.bg/ninova-pita-koy-shte-plashta-55-000-leva-po-delata-sreshtu-balgariya-v-strasburg-n184738", "text": "Кога ще заведете дело срещу Бойко Борисов заради това, че заради него бяхме осъдени по дело за 55 000 евро? Кога ще има дело Бойко Борисов срещу Бойко Борисов? Кога ще изпълните закона и ще заведете дело и срещу Цветан Цветанов за 6 дела, по които сме осъдени за 120 хил. евро?. С тези въпроси лидерът на БСП Корнелия Нинова се обърна към мнозинството от парламентарната трибуна. Тя коментира доклада на министъра на правосъдието по изпълнението на решенията на Европейския съд по правата на човека. Този документ засяга основите на обществените ни отношения и един дълбок проблем на правовата държава, заяви Нинова и открои три основни проблема в доклада, обръщайки се към българските граждани.  Първият проблем е, че овластените от вас, българските граждани, управляващи - премиер, министри, депутати и представители на съдебната система ви отнемат права. Вторият е, че вие си плащате за това, защото след като ни осъдят в Страсбург, всеки един от вас плаща обезщетението. И тези с минималната заплата и този, който живее под прага на бедността, предупреди Нинова. И добави, че третият проблем е, че управляващите остават безнаказани. Лидерът на левицата припомни, че решението на тези проблеми е разписано много отдавна в български закон. В него пише, че този, който е причинил тази вреда, умишлено или при груба небрежност, чрез незаконосъобразни действия или бездействие, при или по повод изпълнение на служебните му задължения, трябва да носи отговорност- като плати от джоба си. Отговорността на виновните спрямо държавата за изплатени обезщетения се осъществява в пълен размер, обясни председателят на БСП. Корнелия Нинова бе категорична, че когато един политик или държавен служител погази правата на гражданите, но знае, че трябва да си плати от джоба, ще се замисли дали ще го направи. В изказването си Корнелия Нинова призова българските граждани да бъдат смели и да пазят правата си. Когато БСП спечели избори и управлява страната, държавата ще заведе исковете, срещу тези, които са отнели правата на хората, за да има справедливост. Ще заведем дела, за това, заради което вие платихте, а те безнаказано продължават да рушат основите на правовата държава, основите на Конституцията и стабилността на обществените отношения в България, завърши лидерът на социалистите.", "date": "2019.02.06", "title": "Нинова пита кой ще плаща 55 000 лева по делата срещу България в Страсбург"}
{"url": "https://duma.bg/desetki-sela-v-strandzha-mozhe-da-ostanat-bez-transport-n184742", "text": "Десетки села в Странджа са заплашени да останат без транспорт в края на месеца. Причината е драстично намалените от държавата субсидии за превоз в труднодостъпни и планински райони, разказва БиТиВи. Най-голям е проблемът в община Малко Търново, която е и една от най-бедните в страната.   Село Стоилово е на около 80 км от Бургас, но няма транспорт до областния център. Единствената връзка е 2 пъти в седмицата до Малко Търново. Туристическото село Бръшлян също страда от подобен проблем. Транспорт до Бургас има три пъти в седмицата, а до Малко Търново пътува само една маршрутка рано сутринта. През последните три години  намаляването на субсидията за транспорт е с около 3000 лв. на година. Жителите на селата определят тази политика като геноцид.  За съжаление, със скромния бюджет няма как да дофинансираме транспорта. Търсим всякакви варианти, надявам се, че ще бъдем чути и този проблем ще остане в миналото, коментира Илиян Янчев, кмет на община Малко Търново. Решение търсят и в областната управа. Сезирано е и Сдружението на общините, което на общо събрание следващата седмица ще направи анализ за мащаба на проблема.", "date": "2019.02.06", "title": "Десетки села в Странджа може да останат без транспорт"}
{"url": "https://duma.bg/petev-uvolni-muslin-n184662", "text": "Бившият треньор на Левски Славолюб Муслин беше уволнен в Саудитска Арабия от треньорския пост на Ал Фейха. Причината са незадоволителните резултати на отбора в последните мачове. Търпението на собствениците към бившия селекционер на Сърбия преля, след като тимът му загуби с 0:2 от Ал Кадисия, воден от злополучния бивш треньор на Левски и националния тим Ивайло Петев. Муслин беше начело на Ал Фейха от октомври, но за 12 мача тимът му записа 6 загуби и е в черна серия от 4 провала. След 18 кръга Ал Фейха е 14-и с 15 т. В елита на Саудитска Арабия участват 16 отбора.", "date": "2019.02.06", "title": "Петев уволни Муслин"}
{"url": "https://duma.bg/okeanite-promenyat-tsveta-si-n184667", "text": "Покачващите се температури ще променят цвета на Световния океан и той ще стане още по-син през следващите десетилетия, съобщи Би Би Си. Учени от Масачузетския технологичен институт установиха, че топлината ще се отрази върху комбинацията на фитопланктона в моретата, а той поглъща и отразява светлината. Това ще доведе до промяна на цвета на над 50% от морската вода до 2100 г. Планктонът, който е в основата на морската хранителна верига, има важна роля за това как виждаме водата. При увеличаването му в нея синьото намалява и морето изглежда зеленикаво. Предишни изследвания установиха, че със затоплянето фитопланктонът в океаните ще се редуцира на много места. Новото изследване моделира въздействието на тези промени върху цвета на океана и планетата ни. \"Цветът ще се промени, вероятно не толкова, че да се вижда с просто око, но сензорите ще го отчетат“, уточни ръководителят на екипа д-р Стефани Дуткевич. И добави: \"Това вероятно ще е един от първите сигнали, че сме променили екологията на океана.\"", "date": "2019.02.06", "title": "Океаните променят цвета си"}
{"url": "https://duma.bg/petrovich-dovede-vtori-ugandiets-v-tsska-sf-n184664", "text": "Люпко Петрович доведе втори угандиец в ЦСКА-Сф. \"Червените\" ще вземат Емануел Иманишимве, който идва от местния АПР. На този отбор сърбинът беше треньор миналата година и го направи шампион. Африканецът е ляв бек и идва на \"Армията\" да се конкурира за титулярно място с Жеферсон Телес. Бразилецът е контузен и не е ясно кога ще е готов за игра, така че е напълно вероятно Иманишимве веднага да попадне в титулярния състав.  \"Вълнувам се, че ще имам възможността да играя в Европа. Това е нещо, за което винаги съм мечтал. Ще работя здраво, за да се превърна в най-добрата версия на себе си. Знам, че може да ми е трудно първите дни, но съм наясно, че ще се представя добре\", заяви 24-годишният защитник пред угандийското издание \"The New Times\". Очаква се той да подпише за 2 г. с \"червените\". Миналата седмица ЦСКА-Сф взе от АПР и 22-годишния десен защитник Фитина Омболенга, който обаче ще играе като преотстъпен на сателита Литекс до лятото, въпреки че има мачове и за националния отбор на Руанда.", "date": "2019.02.06", "title": " Петрович доведе втори   угандиец в ЦСКА-Сф "}
{"url": "https://duma.bg/musakata-skara-gratski-i-makedontsi-gotvachi-n184668", "text": "Нова криза изправи гърци и македонци едни срещу други, като този път спорът е породен от мусаката, съобщи британският \"Таймс\". В публикацията, цитирана от турската телевизия НТВ, се посочва, че скандалът е възникнал на кулинарен панаир в Германия, където на щанда на Македония била сервирана мусака с претенцията, че това ястие е национален символ на страната. Гръцки готвачи били шокирани да видят ястието, представено под плакат с надпис \"Македонската кухня - вкусът на традицията\". Очевидец разказал, че македонците представяли не само мусаката за свое национално ястие, но също киселото мляко и кафето. И настоявали, че \"мусаката от векове принадлежи на Македония\". В знак на протест срещу тези претенции собствениците на ресторанти и таверни започнали да споделят снимки на сготвени от тях мусаки, за да изтъкнат гръцката им принадлежност.", "date": "2019.02.06", "title": "Мусаката скара гръцки и македонци готвачи"}
{"url": "https://duma.bg/despodov-ochakvano-ostana-rezerva-n184663", "text": "Бившият нападател на ЦСКА-Сф Кирил Десподов изгледа от резервната скамейка загубата на новия му тим Каляри като домакин на Аталанта с 0:1 в последната среща от 22-ия кръг на италианската Серия А. Холандецът Ханс Хатебур (50) донесе успеха на гостите от Бергамо. Каляри доиграха мача с човек по-малко, след като новото попълнение Сирил Тереу, който се появи като резерва, получи травма и трябваше да напусне терена принудително при извършени от треньора всички разрешени смени. С успеха Аталанта събра 35 т. и изскочи 5-и, като изпревари по голова разлика римските грандове Рома и Лацио, само на точка от четвъртия Милан. Каляри остава 15-и с 21 т. само на 4 над зоната на изпадащите.", "date": "2019.02.06", "title": "Десподов очаквано остана резерва"}
{"url": "https://duma.bg/zhenskite-mozatsi-sa-po-mladi-s-3-godini-n184669", "text": "Женските мозъци средно с около три години са по-млади, сочат резултатите от ново проучване, обхванало 121 представителки на нежния пол и 84 мъже. Участниците в изследването на възраст между 20 до 80 години са били подложени на сканиране за измерване на мозъчния метаболизъм или на потока на кислород и глюкоза в мозъка им. Машинно-научен алгоритъм показва, че женските мозъци са средно с около 3,8 години по-млади от техните хронологични възрасти. А мъжките са с около 2,4 години по-стари от реалната им възраст. \"Това обаче не означава, че мъжките мозъци са по-бързи\", уточни ръководителят на изследването Ману Гоял, асистент по радиология във Вашингтонския университет по медицина \"Сейнт Луис\". Една от теориите е, че хормоните, оформящи мозъчния метаболизъм в ранна възраст, при жените са модел, който е по-млад през целия им живот в сравнение с мъжете. Учените се надяват да разберат дали метаболитните различия в мозъка играят защитна роля при дамите, които са склонни да преценяват по-добре от господата при когнитивни тестове за разум, памет и решаване на проблеми в напреднала възраст. Това може да означава, че причината, поради която жените не преживяват толкова голям когнитивен упадък в по-късните години, е, че мозъкът им е по-млад, казва Гоял. В ход е допълнителна работа за потвърждаване и по-тясно разбиране на последиците от изследването.", "date": "2019.02.06", "title": " Женските мозъци са по-млади с 3 години"}
{"url": "https://duma.bg/napusna-ni-hudozhnikat-stoyan-tsanev-n184673", "text": "Бургаският художник Стоян Цанев си отиде на 72-годишна възраст. Цанев твори в областите кавалетна графика, живопис и малка пластика. Автор е и на екслибриси за поетите Недялко Йорданов, Христо Фотев и за изтъкнатия бургаски художник Георги Баев. За творчеството си Цанев бе удостоен с множество отличия. През 2007 г. получава най-голямата българска награда за живопис \"Захарий Зограф\" и организира изложба в Самоков. Платна на Цанев са притежание на НХГ, СГХГ, художествените галерии в Бургас, Варна, Добрич, Силистра, Сливен, Пловдив, Велико Търново, Стара Загора, Русе, както и на музейни и частни колекции по цял свят. Почетен гражданин е на Бургас.", "date": "2019.02.06", "title": "Напусна ни художникът Стоян Цанев"}
{"url": "https://duma.bg/liliya-maravilya-i-hristo-shopov-v-dogodina-po-sashtoto-vreme-n184674", "text": "\"Догодина по същото време\" по Бърнард Слейд ще играят Лилия Маравиля и Христо Шопов днес, 6 февруари, от 19.30 ч. в Сити Марк арт център в София. Продуценти са Лилия Грънчарова и Влади Въргала, режисьор, превод и адаптация Георги Михалков, сценография и костюми Антония Попова, авторска музика Иван Драголов. Двама души, двама напълно непознати се срещат в забутан мексикански ресторант, някъде накрая на света. Банална изневяра се оказва начало на един епос, надхвърлящ с много отделните съдби, дребните и големите проблеми, които всеки от тях вкарва в тази връзка.", "date": "2019.02.06", "title": "Лилия Маравиля и Христо Шопов в \"Догодина по същото време\""}
{"url": "https://duma.bg/visoko-priznanie-za-akad-plamen-kartalov-n184676", "text": "Акад. Пламен Карталов беше удостоен с почетния знак на Българската академия на науките \"Марин Дринов\" на лента, научи ДУМА от Националната опера и балет. Председателят на БАН акад. Юлиан Ревалски връчи отличието на известния режисьор и директор на Операта по повод неговата 70-годишнина, за приноса му в популяризирането на българското оперно изкуство у нас и в чужбина и за успешната му организационна дейност.", "date": "2019.02.06", "title": "Високо признание за акад. Пламен Карталов"}
{"url": "https://duma.bg/lyudmil-staykov-dari-na-chitalishte-nad-800-knigi-n184675", "text": "Акад. Людмил Стайков дари повече от 800 книги от личната си колекция на библиотеката към читалище \"Развитие\" в Пещера. Във фонда на читалището е създадена колекция \"Библиотека Людмил Стайков\" с около 450 тома отраслова и художествена литература, към която ще бъдат включени дарените издания. Заедно с литературните творби културната институция е получила всички отличия и грамоти на акад. Стайков, както и всички работни сценарии на филмите му, научи ДУМА от Десислава Димитрова, гл. експерт ВО на НАТФИЗ.", "date": "2019.02.06", "title": "Людмил Стайков дари на читалище над 800 книги"}
{"url": "https://duma.bg/germanski-avioprevozvach-obyavi-falit-n184700", "text": "Германският авиопревозвач Germania съобщи във вторник, че е подал документи за фалит, предава Ройтерс. Компанията ще прекрати дейност незабавно, а сред проблемите, които цитира, са по-високите цени на горивата и по-скъпият долар. Germania се оплаква още и от забавяне при интеграцията на нови самолети, както и високия брой ремонти. Главният изпълнителен директор Карстен Балке обясни, че не е могъл да покрие краткосрочните парични нужди. И посъветва клиентите да потърсят други авиолинии. Според интернет страницата на компанията, Germania е превозила над четири милиона пътници за година и има общо 37 самолета. Air Berlin, която обслужваше около 30 милиона пътници годишно и бе вторият най-голям авиопревозвач в Германия, обяви фалит и спря дейност през 2017 г.", "date": "2019.02.06", "title": "Германски авиопревозвач oбяви фaлит"}
{"url": "https://duma.bg/po-visok-danak-sgradi-za-vilite-v-pancharevo-vitosha-i-boyana-n184703", "text": "През тази година по-висок данък сгради ще има за недвижими имоти в парк Витоша и в курортните зони Банкя и Панчарево, които не са основни жилища за собствениците. Изменението беше въведено с промени в Закона за местните данъци и такси, гласувани от парламента. Местните данъци и такси в София за 2019 г. вече могат да се внасят, съобщиха от дирекция \"Общински приходи\" на Столична община. Срокът за плащане с 5% отстъпка на данък сгради и данък МПС е 30 април, при условие, че цялата дължима сума се внесе наведнъж. До края на април е крайният срок и за първата вноска на такса битови отпадъци. Ако плащате налозите на части за данък недвижими имоти и данък МПС първата вноска е на 1 юли, а втората - 31 октомври. Датите за четирите вноски за такса битови отпадъци са 30 април, 1 юли, 30 септември и 2 декември. Плащането може да се направи във всеки от 22-та данъчни отдела на Столична община, независимо от адреса на имота или на задълженото лице. Всички каси разполагат и с ПОС устройства за плащане с дебитни или кредитни карти. Друга възможност е по банков път, други финансови институции или през интернет страницата на Столична община  190 000 са данъчните партиди в Столична община, за които ще бъдат изпратени съобщения за дължимите данъци и такси след 20 февруари 2019 г. Хората, които са се отказали от хартиени съобщения и са предоставили имейл, ще получат информация за местните си данъци и такси на електронната си поща след същата дата. Справки могат да се правят и през интернет страницата на СО, ако собственикът има ПИН код, издаден от СО или ПИК от НАП.", "date": "2019.02.06", "title": " По-висок данък сгради за вилите в Панчарево, Витоша и Бояна"}
{"url": "https://duma.bg/elektronna-platforma-pomaga-agrostokite-ni-da-stignat-do-kitay-n184702", "text": "Нова електронна платформа дава възможност български електронни магазини за търговия с аграрни стоки да продават на огромния пазар в Китай. Платформата работи на адрес  , съобщи Центърът за насърчаване на сътрудничеството в областта на селското стопанство между Китай и страните от Централна и Източна Европа, който е под \"шапката\" на МЗХГ. Българските производители могат да свържат своите електронни магазини с новата платформа, а тя на свой ред има връзка с китайски платформи. Това дава възможност предлаганите стоки да се търгуват в Китай, обясниха от центъра. Сама по себе си платформата не \"търгува\" електронно, а обединява производители. Тя представлява дигитален логистичен хъб за селскостопански и други продукти.  Платформата обаче дава възможност за реални търговски сделки и предоставя обмен на сертификати, договори, митнически декларации и други. Изискване на китайските власти за трансграничен внос на продукти за лична употреба е платформата, която търгува стоката в Китай, да е свързана с тяхната митническа агенция. ", "date": "2019.02.06", "title": "Електронна платформа помага агростоките ни да стигнат до Китай"}
{"url": "https://duma.bg/pet-konsortsiuma-ostavat-v-targa-za-gazovata-vrazka-s-gartsiya-n184705", "text": "Петима претенденти да проектират и строят връзката между газовите системи на България и Гърция продължават битката за обществената поръчка на стойност 145 млн. евро без ДДС. В нея през октомври се включиха 11 кандидати, от които проектната компания за реализацията на газопровода \"Ай Си Джи Би\" прецени, че пет отговарят на предварителните условия. Кандидатите, за които комисията на възложителя е преценила, че покриват предквалификационните критерии, са две чужди обединения, един самостоятелен гръцки играч и два консорциума, в които заедно със западноевропейски компании участват най-големите български играчи в строителството със завидно портфолио от спечелени обществени поръчки у нас. Напред продължава специално създаденото за поръчката ДЗЗД \"Ай Джи Би - 2018\", в което са се събрали българските \"Джи Пи Груп\", свързвана с шефа на \"Лукойл България\" Валентин Златев, и \"Главболгарстрой Интернешънъл\" на Симеон Пешов с италианската \"Бонатти\" (Bonatti), която има над 70-годишен опит в строежа на газопроводи. Да подаде оферта ще бъде поканен и консорциумът \"Спикапаг-Трейс-Ай Джи Би 2018\" (Spiecapag Trace IGB 2018\"), съставен от \"Трейс Груп Холд\", която ремонтира пътя край Своге, където миналото лято загинаха в катастрофа над 20 души, и от френската опитна в бранша \"Спикапаг\". \"Джей енд Пи - Авакс\", която е клон на гръцката едноименна компания, също е минала предквалификациите. Същото са отнася и за други двама изцяло чужди претенденти. Единият е обединението \"Макс Страйхер - Терна/АйСиДжиБи\" на опитната германска компания \"Макс Страйхер\" С.П.А, която има зад гърба си редица изградени газопроводи, и гръцката \"Терна\", която у нас работи по проекта за електрификацията на жп линията Димитровград-Харманли. Другият е китайско-гръцкото обединение \"СиПиПи - Актор\" между \"Чайна Петролеум Пайплайн Инженеринг Ко.\" ООД (СиПиПи ООД)  и строително-акционерното дружество \"Актор\".", "date": "2019.02.06", "title": "Пет консорциума остават в търга за газовата връзка с Гърция"}
{"url": "https://duma.bg/mag-potvardi-che-shte-uchastva-v-nadprevarata-za-letishte-sofiya-n184701", "text": "Manchester Airport Group (MAG), най-голямата британска летищна група, потвърждава, че ще участва в тръжната процедура за отдаване на концесия на летище София за следващите 35 години, въпреки че на 1 февруари българското правителство обяви удължаване на крайния срок до 3 април 2019 г. Заедно с партньора си в консорциума, китайския строителен гигант BCEG, MAG са имали готовност да подадат своята оферта в Министерството на транспорта вчера, съобщиха от компанията. MAG потвърждава, че въпреки, че не е поискал това удължаване на крайния срок, има намерение да вземе участие в тръжната процедура и възнамерява да подаде оферта до новия краен срок 3 април 2019 г. MAG бе първият официален кандидат за концесията. От оператора заявиха, че възнамеряват да инвестират 600 млн. евро в технологии, инфраструктура и подобряване на съоръженията на летище София. По-късно и от индийската GMR заявиха, че обмислят участие. Германският въздухоплавателен оператор Fraport също е заинтересован от концесията, докато испанската компания Aena заяви, че проучва възможността за съвместна оферта с австралийската група First State. Интерес за участие в концесионния търг за летище София показва и френският Aeroports de Paris.  През октомври 2018 г. от БСП внесоха сигнал в прокуратурата с искане за проверка и отмяна на решението на Министерския съвет. Месец по-късно обаче Върховната административна прокуратура обяви протестът за неоснователен.", "date": "2019.02.06", "title": "MAG потвърди, че ще участва в надпреварата за летище София"}
{"url": "https://duma.bg/darzhavno-predpriyatie-poema-stantsiyata-po-kaysiyata-n184704", "text": "Станцията по кайсията в Силистра заедно с 13 подобни на нея структури в страната вече е част от държавно предприятие към Селскостопанската академия-София, съобщи Областна администрация Силистра. Това се случи с министерско постановление в резултат на промени в законодателството, което се отнася до Селскостопанската академия. Още през юли миналата година започна работата по устройствен план.  Станцията по кайсията в Силистра е създадена през 1953 г. и се занимава с един от емблематичните добруджански плодове. В момента от него се съхраняват и развиват образци от над 250 сорта. Данните сочат, че между 10 и 15 от тях се използват активно от българските овощари. На територията на станцията е изградена и модерна лаборатория, специализирана в сферата на лозарството, която обаче не е под нейно управление. Лабораторията е резултат на румънско-български проект \"Трансграничен център по винопроизводство и лозарство\", чийто  партньор е Асоциацията на лозарите и винопроизводителите в Силистра.  Наскоро Румъния отново е проявила инициатива за съвместно използване на съоръжението. Оказва се обаче, че липсва щатен лаборант, стана ясно по време на работна среща с директора на станцията, проведена по инициатива на областния управител на Силистра.    ", "date": "2019.02.06", "title": "Държавно предприятие поема Станцията по кайсията"}
