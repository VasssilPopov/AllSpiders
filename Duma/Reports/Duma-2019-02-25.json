{"url": "https://duma.bg/dve-nagradi-za-tramp-ot-zlatna-malinka-n186079", "text": "Доналд Тръмп бе отличен с два приза от наградите \"Златна малинка\". Президентът на САЩ играе самия себе си в документалните ленти от 2018 г. \"Смъртта на една нация\" на режисьора Динеш Д`Соуза и във \"Фаренхайт 11/9\" на Майкъл Мур. В последната кинотворба изпъкна и съветничката на Тръмп в Белия дом Келиан Конуей, която бе удостоена със статуетка за най-лоша поддържаща женска роля. \"Холмс и Уотсън\" се превърна в големия \"победител\" на вечерта, като грабна четири приза, сред които за най-лош филм и за най-лош поддържащ актьор за участието на Джон С. Райли. Основателят на \"малинките\" Джон Уилсън изтъкна, че това е било възможно \"най-малоумната пародия\" на най-любимите персонажи в литературата, сътворени от Конан Дойл. Мелиса Маккарти взе приза за най-лоша актриса за \"Убийства в Хепитайм\" и още едно отличие за \"Можете ли да ми простите\". Гангстерският филм \"Готи\" с Джон Траволта в главната роля за голяма изненада не взе нито един приз, въпреки че предварително бе получил цели шест номинации. Учредените през 1980 г. награди \"Златни малинки\" са вид контрапункт на \"Оскар\"-ите. Номинациите за пародийните отличия се правят от жури, което включва около 1000 души от 46 американски щата и 27 страни. Призът акцентира върху най-лошите и със съмнителна стойност кинотворби.", "date": "2019.02.25", "title": " Две награди за Тръмп  от \"Златна малинка\""}
{"url": "https://duma.bg/inteligentnostta-na-obshtestvoto-namalyava-n186098", "text": "В България напоследък много ясно се вижда, че материалното развитие на обществото изпреварва развитието на неговата духовна култура.  Всеки човек съществува и се развива в рамките на два принципно различни режима. В първия той получава обем от знания за заобикалящата го действителност. Съвременните средства за получаване на тази информация (преса, книгоиздаване, радио, телевизия, компютризация и пр.) дават възможност за обективно и естествено натрупване на огромно количество от тези знания. При втория режим човек сам анализира явленията, които го заобикалят въз основа на получените за тях знания, и в зависимост от качеството на този анализ се определя човешката интелигентност. Ако се замислим, ще разберем, че времето, употребено за втория режим, е твърдо ограничено. Тези дни МОН съобщи, че над 60 на сто от учениците, желаещи да се включат в извънкласни дейности, се ориентирт към математика, компютри, природни науки. А духовността? А историята, а литературата? Те формират способността за мислене у човека, независимо дали е писател или инженер. А именно мисленето определя интелигентността. Очевидно, училището не е събудило у младежите интерес към такива \"непрагматични\" сфери. За съжаление, обществото ни и особено младите, използват твърде малка част от денонощието за интелектуална дейност. Пътувания, партита, посещаване на примитивни музикални и шоу представления - това са интересите. Всичко това води да опростяване и до намаляване на интелигентността на населението. Значи ли това, че високоинтелигентни хора вече няма да има? Не, не значи, ще ги има, но ще са по-малко. Освен това, интелигентното занимание днес често изисква и средства, а децата на по-богати и финансово по-обезпечени граждани рядко се увличат по духовността.  ", "date": "2019.02.25", "title": "Интелигентността на обществото намалява"}
{"url": "https://duma.bg/robart-redford-poluchi-pocheten-sezar-i-mnogo-ovatsii-n186084", "text": "\"До попечителството\" на режисьора Ксавие Льогран взе френската кинонаграда \"Сезар\" за най-добър филм, съобщиха информационните агенции.  Драмата, която се занимава с проблема за домашното насилие, спечели общо четири \"Сезар\"-а, включително за най-добър оригинален сценарий. Отличието за режисьор отиде при Жак Одиар за неговия уестърн \"Братята Систърс\", разказващ историята на двама наемни убийци. На церемонията в Париж с почетен \"Сезар\" беше удостоен американският актьор и режисьор Робърт Редфорд. Когато Редфорд излезе на сцената да получи статуетката, залата го посрещна с едноминутни ръкопляскания. Наградата му беше връчена от актрисата Кристин Скот Томас. Двамата играят във филма \"Повелителят на конете\". \"Обичам Париж. Дойдох тук още на 18 години като млад актьор. Нямах пари, движеше ме само надеждата, каза той. Завинаги ще запомня опита, който получих във Франция, това ме формира. Много съм трогнат и бих искал да благодаря на френската киноакадемия и на всички вас\", заяви Редфорд в словото си. Популярен е по цял свят с ролите си във филмите \"Буч Касиди и Сънданс Кид\", \"Ужилването\", \"Великият Гетсби\", \"Цялото президентско войнство\", \"Шпионски игри\", както и като режисьор на редица продукции - \"Обикновени хора\", \"Телевизионно състезание\", \"Офицери и пешки\" и др. 82-годишният творец е носител на режисьорски и почетен \"Оскар\". Сред предишните лауреати на почетния \"Сезар\" са Джордж Клуни, Майкъл Дъглас, Мерил Стрийп, Шон Пен. Миналата година бе присъден на испанската звезда Пенелопе Крус. ", "date": "2019.02.25", "title": " Робърт Редфорд получи почетен \"Сезар\" и много овации"}
{"url": "https://duma.bg/44-dushi-v-aresta-dvama-raneni-politsai-n186092", "text": "Общо 44 души са арестувани около мача  . Седем от тях са задържани след сбиване между две фракции на сини фенове. При предотвратяване на сблъсъците са пострадали двама полицаи, единият от тях е със сътресение на мозъка, а другият е напръскан със спрей. И двамата служители на реда са били откарани в болница. Час и половина преди мача пред столичен мол се сбиха агитки на двата отбора. От два автомобила изскочили общо деветима вандали, които започнали да трошат автомобилите на опонентите си. Част от участниците са леко пострадали, други опитали да избягат, но са задържани и отведени в столични полицейски управления. Минути преди мача пред стадиона са се сбили две големи групи, а полицаите са били замеряни с предмети. По време на мача пък син запалянко, страдащ от епилепсия, припадна и беше закаран в болница с линейка.", "date": "2019.02.25", "title": " 44 души в ареста, двама ранени полицаи"}
{"url": "https://duma.bg/glen-klouz-s-triumf-na-nezavisim-duh-n186077", "text": "Актрисата Глен Клоуз триумфира на церемонията на филмовите награди \"Независим дух\", които бяха раздадени в Санта Моника ден преди \"Оскар\"-ите. Всяка година отличията отбелязват постиженията на кинотворбите с по-нисък бюджет в Холивуд, правени за не повече от 20 млн. долара. \"Ако Бийл стрийт можеше да говори\" се оказа големият победител на вечерта, тръгвайки си с общо три награди - за най-добър игрален филм, за най-добра актриса в поддържаща роля (Реджина Кинг) и за най-добър режисьор (Бари Дженкинс). Филмът се базира на романа от 1974 г. на покойния Джеймс Балдуин, разказващ за млада двойка, чийто живот е разбит, след като мъжът влиза в затвора за изнасилване, което не е извършил. \"Рома\" на Алфонсо Куарон, взе наградата \"Независим дух\" за международен филм. За най-добра главна мъжка роля бе отличен Итън Хоук в религиозната драма \"Първа реформирана\". Ричард Грант бе определен за най-добър поддържащ актьор за драмата \"Можеш ли да ми простиш?\"", "date": "2019.02.25", "title": " Глен Клоуз с триумф на \"Независим дух\""}
{"url": "https://duma.bg/kraveto-maslo-i-olioto-poskapvat-n186119", "text": "През миналата седмица на едро цената на пакетче краве масло от 125 г. е поскъпнала с 4,6% и то се е продавало по 2,28 лв., показват данните на Комисията по стоковите борси и тържищата за цените на хранителните стоки. Олиото също е поскъпнало. Повишението при него е с 1,6% и на едро то се е купувало за 1,91 лв. за литър. Кравето сирене е поскъпнало с 0,3% и се е търгувало по 5,98 лв. за кг. Кашкавалът, тип \"Витоша\" се е купувал по 10,03 лв. за кг. Каймата се е търгувала по 4,60 лв. за кг. Пилешкото замразено месо е поскъпнало с 2,4 на сто и се е продавало по 3,85 лв. за кг. Захарта се е търгувала по 1,16 лв. за кг, а брашното, тип \"500\", е поскъпнало с 6,8 на сто и се е продавало по 0,94 лв. за кг. Яйцата са се продавали по 0,19 лв. за брой. Доматите от внос са поевтинели с 3,4% до 2,30 лв. за кг, а краставиците от внос са се търгували без промяна по 2,77 лв. за кг. Картофите са поскъпнали с 1,1% и са се продавали по 0,93 лв. за кг. Морковите са се търгували по 1,03 лв. за кг. Зелето е поскъпнало с 3,8% до 1,09 лв. за кг. Ябълките са поевтинели с 7,8% до 0,95 лв. за кг. Цената на портокалите се е повишила с 3,4% до 1,22 лв. за кг. Мандарините са поевтинели с 1,3% и са се търгували по 1,53 лв. за кг. Бананите са поскъпнали с 0,9 на сто до 2,13 лв. за кг. Като цяло цените на храните на едро през миналата седмица са се повишили с 1,82 на сто.", "date": "2019.02.25", "title": "Кравето масло и олиото поскъпват"}
{"url": "https://duma.bg/chuzhdi-zhp-kompanii-shte-vozyat-patnitsi-u-nas-n186120", "text": "Парламентът либерализира железопътния пазар на пътнически превози, след като прие на второ четене промени в Закона за железопътния транспорт. Така от 16 юни 2019 г. и чужди жп компании ще имат право да возят пътници в България, но това едва ли ще се случи, защото договорът за обществена услуга между държавата и \"БДЖ Пътнически превози\" изтича през 2024 г. Промените обаче са директен удар за БДЖ, които в момента по силата на този договор са монополисти при жп пътническия превоз. Освен че ще загуби монопола си, ако не успее да се пребори с другите компании, БДЖ ще загуби и държавната субсидия след 2024 г., която в момента е над 215 млн. лв. (капиталов трансфер и социалната субсидия). Промените в Закона за железопътния транспорт целят транспонирането на европейската директива. Директор на Изпълнителната агенция \"Железопътна администрация\" може да ограничи правото на достъп за извършване на превоз на пътници между железопътни гари, разположени на територията на България, включително по алтернативен маршрут, когато такъв превоз вече се извършва според договор за обществени услуги за железопътен превоз и може да доведе до нарушаване на икономическото равновесие на договора.  Националната компания \"Железопътна инфраструктура\" (НКЖИ) ще определя изискванията към кандидатите, условията и реда за издаване, подновяване, изменение или отнемане на единен сертификат за безопасност на железопътни предприятия с област на дейност в България. Сертификатът ще се издава за срок до пет години и ще се подновява след подаване на заявление от железопътното предприятие.  По думите на зам.-министъра на транспорта и бивш член на „Холдинг БДЖ“  Велик Занчев не може отсега да се прогнозира дали ще се появят конкуренти на железницата за най-желаните линии у нас, но е по-скоро скептичен, че това ще се случи. С глоба от 20 до 50 лв. ще се наказва лице, което замърсява приемното здание на гара или спирка, пероните, железопътните коловози, линии и съоръжения в гара или междугарие. Същата ще е санкцията и за онези, които преминават през жп линии или съоръжения в гара или междугарие, или през гаровите коловози и стрелки извън зоната, определена за преминаване, без специално разрешение за това.", "date": "2019.02.25", "title": "Чужди жп компании ще возят пътници у нас "}
{"url": "https://duma.bg/natfiz-otvarya-vratite-si-pred-uchenitsite-n186082", "text": "За първа година НАТФИЗ ще отвори вратите си и пред учениците. Младите кинолюбители от V до X клас ще имат възможност да се запознаят както с технологията и параметрите на филмовия процес, така и със спецификата на основните професии на филмопроизводството - драматургия, режисура, операторство, монтаж, екипна работа. Най-добрите сред създадените в процеса на обучението в школата, сценарии ще бъдат заснети, а отличеният игрален етюд ще бъде официално публикуван на профилите на НАТФИЗ във фейсбук, инстаграм и ютюб. Поради ограничения брой места НАТФИЗ обявява предварителното записване за Лятната киношкола за ученици - от 1 до 31 юли. Допълнителна информация може да бъде предоставена от ръководителя й проф. Теодор Янев tediya@abv.bg. Записвания - на касата на НАТФИЗ.", "date": "2019.02.25", "title": "НАТФИЗ отваря вратите си пред учениците"}
{"url": "https://duma.bg/lektsiya-v-uki-posvetena-na-mor-yokai-n186083", "text": "Проф. Йонка Найденова ще изнесе на 26 февруари от 17 ч. в Унгарския културен институт в София (ул. \"Аксаков\" 16) лекция, посветена на живота и творчеството на великия унгарски писател Мор Йокаи. Домакините канят не само всички, които се интересуват от унгарска литература, но и студентите от специалност \"Унгарска филология\", за да чуят посетителите в тяхно изпълнение кратки откъси от емблематични за Мор Йокаи негови творби в превод на български език.", "date": "2019.02.25", "title": "Лекция в УКИ, посветена на Мор Йокаи"}
{"url": "https://duma.bg/bravo-na-itso-hazarta-s-nad-1-mln-gledaniya-n186078", "text": "Официалният клип към \"Браво\" на Ицо Хазарта има над 1 млн. гледания в YouTube, след като бе качен в четвъртък вечер. Най-актуалната песен на известния български рапър представя различната страна на родната хип-хоп музика. Режисьор на видеото е Валери Милев, който е работил и по редица други проекти с Ицо Хазарта и \"Ъпсурт\". Във видеото изпълнителят показва колко е важно да опознаем хората, преди да ги съдим. Клипът изненадва с неочакван развой на събитията и задържа вниманието на зрителя до самия край с превъплъщенията на главния герой в рокер, рапър и учител. Сюжетната линия приканва хората да не прибързват да дават оценки и да лепят етикети. С парчето Ицо Хазарта явно се изправя срещу предразсъдъците. Песента обещава да се превърне в тотален хит и да оглави класациите през идните месеци.", "date": "2019.02.25", "title": " \"Браво\" на Ицо Хазарта  с над 1 млн. гледания"}
{"url": "https://duma.bg/diskvalifitsiraha-zografski-na-svetovnoto-po-ski-skokove-n186087", "text": "Владимир Зографски бе дисквалифициран в старта на голямата шанца на Световното първенство по ски скокове в Зеефелд, Австрия. Българинът бе декласиран заради нередовна екипировка. Това се случи, когато беше влязъл сред най-добрите и се класира за вторите скокове. Шампион изненадващо стана Маркус Айзенбихлер (Гер), който събра 279,4 т. Втори остана Карл Гайгер (Гер) с 267,3 т., пред Килиан Пайер (Швейц) с 266,1 т. и др.", "date": "2019.02.25", "title": "Дисквалифицираха Зографски на световното по ски скокове"}
{"url": "https://duma.bg/datata-n186095", "text": "1841 - РАЖДА СЕ ПИЕР-ОГЮСТ РЕНОАР, ФРЕНСКИ ХУДОЖНИК, СКУЛПТОР И ГРАФИК (УМИРА 1919 Г.). Един от основоположниците на импресионизма наред с Клод Моне, Пол Сезан и Алфред Сисле. През 1860 г. става копировач в Лувъра. Преди да започне да учи изобразително изкуство, работи на още няколко места, където рисува украси на ветрила и религиозни сцени върху плат. Първата си картина излага през 1864 г. Признание получава десет години по-късно. 1842 - РАЖДА СЕ КАРЛ МАЙ, НЕМСКИ ПИСАТЕл (УМИРА 1912 Г.). Неговите най-известни герои са Винету и Поразяващата ръка (Олд Шетърхенд). Използва книгите си, за да споделя разбирането си за християнството като религия на доброто. Автор на над 80 тома с романи, разкази и стихове, между които \"Винету\", \"Съкровището в Сребърното езеро\", \"Капитан Кайман\", \"Олд Шетърхенд\" и др. 1879 - В ЛОВЕЧ СЕ РАЖДА АЛЕКСАНДЪР АНДРЕЕВ, СКУЛПТОР (УМИРА 1971 Г.). Родоначалник на социалната тема в пластичното изкуство у нас. Съвместно с арх. Атанас Донков и скулптора Кирил Шивачев разработва и реализира проекта на Паметник на свободата на връх Шипка (на снимката). Активно действа за създаването на Съюза на художниците, два пъти е негов председател. 1896 - В ПЛЕВЕН СЕ РАЖДА ЦВЕТАН ЛАЗАРОВ, АВИОКОНСТРУКТОР (УМИРА 1961 Г.). Основоположник на научните аеродинамични изследвания в България. Автор на 13 проекта за самолети, 1 - за хеликоптер, 1 - за безмоторен самолет. Част от конструираните от него самолети носят името му - Лаз. Професор по теория на самолета и самолетостроенето, преподавател във ВА \"Г.С. Раковски\", МЕИ и др. 1983 - УМИРА ТЕНЕСИ УИЛЯМС, АМЕРИКАНСКИ ПИСАТЕЛ, ДРАМАТУРГ (Р. 1911 Г.). Томас Ланиер Уилямс ІІІ е автор на разкази, романи, поезия, есета, сценарии и мемоари. Много от пиесите му се приемат за класики на американската сцена. Сред творбите му се отличават \"Трамвай Желание\" и \"Котка върху горещ ламаринен покрив\", с които печели награди. 1992 - ВЗЕТО Е РЕШЕНИЕ ЗА РАЗРУШАВАНЕ НА МАВЗОЛЕЯ НА ГЕОРГИ ДИМИТРОВ. За това гласува общинският съвет в София. След като на 17 юли 1990 г. МС взема решение за изваждане на тленните останки на Георги Димитров от мавзолея и тяхното погребване, съдбата на сградата \"виси\" девет години. Разрушаването започва на 21 август 1999 г. под ръководството на тогавашния вицепремиер Евгений Бакърджиев. Първият взрив е в 14,37 ч., а последните отломки са извозени в късния следобед на 27 август. Разрушаването отнема 7 дни - повече, отколкото е било необходимо за построяването. 2014 - УМИРА ПАКО ДЕ ЛУСИЯ, ИСПАНСКИ КИТАРИСТ И КОМПОЗИТОР (Р. 1947 Г.). Истинското му име е Франсиско Санчес Гомес. Изпълнява композиции на китара от различни жанрове: фламенко, джаз, фънк, класическа и етно музика, като понякога ги смесва. Носител е на наградата \"Принцът на Астурия\" в областта на изкуството за 2004 г.", "date": "2019.02.25", "title": "Датата"}
{"url": "https://duma.bg/nikoga-poveche!-n186096", "text": "Идеята за изграждане в центъра на София на паметник на децата, невинни жертви на режимите от 1923 до 1944 г., навлезе в последната си фаза и проектът на Инициативния комитет за монумента, чийто автор ще бъде скулпторът проф. Иван Славов, започна своя път за разглеждане в общинските институции. В Инициативния комитет са събрани данни за близо 200 деца, убити в годините на фашизма в България, както и за около 3000 еврейчета, депортирани от нашата профашистка власт към нацистките лагери на смъртта от територията на Македония, Тракия и Пиротско през 1943 г. От цялата страна наши читатели продължават да ни изпращат материали за най-малките погубени невинни същества, жертви на фашизма, с едничкото пожелание никога повече такава трагедия да не се повтаря в живота на народа ни.    БАНКОВА СМЕТКА Банка ДСК IBAN:  BIC: STSABGSF (Христо Георгиев, паметник на загиналите деца)  В последния месец инициативата подкрепиха: Стоян Рахнев (10 лв.), Лилия Цветкова (50 лв.), Христо Радев (200 лв.), Костадинка Венчева (100 лв.), Димитър Димитров (500 лв.), Стефка Танева за Общински съвет на БАС - Карлово (421 лв.), Наталия Алексиева за Трета ОПО 12 кв. (80 лв.), Об на БАФС - Попово (279 лв.), Даринка Ненкова (50 лв.), проф. Искра Баева и Валя Баева (200 лв.), проф. Евгения Калинова (100 лв.), Гале Христов за ОП \"Политолог\" към РС на БСП - Средец (200 лв.), Дарител, пожелал анонимност, името и адресът му са в Инициативния комитет -  (1500 лв.), ОПО Електроника, център Ботевград (182 лв.), Марийка Василева (100 лв.).  Втора година живеем с идеята на Инициативния комитет за мащабно издирване и проучване живота на децата, убити по времето на антифашистката съпротива през 1923-1944 г. и за поставянето на мемориал в памет на невинните жертви на едно жестоко насилие, което никога повече не бива да се повтаря в живота на един народ. Хиляди българи изразяват подкрепата си за тази благородна обединяваща кауза. Освен това на 8 февруари отбелязахме световния ден на младия антифашист. Неотдавна Европейският парламент потвърди в своя резолюция, че паметта е тази, която може да ни предпази от новите днешни прояви на фашизъм в Европа. Всичко това ни мотивира да разкажем за съдбата на най-малкото ятаче от Раднево - Андон Маринов Черковски. Той е роден на 16 април 1931 г., още 5-6-годишен се среща с нелегални приятели на баща си - Марин Черковски. У дома той научава от тях първите революционни песни и стихове, докосва се до  идеята и смисъла на съпротивителната борба срещу фашизма. Баща му е секретар на районния комитет на партията и когато в дома им се провеждат заседанията на комитета, Андон е най-сигурната им охрана. През 1941 г. прехвърлени със самолет на българска земя партизани цял месец се укриват у семейството на Андончо. Той върши куриерската работа, по него изпращат провизии и съобщения. През 1942 г. полицията нахлува в дома им и се опитва да арестува баща му, който обаче успява да избяга и преминава в нелегалност. Два месеца по-късно с майка си и сестра си Андон е интерниран в с. Овча могила, Свищовска околия. Завръщат се в Раднево след половин година, когато Марин Черковски вече е партизанин и командир на бригада \"Г. Димитров\". Полицията арестува семейството, но Андон се укрива. Издава го обаче неговият кръстник. Изпращат ги в полицейския участък в Стара Загора, където на Андон е оказана \"честта\" да бъде разпитан лично от околийския началник на полицията.  Момчето не отговаря на въпросите къде е баща му, кои са другарите му. Започват зверски да го бият с палки и тояги, но нищо не успяват да изкопчат от него. Интернират го с майка му и сестра му в с. Диамандово, Ардинска околия. Там Андончо се запознава с видния деец на БЗНС Георги Трайков, също интерниран тук по това време, по негова поръка разнася листовки из селото.  Партизанската бригада \"Георги Димитров\" влиза в Стара Загора на 11 септември 1944 г. Баща му има възможност доста по-късно да види семейството си и да разбере за  влошеното здраве на Андон. Марин Черковски разказва за сина си: \"В Андон нямаше нищо изключително, което на пръв поглед да го отличава от другите деца. Беше буен, обичаше игрите. Обичаше и пееше песни за юнаци и народни закрилници. Струва ми се, че беше разбрал едно от най-важните неща - децата са длъжни да продължат делото на бащите си\". Момчето се учи отлично, дори по време на интернирането в Овча могила. Но в резултат на мъченията в полицията, здравето му е сериозно увредено. Баща му споделя: \"При побоищата са му смлели бъбреците, опитвахме се да му помогнем, но беше късно. не можахме да го спасим\". През август 1945 г. Андон Черковски умира в болницата.  До 1969 г. не бе публикувано нищо за това прекрасно момче, ятачето от Раднево, нашето безсмъртниче. През 1969 г. ЦК на ДКМС излиза с решение да се издирят деца-участници в антифашистката борба. Чак тогава става ясно, че Андон е син на работещия в ОК на БКП Марин Черковски. На въпроса защо 25 години не е казвано нищо за момчето му, бащата отговаря: \"Не е ставало дума\". Такъв скромен и верен на идеите си човек. Затова смятаме, че е прекрасна идеята за издирване на децата невинни жертви и да се постави монумент в тяхна памет. През 1969 г. с указ Андон Черковски бе награден посмъртно с орден \"Народна свобода 1941-44 год\". С участието на пионерските отряди тогава бе построен паметник на Андон Черковски. Написахме книга, както и песен, събрахме спомени за неговия кратък живот. Неговите приятели, съученици и учители, хората от Раднево са съхранили светли спомени за нашето безсмъртниче Андон. Пред паметника му винаги се поднасят цветя.   Зюмбилка Нашева, председател на БАС, Раднево Стойна Ангелова, председател на \"Русофили\", Раднево, д-р Стоянка Коева Анжел Вагенщайн (сценарист, писател, общественик), Велислава Дърева (журналист), д-р по филология Велиана Христова (журналист), Христо  Георгиев (журналист, писател, издател), проф. Валентин Старчев (скулптор), Иво Хаджимишев (художник фотограф), ген. Ангел Марин (бивш вицепрезидент), ген. Георги Иванов (първи български космонавт), д-р по философия Лидия Иванова, проф. Андрей Пантев (историк), проф. Искра Баева (историк), проф. Евгения Калинова (историк), проф. Иван Славов (скулптор), акад. Дамян Дамянов (хирург), Снежана Тодорова (филолог, СБЖ), Къдринка Къдринова (журналист), Емил Бехар (педагог, общественик), Емил Кало (икономист, общественик, бивш председател на \"Шалом\"), Валентин Караманчев (журналист, писател, общественик), Боян Ангелов (писател, СБП), проф. Благовест Вълков (архитект), Владимир Шейтанов (юрист, адвокат), Петър Андасаров (писател). ", "date": "2019.02.25", "title": "Никога повече!"}
{"url": "https://duma.bg/nay-novoto-v-sferata-na-3d-tehnologiite-idva-v-sofiya-n186081", "text": "София отново ще бъде център на иновациите в сферата на 3D технологиите - между 16 и 18 май т.г. По покана на Chaos Group у нас пристигат за конференцията Total Chaos над 30 световноизвестни лектори и 900 международни гости. Събитието ще предложи на посетителите си над 50 презентации в рамките на 3 дни. Точно преди 2 години Chaos Group заслужено спечели най-престижното отличие от Академията за филмови изкуства и наука за \"оригиналната концепция, дизайн и прилагане на технологията V-Ray\", информира Красимира Христоскова от APRA.", "date": "2019.02.25", "title": "Най-новото в сферата на 3D технологиите идва в София"}
{"url": "https://duma.bg/vazstanoven-grisho-trenira-v-sasht-n186088", "text": "Григор Димитров е възстановен от контузията в дясното рамо и тренира на пълни обороти в Далас. Там той е гост на тенис специалиста Грант Чън. В академията към университета Southern Methodist българинът води занимания с треньора си Даниел Валверду. Андре Агаси не е с тях, защото е в Индия по лични дела. В САЩ Григор проведе занимание и с Томи Хаас (Гер). Очакванията са хасковлията да се завърне на корта за първия турнир от сериите \"Мастърс\" в Индиън Уелс от 4 март.", "date": "2019.02.25", "title": "Възстановен Гришо тренира в САЩ"}
{"url": "https://duma.bg/levski-pobedi-tsska-sf-n186072", "text": "Левски победи ЦСКА-Сф с 1:0 в голямото дерби от XXIII кръг на Първа лига. Пред 12 000 души на Националния стадион символичните домакини стигнаха до 3 т. след автогол на Стивън Перейра (45+2). В ситуацията бразилецът Паулиньо центрира в наказателното поле към Станислав Костов, а във въздуха холандецът не успя да реагира и топката се удари в главата му, за да влезе във вратата. Това беше и единствената по-сериозна грешка в наказателното поле на \"червените\". За тяхната загуба помогна и съдията Владимир Вълков, който незаслужено изгони Едвин Джеси (43). Левски събра 48 т. и измести именно ЦСКА-Сф от втората позиция заради по-добрите показатели с \"червените\" в преките двубои. Есента \"сините\" също биха този съперник с 1:0 след автогол на Витаутас Черниаускас. Двата тима са на 5 т. от лидера Лудогорец, който първите 3 пролетни кръга спечели едва 2 т. \"Левски показа добър характер и аз съм доволен от това. Не коментирам съдиите, добре се справиха. Нека ги оставим да свирят това, което виждат. Не искам да коментирам реферите, това не е най-важното в този мач. В нашия отбор има психологически натиск, но вече нещата стоят по-добре. Радвам се и заради феновете, тъй като те заслужават тази победа. Лично аз не се заблуждавам с подобна победа. Този мач е емоция, но съм спокоен и искам да го предам на футболистите. Тези битки са въпрос на интелект. Искам да видя отбор, който е готов за титла. Не искам химера. Бием един мач и видите ли ще спечелим титлата. Разбира се, че искам да станем шампиони, но не се заблуждавам с един мач\", заяви треньорът на \"сините\" Георги Дерменджиев.", "date": "2019.02.25", "title": "Левски победи ЦСКА-Сф"}
{"url": "https://duma.bg/v-rodopite-shte-proizvezhdat-shafran-za-kitay-n186114", "text": "У нас ще се произвежда шафран за Китай. Според проучване България е една от страните, които могат да го захранват основно с шафранови луковици и продукти. Идеята е държавата ни да стане хъб и да се представи на китайския пазар с изцяло нова индустрия, която да се развие в Родопите, най-вече в района на Кърджали. За целта в експерименталните полета на Аграрния университет ще бъдат размножени шафранови луковици. През март ще има посещение на наши експерти в Китай, включително и шефа на Българската асоциация за шафран. През май в Китай ще бъде представена и първата продукция, произведена у нас. Това стана известно през миналата седмица при откриването в Аграрния университет в Пловдив на демонстрационен център 16+1 за електронна търговия със селскостопански и други продукти между Китай и държавите от Централна и Източна Европа. Именно този център има за цел в умален мащаб да представи целия път, по който минава успешна сделка - от земята до крайния купувач. Студенти ще участват в целия процес - от отглеждане на култури през тяхното преработване до реализирането на пазара в Китай чрез електронна търговия, обясни Васил Гелев, изпълнителен директор на Центъра за насърчаване на сътрудничеството в областта на селското стопанство между Китай и страните от Централна и Източна Европа. От началото на тази година китайското правителство е с облекчен режима на внос на селскостопански продукти чрез електронна търговия на дребно. Това значително ще улесни търговията с България. \"От 2015 г. нашият център фокусира вниманието си върху електронната търговия и изграждане на инфраструктура. Затова през 2017 г. открихме логистичен хъб за електронна търговия в  икономическа зона Тракия. В момента 1321 продукта могат да се търгуват на пазара в Китай до крайни потребители, дори без наличие между двете страни на протоколи за внос и износ. Това ще рече, че България с електронна търговия ще има възможност да изнася както мляко и млечни продукти, така и свежи зеленчуци, широка гама продукти, които досега нямахме възможност да реализираме\", обясни Гелев. ", "date": "2019.02.25", "title": "В Родопите ще произвеждат шафран за Китай"}
{"url": "https://duma.bg/anev-ni-klasira-4-i-v-evropa-n186090", "text": "България зае четвърта позиция в общото класиране по медали на европейското по биатлон в Раубичи. Въпреки че нашите останаха само със златото на Красимир Анев в дългата дистанция, родината ни изпревари сили в биатлона като Беларус, Германия, Украйна и Франция. Отборен шампион е Швеция с 3 златни, 2 сребърни и 1 бронзов медал, пред Русия (2, 2, 1) и Норвегия (2, 1, 2). В последния старт - преследването на 12,5 км, Владимир Илиев се класира девети. Троянецът се движеше отлично след първите 2 стрелби, но при третата от положение прав направи 3 пропуска и със завъртените наказателни обиколки финишира на 1:43,7 мин. от победителя Тарей Бьо. Норвежецът не улучи само 1 от 20-те мишени и измина дистанцията за 31:10,3 мин. Втори завърши Матвей Елисеев (Рус) с 1 грешка и на 28,5 сек., а с бронз се окичи Хаавард Богетвейт (Нор) също с 1 пропуск и пасив 54,2 сек. Анев сгреши също 3 пъти и се нареди 18-и на 2:20,4 мин. Антон Синапов остана 29-и след 5 грешки и на 2:25,7 мин. В събота в спринта на 10 км Илиев завърши шести, след като пръв път през сезона повали всички мишени в динамичната дисциплина, но беше по-бавен с 45,4 сек. от победителя Тарей Бьо. Синапов се класира 15-и, Анев 24-и, а Димитър Герджиков 30-и. В преследването на 10 км при жените Милена Тодорова се класира 21-а с 18 от 20 свалени мишени и на 2:14,4 мин. от победителката Екатерина Юрлова (Рус), която с 1 пропуск фиксира 27:43,4 мин. Даниела Кадева остана 37-а, а Емилия Йорданова е 38-а. Десислава Стоянова не стартира.", "date": "2019.02.25", "title": "Анев ни класира 4-и в Европа"}
{"url": "https://duma.bg/kristofersen-%E2%84%961-v-bansko-n186094", "text": "Хенрик Кристоферсен спечели гигантския слалом за Световната купа в Банско. Норвежецът даде общо време 2:26,87 мин. и драматично изпревари с 0,04 сек. лидера в класирането и неизменен носител на Големия кристален глобус в последните 7 години Марсел Хиршер (Ав). Трети се нареди 38-годишният Тома Фанара (Фр) на 0,39 сек. Ветеранът подобри рекорда си за най-възрастен скиор с подиум в дисциплината. С второто място Хиршер заслужи  Малкия кристален глобус. Този сезон той за втори път бе победен от норвежеца, който в Оре му измъкна и световната титла. Кристоферсен пък записа първата си победа за сезона и общо 17-а в кариерата. Досега 24-годишният скандинавец имаше само един успех в гигантския слалом - в Мерибел 2015 г. Пред родна публика Алберт Попов не успя да се класира за втория манш. Най-добрият ни скиор завърши 32-и при дебютното си участие в старт от Световната купа на родна земя. 21-годишният софиянец преодоля трасето за 1:18,68 мин. и остана на 0,26 сек. от място във втория манш, за който се класираха 30-те най-бързи. \"В тази дисциплина този сезон това беше най-доброто ми спускане. Имаше участъци, в които не бях оптимален. Но съм доволен, защото бях много близо до първите 30\", каза Попов, бронзов медалист в гигантския слалом от световното за юноши в Давос през 2018 г. Другият ни представител Йоан Тодоров е 51-и с време 1:20,08 мин. Той бе по-бавен от най-бързия в първия манш Хиршер с 5,13 сек. Първото спускане завършиха 55 алпийци от 64 стартирали. В събота заради лошото време Супер-Г беше отменено. А в петък световният шампион от Оре Алекси Пентюро (Фр) спечели комбинацията с общо време 1:55,55 мин. и заслужи малката Световна купа. Тогава втори се нареди Хиршер на 68 стотни, с 1 стотна пред \"бронзовия\" Стефан Хадалин (Слвн). Йоан Тодоров остана последен, 36-и на 11,44 сек. зад победителя. В генералното класиране Хиршер вече е с 1408 т., пред Пентюро 918, Кристоферсен 808, а Попов е 57-и с 95 т. \"Изумителна работа на организаторите. Като гледах снега в събота, бях готов да се разпиша, че няма да е готова пистата. А сега беше идеална. Много малко хора знаят какви идеални условия за ски има тук. Това е жалко. Един ден ще кажа на 5-месечния си син, че имаме апартамент тук. И че съм получил почетен медал от кмета. Това бе много специално, защото е ставало само в родния ми град и тук. Банско е много по-добър курорт от някои в Австрия\", обяви Хиршер. Той вече е с 19 глобуса, като изравни рекордьора Ингемар Стенмарк (Шв). \"България е специално място за мен. Първите ми победи са тук в Европейската купа. От 4 състезания имам 3 победи. Което е много добре. Сега стотните бяха на моя страна, заради това съм изключително доволен\", заяви Кристоферсен. Кариерата на норвежеца започва в Пампорово. \"Но това беше много отдавна. Преди 12 г.\", допълни той. \"От една страна, съм доволен, че нямаше старт в събота, защото съм зверски изморен\", призна норвежецът. Награждаването на победителите извърши легендарният италиански скиор Алберто Томба, чието име носи пистата под връх Тодорка.", "date": "2019.02.25", "title": "Кристоферсен №1 в Банско"}
{"url": "https://duma.bg/domuschiev-s-merak-da-kupi-nay-stariya-angliyski-klub-n186091", "text": "Кирил Домусчиев е сред желаещите да купят английския Нотс Каунти, твърди местният в. \"Нотингам Поуст\". В момента тимът, който играе в  четвъртото ниво на футбола на Острова, е на пазара, след като собственикът Алън Харди реши да го продаде. Според журналиста Лий Къртис българският милиардер е един от кандидатите за контролния пакет акции. Нотс Каунти е най-старият професионален английски клуб в момента, но изпитва сериозни финансови затруднения. Според \"Нотингам Поуст\" клубът представлява идеален вариант за Домусчиев, който търси нов футболен проект, аналогичен на Лудогорец. В Англия пишат, че състоянието на Домусчиев е около $950 млн. и се дължи най-вече на фармацевтичната компания \"Хювефарма\".", "date": "2019.02.25", "title": " Домусчиев с мерак да купи най-стария английски клуб"}
{"url": "https://duma.bg/rado-yankov-13-i-i-14-i-v-kitay-n186089", "text": "Радослав Янков зае 13-о място във втория старт на паралелния гигантски слалом от Световната купа по сноуборд в Сикрет Гардън, Китай. Българинът завърши 12-и в квалификациите с общо време 1:14,82 мин. На 1/8-финалите обаче той беше дисквалифициран в серия с представителя на домакините Сюан Чжан. Пръв завърши Даниеле Багоца (Ит), който в големия финал победи световния шампион Дмитри Логинов (Рус), а трети се нареди Роланд Фишналер (Ит). В събота Янков се нареди 14-и в първия старт в Китай, а златото отново заслужи Багоца. В генералното класиране начело излезе Фишналер с 3610 т., пред Андрей Соболев (Рус) 3445, Андреас Промегер (Ав) 3316, а Янков е 22-ри с 1336 т. За малката Световна купа в паралелния гигантски слалом водач е Соболев с 1810 т., а Янков е осми с 850 т. Последният кръг е в САЩ, в курорта Холидей Вали, Ню Йорк в четвъртък и петък. ", "date": "2019.02.25", "title": "Радо Янков 13-и и 14-и в Китай"}
{"url": "https://duma.bg/cheshki-miliarder-kupuva-magazinite-metro-n186115", "text": "Антимонополната комисия на Германия разреши на чешкия милиардер Даниел Кретински да придобие от 25 до 35% от акциите на Metro AG, съобщи \"Ханделсблат\". Съгласно немското законодателство при покупка на над 30% от акциите на дружеството чешкият милиардер трябва да подаде и заявка за поглъщане на Metro AG. Засега той не е потвърдил това, но вероятно ще го направи след разрешението на германския антимонополен орган. Още през януари Ройтерс съобщи, че Кретински работи над пакет за финансиране покупката на веригата хипермаркети. По-рано компанията EP Global Commerce, притежание на милиардера, купи 7,3% от акциите за 316 милиона евро. Metro AG има сериозни финансови проблеми от началото на 2018 година. Първото полугодие продажбите му се свиха и намалиха печалбата, което направи сделката с чешкия милиардер по-лесна за договаряне. Състоянието на Даниел Кретински се оценява на 2,6 млрд. долара от Forbes към август 2018 г. През миналата година той продаде 31% от енергийната компания EPH (Energeticky & Prumyslovy Holding) за 1,6 млрд. долара на австралийската група Macquarie, но продължава да държи мажоритарен дял. EPH държи над 50 компании в различни европейски държави. Веригата хипермаркети Метро има 13 магазина в България и две специализирани бази в Банско и Слънчев бряг. Метро Кеш енд Кери откри първите си два магазина у нас през 1999 г. - в София на бул. \"Цариградско шосе\" и в Пловдив, а в момента вече има по два магазина в двата най-големи града в страната, както и по един в Бургас, Варна, Русе, Плевен, Велико Търново, Стара Загора и Благоевград.", "date": "2019.02.25", "title": "Чешки милиардер купува магазините \"Метро\""}
{"url": "https://duma.bg/razkriha-nazvanieto-na-noviya-film-za-bond-n186028", "text": "Разкриха работното заглавие, под което ще се снима най-новият, 25-и поред, филм за Джеймс Бонд, съобщи Би Би Си. Британската медия се позовава на сп. \"Пръдакшън уийкли\", според което лентата е озаглавена \"Шетърхенд\" - в превод: \"Поразяващата ръка\". Според изданието снимките на дългоочаквания филм за британския шпионин ще започнат на 6 април в студията \"Пайнууд\" в Лондон.  Премиерата на дългоочакваната лента вече беше отложена веднъж - миналата година, след като носителят на \"Оскар\", режисьорът Дани Бойл, реши да се оттегли от проекта. Първоначално филмът трябваше да тръгне по кината във Великобритания на 25 октомври 2019 г., но заради пренаписване на сценария премиерата засега е насрочена за 8 април 2020 г. Междувременно Кари Фукунага се съгласи да бъде режисьор на продукцията, което успокои продуцентите и потуши слуховете за прекратяването й. \"Шетърхенд\" е псевдоним, използван от супер престъпника Ернст Блофелд в романа на Ян Флеминг от 1964 г. \"Човек живее само два пъти\". В ролята на злодея в последния филм за Бонд - \"Спектър\", се превъплъти Кристоф Валц, като режисьорът Кари Фукунага намекна, че той вероятно ще се завърне.", "date": "2019.02.25", "title": " Разкриха названието на новия филм за Бонд"}
{"url": "https://duma.bg/kmetat-na-lovech-prati-v-sada-bezplatnite-detski-gradini-n186139", "text": "Поне до средата на април детските градини и яслите в Ловеч няма да са безплатни. Въпреки решението на общинския съвет. Още през декември миналата година общинарите гласуваха постановление, с което освободиха от такси децата, които посещават общински градини и ясли.  Кметът на града Корнелия Маринова обаче реши да не се съгласи с решението на общинския съвет. Още през януари тя обяви постановлението за противозаконно и върна документа за повторно разглеждане. Общинският съвет за втори път прие промените, кметът за втори път го оспорва. Сега се оказва, че Маринова е дала постановлението на съд. Делото в Административния съд ще се проведе на 11 април, като поне дотогава в детските градини и ясли в Ловеч ще се плащат такси.", "date": "2019.02.25", "title": "Кметът на Ловеч прати в съда безплатните детски градини"}
{"url": "https://duma.bg/zdravnoto-ministerstvo-vavezhda-kriterii-za-universitetskite-bolnitsi-n186129", "text": "До началото на тази година не съществуваха критерии, на базата на които да се извърши преценка дали една болница може да бъде определена за университетска, става ясно от от доклада на министъра на здравеопазването Кирил Ананиев във връзка проектонаредбата за критериите за определяне на университетски болници. Досега на практика всяка болница, получила положителна акредитационна оценка за обучение на студенти и специализанти, за която е постъпвало предложение от ректор на висше училище, съгласувано с директора на болницата, можеше да кандидатства за университетска и да бъде одобрена от Министерския съвет. Към момента лечебните заведения, получили положителна акредитационна оценка за обучение на студенти и специализанти, са над 130. Целта на наредбата е за университетски да бъдат определяни само структури, които реално са обвързани с университет, с обучение на студенти, специализанти и докторанти и с осъществяването на научна дейност в по-голяма степен от останалите лечебни заведения, получили одобрение от министъра на здравеопазването за обучение на студенти и специализанти. Университетските болници трябва да обучават лекари и/или зъболекари, фармацевти, специалисти по здравни грижи.  Според новите разпоредби лекарите, заемащи академична длъжност, трябва да са поне 30% от лекарския състав на болница и 60% на клиника/отделение. Доцентите и професорите в лечебното заведение трябва да са поне 20% от хората с академична длъжност в болница и поне 10% в клиника или отделение. Друг критерий е през последните 2 години поне 30% от студентите да са провеждали клиничното си обучение в съответната структура.  Най-малко 10% от лекарските длъжности в съответната структура трябва да са за специализанти. Тези места се заемат въз основа на срочен трудов договор, като след придобиването на специалност от специализанта длъжността се освобождава.  В проекта е предвидено и поне петима да са докторатните, които да провеждат обучението и изследователската си дейност в многопрофилна болница, поне двама в специализирана и поне един в клиника/отделение. Ако лечебно заведение или клиника/отделение, което не осъществява обучение на студенти и специализанти в минималния обем, предвиден в проектонаредбата, поиска да покрие заложените изисквания, ще е необходимо поне 10% от лекарските длъжности да са за специализанти.", "date": "2019.02.25", "title": "Здравното министерство въвежда критерии за университетските болници"}
{"url": "https://duma.bg/evropa-sreshtu-neravenstvata-shte-e-poslanieto-na-kandidatite-na-bsp-n186130", "text": "Борба с неравенствата е основният приоритет, на който ще заложат кандидатите на БСП за евродепутати, заяви в Мадрид зам.-председателят на партията Деница Златева. В кампанията за евровота ще бъде заложено на традиционни за левицата приоритети, ще се заложи на Младежкия план и устойчиво развитие със социални елементи. Златева припомни, че НС на БСП утвърди процедурата за подредба на евролистата - до 15 март трябва да са ясни водачът и местата на коалиционните партньори в нея. До тази дата текат общинските партийни конференции. След това ще имаме всички предложения, водач на листа, подреждане, уточни Златева. Окончателният вариант на листата ще бъде определен от Националния съвет на БСП. Златева водеше делегацията на БСП на конгреса на Партията на европейските социалисти, заедно с нея в Мадрид бяха секретарят на Националния съвет Вяра Емилова, международният секретар на ПГ \"БСП за България\" Кристиан Вигенин, депутатите Кристина Сидорова и Теодора Халачева, председателят на Младежкото обединение в БСП Николай Бериевски, членове на МО, Обединението на социалистките в БСП и експерти от \"Позитано\" 20. За пореден път песента \"Бела чао\" даде старт на работния ден на стотици социалисти, които заседаваха. Лидерът на S&D Удо Бауман призова за социална революция в Европа. Храна, училище и доктор за всяко дете е обещанието, което съпартийците му са готови да дадат на децата. Край на безработицата и несправедливостта са другите приоритети на социалистите. Лидерът на ПЕС Сергей Станишев уточни, че манифестът   не е просто документ, той е декларация за бъдещето. Имаме идеи за бъдеще, което е по-добре от днес и имаме намерение да ги превърнем в реалност, заяви той.", "date": "2019.02.25", "title": "Европа срещу неравенствата ще   е посланието на кандидатите на БСП "}
{"url": "https://duma.bg/vesela-lecheva-gerb-chuvat-argumentite-ni-samo-kato-napusnem-parlamenta-n186131", "text": "БСП ще се върне в парламента, когато започне смислен дебат, не се занимава с жълтории, не прокарва лобистки закони под паравана на евродирективи и върне отнетите права на избирателите, заяви пред бТВ зам.-шефът на ПГ \"БСП за България\" Весела Лечева. За левицата е важно да се въведе машинно гласуване, да започне процедура за избор на ЦИК и да се върнат преференциите. Според нея с напускането си на парламента БСП е дал знак на управляващите, че начинът, по който се променят изборните правила и се отменят права на гражданите, е в разрез с очакванията на обществото. \"След 16 часа дебати в пленарна зала нашите аргументи не дадоха резултат. Единствената възможна крачка, за да ги накараме да чуят, беше напускането на НС. Явно това работи - вече два пъти, излизайки от НС, аргументите на левицата бяха чути\", категорична бе Лечева. Така левицата е дала знак към всички демократично настроени организации и политически партии за правовия ред в държавата. Това, че 65% от българите не вярват на изборните резултати, означава, че процесът е опорочен, убедена е Лечева. Отнети са правата на гражданите и няма шанс за честни избори. За първи път в парламента се погазва закон, коментира по БНР и говорителят на ПГ \"БСП за България\" Елена Йончева. Ако БСП не беше реагирала и протестирала заради отнемането на граждански права, \"хората щяха да влязат в парламента\", смята тя. Йончева цитира и доклад за \"Зелените\" в ЕП по данни на Евростат и ОЛАФ, според който всяка година от България изтичат 11 млрд. евро заради корупция. На дъното сме въпреки 10-годишното членство в ЕС и еврофондовете, за 10 години чуждите инвестиции са паднали 11 пъти, а за 2018 г. са с 40% по-малко спрямо 2017 г., посочи Йончева. Крайният срок БСП да се върне в парламента е 27 май - веднага след евровота, обяви пред Канал 3 лидерът на столичните социалисти Калоян Паргов. Той отрече БСП да бойкотира парламента и припомни, че Националният съвет възложи на ПГ \"БСП за България\" да напусне НС като протест срещу отпадане на преференциалния вот с поправки в Изборния кодекс. Дори Венецианската комисия казва, че 6 месеца преди избори не е редно да се променят изборните правила. Това създава усещане, че могат да се манипулират изборите, аргументира се Паргов. Колективно решение на ПГ е и депутатите да не получават заплати, докато отсъстват, каза той по повод писмото на лидера на БСП Корнелия Нинова до шефката на НС Цвета Караянчева. Принципът е: \"Който работи - получава, който не работи - не получава\". Ако се окаже, че заплатите им са преведени, пак ще имаме колективно решение\", допълни Паргов и намекна, че социалистите са готови да дарят тези пари за благотворителност.", "date": "2019.02.25", "title": "Весела Лечева:  ГЕРБ чуват аргументите ни само като напуснем парламента"}
{"url": "https://duma.bg/yuristi-gotvyat-natsionalna-stachka-n186132", "text": "Готовност за организиране на национална адвокатска стачка заявиха от фейсбук общността на българските адвокати, в която участват над 2100 правозащитници от цялата страна. От няколко дни от гилдията заплашват с протести и стачки заради новите задължения, въведени със Закона за мерките срещу изпирането на пари. Според тях огромен кръг от фирми и неправителствени организации трябва да извършат обучение на персонала си по разпознаване на съмнителни операции или сделки. В събота адвокатите се събраха на поредния си протест в София. След като престояха пред сградата на Висшия адвокатски съвет, протестиращите защитници се отправиха на шествие към Съдебната палата. Исканията им за промяна в текстове по мерките за изпиране на пари остават. Юристите от фейсбук общността вчера дадоха пресконференция по повод проведеното през почивните дни Общо събрание на Висшия адвокатски съвет. Според адвокатите предложенията на над 30 делегати от страната не са били подложени на гласуване по време на събранието. То бе квалифицирано като \"абсолютна подигравка с всичките 14 000 делегати\". Според адвокат Петромир Кънчев Висшият адвокатски съвет не е предприел действия по предложения за промяна в Закона за адвокатурата и от организацията настояха за оставката на съвета. На събранието не са били взети решения нито по нарушените адвокатски права като претърсвания и изземвания, нито по конкретните мерки срещу нарушаване на адвокатската тайна. Юристите ще продължат да настояват за реформи в органите на адвокатурата, електронно гласуване и защита на адвокатската дейност. Според адвокат Велислав Величков се нарушават правата на адвокатите за сметка на добрия разговор с управляващите. Адвокатите настояха за сериозни нормативни промени, които да гарантират нормалното упражняване на професията и в същото време се обявиха срещу дейността на Висшия адвокатски съвет. Според тях съветът не защитава адекватно правата на адвокатите в страна и затова настояха за оставка на неговото ръководство.", "date": "2019.02.25", "title": " Юристи готвят национална стачка"}
{"url": "https://duma.bg/slanchevo-i-studeno-n186140", "text": "Слънчево, но студено ще е времето днес. Температурите бавно ще се повишават, но максималните няма да надхвърлят 5-7 градуса, за София - 2 градуса. Ще духа слаб до умерен вятър. По Черноморието вятърът ще е по-силен, максималните температури там ще бъдат между 3 и 5 градуса.  Постепенно до края на седмицата предстои затопляне, а в петък се очакват температури до 16 градуса.", "date": "2019.02.25", "title": "Слънчево и студено"}
{"url": "https://duma.bg/maya-manolova-iska-ogranichavane-na-svrahpravomoshtiyata-na-bankite-n186141", "text": "Омбудсманът Мая Манолова ще представи законопроект за ограничаване на свръхправомощията на банките и защита на потребителите от неравноправни клаузи. Общественият защитник организира дискусия на тема \"Защита от неравноправни клаузи и свръхправомощия на банките\". По време на дебата Манолова ще представи законопроекта си, придружен с промени в Гражданско-процесуалния кодекс. Срещу България има наказателна процедура заради несъответствие с правото на ЕС във връзка с неравноправните клаузи в потребителските договори, за което ЕК даде през януари тази година на страната ни двумесечен срок за справяне с проблема, припомнят от Пресцентъра на обществения посредник. Целта на дискусията, уточняват те, е да бъде обсъдена промяна в нормативната уредба, която да защити потребителите, в това число на финансови услуги, предоставяни от банки и други кредитни институции при снабдяването им с изпълнителен лист по реда на заповедно производство.", "date": "2019.02.25", "title": "Мая Манолова иска ограничаване на свръхправомощията на банките"}
{"url": "https://duma.bg/vandali-potroshiha-ofis-na-evrodeputati-ot-bsp-n186142", "text": "Бургаският офис на Делегацията на българските социалисти в ЕП стана обект на посегателство. Неизвестно лице е счупило витрината, както и намиращия се зад нея телевизор, излъчващ рекламни клипове за работата на Делегацията. Ръководството на БСП-Бургас осъжда вандалската проява и се надява зад посегателството да не стои политически съперник. В навечерието на предстоящите избори за ЕП подобен род провокации са недопустими за страна, изповядваща демократичните ценности. Надяваме се, че компетентните органи ще открият извършителя на това деяние, категорични са социалистите.", "date": "2019.02.25", "title": "Вандали потрошиха офис на евродепутати от БСП"}
{"url": "https://duma.bg/bvp-na-balgariya-se-e-uvelichil-s-30-mlrd-lv-za-10-g-n186117", "text": "Брутният вътрешен продукт на България е нараснал с 30%, или с около 30 млрд. лв. за последните 10 години. Това съобщи заместник-министърът на икономиката Александър Манолев по време на X Зимен университет на МГЕРБ в Сандански, съобщиха от пресцентъра на ГЕРБ. Износът ни се е увеличил повече от два пъти от 2009 г. досега и вече надхвърля 56 млрд. лв., допълни Александър Манолев. \"За да отговоря на тези, които твърдят, че чуждите компании напускат страната, ще цитирам официалната статистика - всяка година в България се създават по 10 хил. нови работни места от частния сектор\", подчерта икономическият заместник-министър. Той представи и данни, от които е видно, че инвестициите в страната устойчиво растат през последните години, а за 2018 г., по предварителни данни на НСИ, те ще достигнат 20 млрд. лв. Преките чуждестранни инвестиции също растат с около 10% през 2017 и 2018 г.", "date": "2019.02.25", "title": "БВП на България се е увеличил с 30 млрд. лв. за 10 г."}
{"url": "https://duma.bg/pochina-krasimir-uzunov-sobstvenik-na-agentsiya-fokus-n186144", "text": "Изненадващо тази сутрин, в 4.00 часа, е починал Красимир Узунов, собственик на най-голямата Радиоверига \"Фокус\" и на Агенция \"Фокус\".  56-годишният журналист и бизнесмен създава през 2000 година първата българска частна информационна агенция \"Фокус\". По-късно се ражда и националната Радиоверига \"Фокус\", която в момента е най-голямата за България. Притежава 60 радиостанции, 15 регионални офиса и излъчва 12 самостоятелни програми. През годините марката \"Фокус\" се превърна в знак за професионализъм и за свободна журналистика. Красимир Узунов пък бе познат като един от най-добрите специалисти по проблемите на Балканите. Автор е на стотици публикации в български и чужди издания по проблемите на Македония, Западните Балкани, армията, националната сигурност, реформите в службите за сигурност и българската военна история. Той е роден на 26 януари 1963 година в град Пещера. Завършва с отличие Висшето военно артилерийско училище (ВНВАУ) „Георги Димитров“ в Шумен през 1985 година, специалност Политически профил. Произведен е в чин лейтенант на 31 август 1885 г. Випуск „Сливнишки“. Служи във ВНВАУ през 1985 – 1987 г. През 1987 г. печели конкурс във вестника на Сухопътните войски.  През 1990 г. създава първия клуб на Офицерската Легия „Раковски“ в Шумен. Заедно с подполковниците Митко Шопов и Петко Петков регистрира организацията в Хасково, където се среща с капитан Дойчин Бояджиев. Избран е за говорител на Легията. Напуска армията през септември 1991 г. заради участие в парламентарните избори на 13 октомври 1991 г. в листата на „Конституционният форум“ на професор Николай Генчев, като водач на листата в Кюстендил. В края на октомври 1991 г. се завръща на военна служба и е назначен началник на отдел „Информация“ в Министерството на отбраната в екипа на министър Димитър Луджев. През май 1992 г. подава оставка и напуска окончателно армията. Работи в Македония, Косово, Албания, Босна и Херцеговина. Пише коментари за различни издания и издава книги. На 30 октомври 1998 г. е обявен за нежелана персона за комунистическото правителство на Македония на Бранко Цървенковски. Забраната да посещава Македония е отменена от правителството на ВМРО-ДПМНЕ на премиера Любчо Георгиевски. На 20 септември 2016 г. заедно с началника на отбраната генерал Константин Попов и бившия командващ на ВМС адмирал Пламен Манушев организират военна церемония и заупокойна молитва в памет на загиналите български офицери и войници в боевете на връх Каймак-Чалан през септември и октомври 1916 г. Удостоен е за „Следовник на народните будители“ за 2014 г. от Съюза на народните читалища. Награждаван е с лично оръжие от министъра на отбраната Николай Свинаров, с почетен „Войнишки нож“ от началника на Генералния щаб генерал Никола Колев, със сабя от министъра на отбраната Николай Цонев, със сабя от ръководството на ДАНС, със знак „За принос към Министерството на отбраната“ от министъра на отбраната Ангел Найденов през 2014 г. и със знак „Достойнство и чест“ от министъра на отбраната Красимир Каракачанов през 2018 г. Удостоен е с титлата „Доктор хонорис кауза“ на Военна академия „Георги Раковски“ от 15 февруари 2017 г.  ", "date": "2019.02.25", "title": "Почина Красимир Узунов, собственик на Агенция \"Фокус\""}
{"url": "https://duma.bg/rodni-produkti-specheliha-v-konkursa-izborat-na-potrebitelya-n186118", "text": "Българските продукти са предпочитани, показа отново тазгодишният конкурс \"Изборът на потребителите\". В него се състезаваха храни и напитки,  представени от производители и търговци на изложбите \"Фудтех\", \"Винария\" и \"Вкусове от Италия\" в Международен панаир Пловдив.  Оспорвана бе конкуренцията сред  месните продукти. Луканка \"Родопа Ком\", натурален вурст на \"Алдагот\", горнооряховски суджук \"Стефанов\", суджук с праз на \"Кумир-си\" и поркета на \"Даневи и К.\" спечелиха предпочитанията на взискателното жури. То отличи и три български вина: \"Сира резерва\" на \"Тракийско вино\", \"Енигма Експерианс\" на изба \"Малката звезда\" и малиново вино \"Кубера\". ", "date": "2019.02.25", "title": "Родни продукти спечелиха в конкурса \"Изборът на потребителя\""}
{"url": "https://duma.bg/registar-za-vsichki-koito-stroyat-nad-100-kv-metra-n186116", "text": "Строителите, които искат да строят жилищни и вилни сгради над 100 кв. м, ще трябва да бъдат вписани в Централния професионален регистър, който се поддържа от Камарата на строителите в България. Това предвиждат промени в Закона за устройство на територията (ЗУТ), приети на второ четене от парламентарната комисия по регионално развитие. Сега минималният праг е 1000 квадратни метра, но камарата от доста време настоява за намаляването му с мотива, че това ще изсветли сектора. Първоначалните текстове за промени бяха прагът да се свали до 300 кв. м, но \"Обединени патриоти\" предложиха да бъде до 100 кв. м. По предложение на депутата от ГЕРБ Младен Шишков беше прието освен строителство сред дейностите да бъде вписано и реконструкция за ниски сгради, което на практика ще разшири още повече обхвата на фирмите, за които ще се изисква професионална регистрация. Камарата на строителите в България настояваше по принцип всички фирми в бранша да бъдат вписани в регистъра, за да могат да работят. Освен изсветляване на сектора това ще е и превенция за некачествено строителство, изтъкнаха от камарата. Според техните изчисления промените ще накарат около 3000 фирми да се регистрират.", "date": "2019.02.25", "title": "Регистър за всички, които строят над 100 кв. метра"}
{"url": "https://duma.bg/nezakonno-smetishte-kray-samokov-trovi-r-iskar-n186146", "text": "Тонове отпадъци, включително етернит и стари гуми, се трупат в незаконно сметище само на 2 км от центъра на Самоков. За проблема алармираха разтревожени жители на града пред БиТиВи. Оказва се, че проблемъте  от години, а общината трудно може да се справи, защото няма възможност да осигури денонощна охрана на мястото. Става въпрос за местността \"Рашид бегов чифлик\".  Голяма част от боклуците на незаконното сметище попадат в канали, които се вливат директно в река Искър. 10 километра по-надолу по течението реката се влива в язовир \"Искър\". През 2006 г. мястото е отредено за изхвърляне на земни маси. Имало е и охрана, но средствата на общината не достигат и контролът не е денонощен. За да се спести от сметищни такси, боклуците се изхвърлят обикновено по тъмно. Ромите от близката махала взимали по 10 лева за каруца. Между 300 и 1000 лева е глобата за изхвърляне на отпадъци, но само ако има кой да констатира нарушението.Кметът на Самоков Владимир Георгиев обяснява, че проблемът е от години и от общината полагат усилия, за да ограничат изхвърлянето на отпадъците. Той призова хората да подават сигнали и увери, че общината ще реагира. Според него начинът е да се съставят актове. София Атанасова, главен експерт в отдел \"Управление отпадъците\" към РИОСВ, пояснява, че за изминалата година са направили 2 проверки и е установено замърсяване. По думите ѝ каналът се почиства ежегодно и за опасност за екосистемата не може да се говори. ", "date": "2019.02.25", "title": "Незаконно сметище край Самоков трови р. Искър"}
{"url": "https://duma.bg/trotoarite-i-ulitsite-sa-provalat-na-fandakova-n186126", "text": "Състоянието на тротоарите, улиците и паркирането в кварталите е най-големият проблем на София, показва анкета на организацията \"Спаси София\". В нея са се включили 7000 столичани. Те трябваше да дадат оценка на столичния кмет Йорданка Фандъкова и да посочат най-големите й успехи и провали. Според анкетираните кметицата не се е справила и с поддържането и опазването на междублоковите пространства, зелените площи и презастрояването. Осветлението, градският транспорт, училищата и детските градини са посочени от най-малко столичани като отчетливи проблеми. Според хората София е оставена на автопилот, а в града проблемите са системни и се задълбочават.  Подробните обобщени данни ще бъдат представени от \"Спаси София\" в следващите дни. ", "date": "2019.02.25", "title": "Тротоарите и улиците са   провалът на Фандъкова"}
{"url": "https://duma.bg/vpk-iska-da-raboti-za-modernizatsiyata-na-armiyata-n186125", "text": "Трябва да бъде създадена дългосрочна стратегия за развитие на отбранителната индустрия у нас, каза пред БНР акад. Стефан Воденичаров, съпредседател на сдружението на Българската отбранителна индустрия. Сдружението и ръководствата на КНСБ и КТ \"Подкрепа\" поискаха среща с министъра на икономиката Емил Караниколов и министъра на отбраната Красимир Каракачанов, за да бъде обсъдено участието на военнопромишления комплекс (ВПК) в модернизацията на армията. \"Няколко са нещата, които искаме да дискутираме с двамата министри. Първо - участие на отбранителната индустрия в трите програми за модернизация на българската армия; създаване на условия и финансиране за научноизследователската работа и подготовката на кадри за отбранителната индустрия; въпросът за иновациите и въпросът за военновременните запаси\", поясни акад. Воденичаров.", "date": "2019.02.25", "title": "ВПК иска да работи за модернизацията на армията"}
{"url": "https://duma.bg/mladi-sotsialisti-poiskaha-mesta-v-zabavachkite-v-triaditsa-n186123", "text": "Членове на Младежкото обединение в БСП в район \"Триадица\", както и други младежи от столичната организация на БСП се включиха в протест с наслов \"Срещу липсата на места в детските градини в София\". Организатор на инициативата е Михаела Стоянова, млада майка, живееща в района със своето семейство. От години районният кмет на \"Триадица\" обещава да бъде изградена детска градина на ул. \"Иван Кирков\" в кв. \"Манастирски ливади\", а строежът на такава все още не е започнал. В събота протестиращите се събраха точно на мястото, където би трябвало да се изгради детското заведение, за да отрежат символично лентичката на обекта. \"Събираме подписи в подкрепа на изграждането на детска градина на това място. За няколко дни сме събрали 350 подписа, продължаваме да търсим подкрепа от гражданите на столицата\", заяви Георги Ангелов, председател на МО в БСП в \"Триадица\".", "date": "2019.02.25", "title": "Млади социалисти поискаха   места в забавачките в \"Триадица\""}
{"url": "https://duma.bg/60-ot-uchenitsite-tarsyat-matematika-i-tehnologii-izvan-klas-n186122", "text": "Близо 60% от учениците са избрали направленията от STEM - \"Дигитална креативност\", \"Математика\", \"Технологии\" и \"Природни науки\" за извънкласни дейности. За провеждането на заниманията по интереси бяха отпуснати 25 млн. лв. от държавния бюджет. Над 16 500 извънкласни дейности ще се провеждат в 2249 училища в страната до края на 2019 г. Групите трябва да бъдат сформирани окончателно до края на месеца, като за момента участие са заявили над 251 000 ученици.  Поне два пъти в седмицата учениците ще имат занятия извън задължителните по учебните планове. Сред желаните направления са още \"Изкуства и култура\" и \"Спорт\". Засилен интерес има към заниманията по шахмат в цялата страна, като в тях ще се включат над 3200 деца. Шахът е третият най-популярен спорт след футбола и волейбола. Учениците в страната са поискали да спортуват още тенис и баскетбол. Близо 31 200 са избрали сценични и танцови изкуства, сред които са театрални кръжоци и народни танци. За първа година са сформирани групи по медийна грамотност и стилистичен анализ на медийната реч.", "date": "2019.02.25", "title": "60% от учениците търсят  математика и технологии извън клас"}
{"url": "https://duma.bg/145-ot-balgarite-sa-bili-s-psihichno-razstroystvo-n186124", "text": "В някакъв етап от живота си 14,5% от българите са страдали от психично разстройство, сочат данните на Националния център по обществено здраве и анализи (НЦОЗА). От тях с тревожните разстройства са 8,4%, 4,5% с на разстройства на настроението, а при 4,7% проблемът идва от злоупотребата и зависимостта от алкохол и наркотици. Въпреки че психичните разстройства намаляват, зависимостите растат. Злоупотребата с алкохол и наркотици например се е увеличила от 3,3 на 4,85%. Жените по-малко злоупотребяват. Едва един от всеки петима с проблеми търси помощ при специалист. Въпреки че жените са по-емоционални, те търсят по-често помощ, докато мъжете рядко търсят помощ, коментира д-р Захари Зарков, началник на отдел \"Психично здраве\" в НЦОЗА. По думите му семейните хора страдат по-рядко от депресия. Д-р Зарков подчерта, че в България се подценява важността на психичното здраве.", "date": "2019.02.25", "title": "14,5% от българите са били с психично разстройство"}
