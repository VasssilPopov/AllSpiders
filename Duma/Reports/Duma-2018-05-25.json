{"url": "http://www.duma.bg/node/167538", "text": "Ремонтът на леки автомобили пред жилищните блокове става незаконен според новия Закон за пътните превозни средства, който в момента е подложен на обществено обсъждане. Ако той влезе в сила, смяната на масло по тревни площи и тротоари, подмяната на спирачни накладки ще бъдат забранени. \nКакто вече ДУМА писа, една от целите на закона е да регламентира работата на автосервизите. Оказва се, че в момента се проверяват само обектите, регистрирани по Търговския закон, но не и на нелегалните гаражни сервизи. Според закона за всеки автомобил ще бъде създаден електронен регистър на техническите прегледи, където ще бъде отбелязан и пробегът на колите. Той ще бъде записан и върху стикерите на предното стъкло. \n    \n \t\n", "date": "2018.05.25", "title": "Забраняват ремонта на коли пред блока"}
{"url": "http://www.duma.bg/node/167541", "text": "Върховният административен съд е отхвърлил жалбите срещу Оценката за въздействие на околната среда (ОВОС) за изграждането на източния обход на магистрала \"Струма\" през Кресненското дефиле.  Тричленен състав на ВАС е отхвърлил с окончателно решение жалбите на две физически лица и на сдружение \"За земята - достъп до правосъдие\" срещу решение №3-3/2017 г. от 19.10.2017 г. за ОВОС на министъра на околната среда и водите. \"С решението е одобрено осъществяването на инвестиционно предложение \"Подобряване на трасето на Лот 3.2 на Автомагистрала \"Струма\" по Източен вариант Г 10.50.\", съобщават от съда Източният вариант разделя движението по магистралата на две самостоятелни и раздалечени едно от друго пътни платна. Платното в посока Гърция ще преминава по съществуващия сега път Е-79, а за София - по нов терен на изток от Кресненското дефиле. Разбира се, предвижда се рехабилитация и укрепване на Е-79, като се включат и различни мерки за опазване на биологичното разнообразие. Точно преди Кресна едното платно на автомагистралата ще се отделя на изток и ще обхожда града, докато сега целият трафик, дори тежкотоварният, минава между къщите. Плановете са \"околовръстното\" на Кресна да има четири тунела с обща дължина 1266 м, един виадукт (316 м), два моста, както и седем надлеза и подлеза. Ще са необходими и 245 м подпорни и укрепителни стени. Платното от Кулата за София ще започва на 100 м след пресичането с жп линията за мина Ораново. Оттам ще минава вляво от сегашното шосе, след което ще тръгва на югоизток успоредно на река Градевска и между кварталите на Симитли \"Ораново\" и \"Дълга махала\". После ще пресича второкласния път за гр. Гоце Делчев и ще навлиза в планинския скат. Там ще бъде прокопан тунел с дължина 350 м, а веднага след него ще има виадукт. По-нататък трасето ще обхожда село Полето, ще пресича пътя за Брежани и ще преминава над притока на р. Брежанска. На това място ще започва и дългият 1130 м тунел. След преминаването западно от селата Ракитна и Мечкул и източно от с. Стара Кресна постепенно шосето ще се измества още повече в източна посока към съществуващия път за с. Влахи. По цялата тази дължина е предвидено изграждането на 18 виадукта с обща дължина 5087 м, пет тунела (4200 м), един мост и 11 надлеза и подлеза. Важна подробност е, че ще има напречни връзки между двете платна, като за целта ще се използват съществуващите пътища. Предвидени са общо пет пътни възела - \"Симитли\", \"Полето\", \"Мечкул\", \"Стара Кресна\" и \"Кресна\". Приблизителната дължина на тази част от аутобана ще е 24 километра. След постановеното от съда вече няма пречка цялата АМ \"Струма\" да бъде завършена до 2022 година, което е крайният срок. Ако аутобанът, част от Паневропейски коридор номер 4, свързващ Германия и Гърция, не бъде готов след 4 години, страната ни ще трябва да върне всички пари от европейското му финансиране - над 1,5 милиарда лева. \n    \n \t\n", "date": "2018.05.25", "title": "Съдът реши: \"Струма\" ще минава през Кресненското дефиле"}
{"url": "http://www.duma.bg/node/167537", "text": "Германският финансов гигант Дойче Банк, една от най-големите търговски банки в Европа, обяви значително намаляване на своя дялов капитал. В тази връзка ще бъдат закрити седем хиляди работни места, съобщава икономическото издание Das Handelsblatt, като се позовава на изявление от банката, разпространено преди годишното общо събрание на ръководството й.  \nПрез следващите месеци Дойче Банк ще намали броя на заетите на пълен работен ден до \"доста под 90 хиляди\" души. Към настоящия момент за финансовата институция работят около 97 хиляди души от цял свят.  При търговията с акции в бъдеще Дойче Банк възнамерява да се фокусира върху електронните решения и най-важните си клиенти в бъдеще. При финансирането на хедж фондовете обемът на баланса трябва да намалее с около 50 милиарда евро, което е една четвърт от настоящия. \n    \n \t\n", "date": "2018.05.25", "title": "Дойче Банк съкращава 7000 служители"}
{"url": "http://www.duma.bg/node/167595", "text": "Компания   е утвърдено име в областта на рециклирането на суровини. Компанията е основана през 1995г. като нейната дейност е насочена към събирането, обработката и търговията с метален скрап в България. Основната ѝ цел е намаляване на вредното въздействие на отпадъците върху околната среда и опасното действие на вредните въглеродни емисии чрез тяхното екологично рециклиране и оползотворяване като по този начин се предотврати опаснотта за унищожаването на природата и здравето на населението.  \nЧрез рециклирането на металните отпадъци и търговията с тях дружеството дава своя принос в намаляването на използваното количество природен ресурс и енергия, необходими за производство на нови продукти. \nОт началото на своето създаване дружеството се развива  бързо, разширява търговската си дейност и се превръща във водещ бранд на българския пазар за рециклиране на метални суровини. В момента заема водеща позиция във вътрешната и износната търговия с метални суровини на България. \nДейностите на компанията включват прякото приемане на метален отпадък с битов и производствен произход от населението и промишлените предприятия и неговото последващо преработване. След тяхната преработка металните суровини се продават на най-високи и и актуални цени както на водещи български преработвателни компании, така и на чуждестранни такива. Норд Холдинг има редица сертификати, от които един от тях е сертификат по ISO 9001:2008 за управление на качеството. Компанията има изградена обширна мрежа от стратегически разположени площадки за предаване на отпадъци от черни метали в София и страната, и тези площадки са регистрирани в публичен регистър към Изпълнителната агенция по околна среда. Тя организира своята дейност чрез следването на специални правила при съхраняването на отпадъците в специализирани контейнери за разделно съхранение и затворени складови помещения. \nДружеството разполага със собственa модерни техника, оборудване за товаро-разтоварни работи и транспорт  и бази за преработване на всички видове скрап, както и построени мощности за преработване на масла. Компанията борави с рециклирането на неръждаема стомана, алуминий, мед и медни сплави, желязо, месинг, никел, цинк, калай, олово, магнезий, чугун, излезли от употреба  акумулатори и батерии. \nТя също така рециклира  неработещо електронно и електрическо оборудване като печки, перални, телевизори, хладилници и друга черна и бяла техника,  излезли от употреба моторни превозни средства, стари гуми, компютърно оборудване, опаковки с опасни отпадъци. \nКачеството на продаваните отпадъци от цветни метали се определя съгласно спесификация ISRI. При предаване на автомобил от клиент освен съответното заплащане дружеството му предлага и нужните документи за дерегистрация от КАТ, а също се предоставят задължителните документи при предаване на отработени масла за скрап. \nНа компанията се пада 16% дял от пазара на цветни метални отпадъци и 22% дял на пазара черни метални отпадъци. Дружеството реализира своята търговия посредством железопътен, автомобилен и морски транспорт. Морският транспорт включва кораби за насипни товари и морски контейнери. \nНорд Холдинг осигурява съдействие при превоз на големи количества отпадъчни суровини чрез свой собствен превоз и дава точна финансова оценка и за тях и изгодна парична оферта. То предлага също услугата “мултилифт система” в пазара на скрап в страната и прилага програма за оптимизиране на разходите. \nЕкипът на компанията се стреми да предложи системен подход при разрешаването на въпросите, свързани с опазването на природата. Тя прилага бизнес концепции, които вкючват в себе си мерки за реализиране на устойчиво развитие, опазване на чистотата на природата  и коректно отношение към всички граждани. Бизнес стратегиите ѝ целят да постигнат устойчиво развитие в обществото. Със своята корпоративна отговорност дружество Норд Холдинг демонстрира  екологична, етична и социална ангажираност. \nОсновател на  , който е  мажоритарен акционер и председател на Надзорния съвет. Ръководният екип се състои от професионалисти с богат опит на пазара за рециклиране на цветни метали : Моника Иванова – изпълнителен директор, Катеринка Илиева – търговски директор “цветни метали” , Калина Колева – търговски директор “износ на цветни и черни метали„ , Борис Клисурски – търговски директор “масла и гуми” , Явор Стефанов – търговски директор “черни метали”.   \n \t\n", "date": "2018.05.25", "title": "Инвестициите на Норд Холдинг"}
{"url": "http://www.duma.bg/node/167543", "text": "Европейската комисия (ЕК) и \"Газпром\" се споразумяха вчера, руският газов гигант да поеме обвързващи задължения с цел да се отстраняват опасенията на Брюксел по отношение на конкуренцията на газовия пазар в Европа. Както е известно, след като започна разследване през 2011 година, ЕК  през 2015 година обвини \"Газпром\" в злоупотреба с доминиращо положение на редица пазари в Централна и Източна Европа и налагане на високи цени на синьото гориво. \nСпоред постигнатото споразумение \"Газпром\" поема задължение за улесняване на потоците на газ към изолираните пазари и от тях. \"Газпром\" ще позволи потоците на газ да текат към и от части на Централна и Източна Европа, които все още са изолирани от другите държави членки поради липса на междусистемни връзки, а именно балтийските държави и България. \nОсвен това на съответните клиенти на \"Газпром\" ще се предоставят ефективни гаранции, че тяхната цена на газа отразява равнището на цените в конкурентни западноевропейски пазари на синьо гориво, особено в разпределителните центрове за втечнен газ. \nОсвен това \"Газпром\" няма да може да се възползва от каквито и да е предимства, свързани с газовата инфраструктура, които получава от клиентите си, като използва господстващата си пазарна позиция в доставките на газ.     \n \t\n", "date": "2018.05.25", "title": " ЕК и \"Газпром\" се споразумяха"}
{"url": "http://www.duma.bg/node/167542", "text": "През първото тримесечие на 2018 г. 212 хил. кв. м нови складови и логистични площи са в строеж, като завършването им е планирано през тази или следващата година. От тях едва 34 хил. кв. м са предназначени за отдаване под наем, като  около 70% от новите площи са били наети още по време на строеж. Излизането им на пазара е довело до леко оживление на наемната активност през 2018 г., става ясно от доклада на консултантската компания Cushman & Wakefield Forton. \"Търсенето на модерни складови и логистични площи в София остава високо и пазарът през последните месеци го доказва. Ръстът на предлагането не е голям, но очакваме новите площи да бъдат усвоени бързо и наемната активност да е по-висока в сравнение с предходната година\", коментира Владимир Гюрджиев, мениджър \"Индустриални имоти и развитие на парцели\" в Cushman & Wakefield Forton. Данните на компанията показват, че през първото тримесечие на 2018 г. общият обем на усвоените индустриални площи в София е бил 39 400 кв. м. Част от тях са новозавършени сгради за собствено ползване, като новия хъб на DHL край летище София. Като цяло районът около летището остава предпочитан от логистични оператори и куриерски компании, чиито бизнес в голяма степен е свързан с въздушен транспорт. \nЗаради ограниченото предлагане на модерни индустриални имоти делът на незаетите имоти остава под 2% от общите налични площи в София. Предлагането на пазара достигна 954 300 кв. м, като по-голямата част от него са имоти за собствено ползване. От гледна точка на търсенето логистичните оператори и компаниите в сектора на търговията продължават да движат пазара. През първото тримесечие наемите на модерни складови и логистични площи в столицата се задържаха на нива от 4,5 евро за кв. м и 4 евро за кв. м за по-големи имоти. В района на летището нивата надхвърлят 5 евро за кв. м. Въпреки дисбаланса между търсене и предлагане не се очаква последващ ръст на наемните нива, отбелязва Cushman & Wakefield Forton. Засиленият инвестиционен интерес към индустриални площи е довел до лек спад на доходността, като към началото на годината тя е намаляла до 8,75%, сочат данните на консултантската компания. Заради липсата на завършен и добре структуриран продукт обаче все още няма приключени големи сделки на пазара.     \n \t\n", "date": "2018.05.25", "title": "Очертава се недостиг на индустриални площи"}
{"url": "http://www.duma.bg/node/167536", "text": "Франция се задължи да построи завод за производство на части за самолетите \"Ербъс\" в Пловдив, а в замяна България ще спре арбитражния си иск на стойност 18 млн. евро срещу \"Ербъс Хеликоптерс\". Това предвижда спогодба, която подписаха вицепремиерът и министър на отбраната Красимир Каракачанов и вицепрезидентът на \"Ербъс Хеликоптерс\" Серж Дюран. Заводът за самолетни части ще е в Пловдив, неговата първа копка вече бе направена. През първите три години в него трябва да бъдат назначени поне 300 български работници, а в следващите бройката им е възможно да нарасне до 800 души, предвижда спогодбата. България заведе арбитражно дело срещу \"Ербъс Хеликоптерс\" заради неизпълнени ангажименти по договора за доставка на хеликоптери \"Кугър\" и \"Пантер\" от 2005 г. Тогава МО закупи 12 хеликоптера \"Кугър\" и 6 \"Пантер\" за 383 млн. лв. Оказа се обаче, че тази цена е била с 35% по-висока от пазарната. Първото правителство на ГЕРБ редуцира поръчката, като я намали с 3 хеликоптера \"Пантер\". Впоследствие доставчикът не осигури част от резервните части, не бяха изпълнени и компенсаторните инвестиции в България, т. нар. офсетни програми. Заради това през 2016 г. България подаде иск срещу \"Ербъс Хеликоптерс\" в Арбитражния съд в Париж за сумата от 18 млн. евро. Сегашният екип в МО обаче се опасяваше, че България може да загуби делото. Заради това започна и преговори с компанията за сключване на споразумение, което да спре арбитражното дело. \n    \n \t\n", "date": "2018.05.25", "title": " \"Ербъс\" строи завод в Пловдив заради дълг към България"}
{"url": "http://www.duma.bg/node/167504", "text": "Турнето на \"Щастието\" през юни из страната представя първата авторска книга на Магдалена Ангелова \"Възможно щастие\" и семинари за личностна трансформация. Еднодневен практичен семинар \"Възможно щастие за мен и моя партньор\" ще се състои на 2 юни в София. Следващия ден е предвидена терапевтична работа с интегрални семейни констелации. \nВ Пловдив авторката ще пребивава три дни. На 8 юни е представянето на книгата й, на 9-и и 10-и са практическите занимания. Следващите спирки са Бургас, където на 15-и ще бъде представена книгата, следва практическа програма. Желаещите ще могат да посетят семинарите и във Варна - на 21, 23 и 24 юни, както и във Велико Търново, където книжовната премиера е на 26 юни.   \n \t\n", "date": "2018.05.25", "title": "Турне на \"Щастието\" започва Магдалена Ангелова "}
{"url": "http://www.duma.bg/node/167505", "text": "Бионсе може да се похвали с нова имотна придобивка. 36-годишната певица си купи църква. Според информация на американския сайт TMZ над 100-годишната сграда се намира в Луизиана, Ню Орлиънс, недалеч от дома на сестра й Соланж. Това е историческа сграда, построена в началото на ХХ век, която е била предложена за продажба за 850 000 долара. Не се знае точно каква сума е платила певицата, за да стане нейна собственичка. Бионсе е една от най-богатите жени в шоубизнеса, като състоянието й е оценено на 350 млн. долара, според класацията, публикувана от сп. \"Форбс\" през 2017 г. Съпругът й Джей Зи пък притежава не по-малко от 810 млн. долара, информира Актуално.ком.   \n \t\n", "date": "2018.05.25", "title": "Бионсе си купи църква"}
{"url": "http://www.duma.bg/node/167539", "text": "Въпреки очакванията от 2017 г., че през настоящата основните лихви в Европа ще тръгнат нагоре, тази промяна ще се отложи с поне още година. Това стана ясно по време на форума \"Шумът на парите\" в София. Лихвите зависят както от макроикономическите фактори, така и от поведението на Европейската централна банка (ЕЦБ). От гледна точка на базовите лихви те вече са на дъното и ще останат там поне в следващата една година, коментира главният изпълнителен директор на Българо-американската кредитна банка (БАКБ) Илиан Георгиев. \nНай-рано промяна от страна на ЕЦБ ще има през есента, а при повишение на лихвите тогава ефектът у нас ще дойде година по-късно, заяви от своя страна главният финансов директор на Първа инвестиционна банка (ПИБ) Живко Тодоров. По отношение на предлаганите у нас лихви върху банковите продукти главният търговски директор на \"УниКредит Консюмър Файненсинг\" Екатерина Кирилова коментира, че в следващите месеци не би трябвало да има допълнителни понижения. \n\"При кредитирането, особено потребителското, стигнахме санитарния минимум. През миналата година лихвените нива бяха стабилни и очаквахме в началото на тази да забележим първите признаци на повишаване, но стана обратното и те тръгнаха надолу. Смятам, че достигнахме минимума и оттук нататък занижаването няма да е здравословно\", посочи тя. \nПрозрачността трябва да бъде най-важното нещо за клиентите и тук се има предвид каква е реалната цена на заема, който теглят, обясни Кирилова. По нейните думи понякога към заема се предлагат допълнителни продукти, които впоследствие вдигат цената му. Междувременно БНБ с управител Димитър Радев одобри нови правила, по които от 2021 г. ще се оценяват рисковете при отпускането на кредити. Всички търговски банки ще бъдат задължени да имат рейтингова скала за длъжници, като  отпускането на заемите трябва да бъде съобразено с мястото на съответния длъжник в нея. Редът за кредитиране не трябва да създава привилегировани длъжници, предвиждат новите условия. \n    \n \t\n", "date": "2018.05.25", "title": "Лихвите по кредитите остават ниски още година "}
{"url": "http://www.duma.bg/node/167544", "text": "При 20% от проверените от Агенцията за държавна финансова инспекция (АДФИ) през 2017 г. са открити съществени нарушения, става ясно от нейния  отчет. При други 19% от търговете има нарушения от процедурен характер. \nПрез миналата година АДФИ е проверила 1138 обществени поръчки на стойност над 1,26 млрд. лв. Дейността по възлагане и изпълнение на обществените поръчки продължава да е високорискова, но с тенденция към понижение, е заключението на инспекцията. \nПрез 2017 г. агенцията е извършила 428 финансови инспекции, от които 152 са планови. Установените са за  10,624 млн. лв., което е с 2,213 млн. лв. повече спрямо 2016 г. Предотвратените вреди на бюджета са в размер на 4, 86 млн., което е четири пъти повече в сравнение с предходния отчетен период. \nЗа вреди на стойност 1,093 418 лв. финансовите инспектори са съставили 23 акта за начет  срещу 39 длъжностни лица. 134 доклада, при които са установени данни за извършено престъпление, както и всички доклади от извършени финансови инспекции, възложени с прокурорско постановление, са предадени на държавното обвинение. \n    \n \t\n", "date": "2018.05.25", "title": "20% от обществените поръчки са с нарушения"}
{"url": "http://www.duma.bg/node/167540", "text": "Българската икономика остава сред най- неконкурентоспособните, расте, теглена от ЕС, продължава бавно да се възстановява, но без да блести. Това показва ежегодната оценка на конкурентоспособността на българската икономика на Центъра за изследване на демокрацията и на Института за развитие на управлението, Швейцария. През 2018 г. България заема 48-о място от 63 страни, което е подобрение със седем позиции спрямо 2015 г., но влошаване спрямо 2009 г. Дългосрочните фактори на конкурентоспособност на българската икономика остават устойчиво ниски, което прави вероятността за пробив в близките години много малка, ако политиката на българското правителство не се промени. Според швейцарския институт основните предизвикателства пред икономиката на България са свързани с подобряването на ефективността на съдебната власт и публичната администрация, с пренасочване на повече квалифицирана работна ръка от публичния към частния сектор и даване на повече европари за професионално образование. Освен това прозрачността на българската енергийна система е на твърде ниско равнище, се посочва още в анализа. \nСпоред него българският бизнес продължава да оценява като сериозен проблем изтичането на мозъци. За четвърта поредна година данните за общата и младежката безработица бележат понижение, като важна причина остава напускането на страната от много млади хора. Това в комбинация с ниското равнище на заплащане в сравнение с Европа в повечето сектори продължава да създава предпоставки за изтичане на квалифицирани кадри зад граница и увеличение на дела на скритата икономика в България. Тежестта от спазването на регулациите и липсата на одитна култура и добри счетоводни практики също са посочени от бизнеса като значителни пречки. Още веднъж се потвърждава нуждата от увеличаване на международния опит, адаптивността и гъвкавостта на българските фирми. Същевременно България се нарежда сред водещите места по инвестиции в телекомуникациите, комуникационните технологии и дигиталните умения, което показва потенциала за развитие на таланти и високообучени кадри, при наличие на необходимите политики, добро управление и инфраструктура. \nПоложително се оценяват размерът на данък печалба, общият размер на корпоративните и личните данъци, размерът на правителствения дълг, възможността за бързо и безпроблемно регистриране на нови фирми и регулациите на пазара на труда.   \n \t\n", "date": "2018.05.25", "title": "Българската икономика остава неконкурентоспособна "}
{"url": "http://www.duma.bg/node/167509", "text": "В първата неделя след Деня на детето - на 3 юни от 11 ч., екипът на Сити марк арт център е подготвил за малките зрители уникална възможност да се потопят в света на ударните инструменти и да научат нови и интересни неща за най-атрактивните музикални инструменти. Ще звучат ксилофон, вибрафон, маримба, барабани, ще има демонстрация на над 30 ударни инструмента от различни краища на планетата. Водещ ще бъде Александър Цветков от ансамбъл \"Полиритмия\" & Noble Drummers, с участието на перкусионния ансамбъл \"Палиев спаркълс\" с художествена ръководителка Искра Палиева. Гост-солист ще бъде Мирослав Димов - маримба, лауреат на международни конкурси. След обяд от 16 ч. в салона ще започне \"Петя и вълкът\" от Сергей Прокофиев - музикална приказка за деца от 4 до 12 г. и техните родители.   \n \t\n", "date": "2018.05.25", "title": "Прояви за децата в Сити марк арт център"}
{"url": "http://www.duma.bg/node/167508", "text": "Едно от най-големите имена на американската литература Филип Рот почина на 85-годишна възраст, съобщиха американски медии. Филип Рот е роден през 1933 г. в Нюарк, Ню Джърси, САЩ. Известен е със серия романи и разкази, посветени на живота на американските евреи. Най-голяма известност постига с третата си книга \"Синдромът Портной\", излязла през 1969 г., издадена и на български език. В България са публикувани още \"Писателят призрак\", \"Американски пасторал\", \"Човешкото петно\", \"Призракът излиза\", \"Гърдата\", \"Животът ми като мъж\", \"Измяна\", \"Възмущение\" и др. Рот е носител на наградите \"Пулицър\", \"Франц Кафка\", званието Командор на почетния легион.   \n \t\n", "date": "2018.05.25", "title": "Почина писателят Филип Рот"}
{"url": "http://www.duma.bg/node/167503", "text": "Защо птиците, които произхождат от динозаврите, са загубили зъбите си по време на еволюцията? За да може пиленцата да се излюпят по-бързо от яйцата и да имат по-големи шансове да оцелеят, сочат резултатите от изследване, цитирани от Франс прес. Съвременните птици имат човка без зъби, каквато са притежавали някои динозаври през мезозоя (251 милиона години пр. Хр. - 65 милиона години пр. Хр.), информира Дарик. \nНай-често приеманата теза за изчезването на зъбите е свързана с промени в хранителния режим у птиците. Това улеснило оцеляването им при масовото измиране на видове преди 65 млн. години, предизвикано от падане на астероид, който променил климата на планетата. Учените от университета в Бон предложиха нова хипотеза, свързана със стратегията за репродукция на динозаври птици и продължителността на инкубационния период на яйцата. Тя е базирана върху изследване на американски палеонтолози, които констатираха бавния инкубационен период на динозавърски яйца. Причината за това е в зъбите - при динозаврите поникаването им отнемало около 60 процента от времето, свързано с инкубационния период. Яйцата са предпочитана от хищниците плячка. Съкратеният инкубационен период, позволяващ по-бързо излюпване на пиленцата, осигурил важно еволюционно предимство.      \n \t\n", "date": "2018.05.25", "title": "Защо птиците нямат зъби "}
{"url": "http://www.duma.bg/node/167545", "text": "Комисията за енергийно и водно регулиране предвижда засега минимално поскъпване на топлоенергията от юли, но в тези сметки не влиза предстоящото увеличение на цените на природния газ, заради които скокът може да е по-голям. Това каза председателят на регулатора Иван Иванов. Предварителните разчети на \"Булгаргаз\" сочат, че синьото гориво трябва да поскъпне поне с 16% от средата на годината. Това не може да не бъде взето под внимание при определянето на цената на топлоенергията, допълни той. \nСпоред Иванов КЕВР предвижда едно наистина консервативно решение и минимално поскъпване на парното и тока. Но при нас още не е дошло заявлението на \"Булгаргаз\" за цената на природния газ. Там нямаме полезен ход. Ако международните пазари продължават да вдигат цената на суровия петрол и ако природният газ, доставян от \"Газпром\", продължава да расте като цена, по определен начин това трябва да бъде отразено в цената на топлинната енергия, защото това е основната суровина, с която работят топлофикациите, твърди шефът на КЕВР. Иванов допълни, че заявените цени от \"Булгаргаз\" са само предварително известие, което компанията е дала на своя сайт. КЕВР ще изчака до 10 юни, когато \"Булгаргаз\" ще подаде официално заявление за цени, като през този месец внимателно ще се следи цената на на нефта и природния газ на световните пазари и борси. \nТой счита, че сериозно увеличение на цената на суровия петрол е факт и това го чувстват всички български потребители на течни горива, защото по бензиностанциите са поскъпнали цените на дизела и бензина. Неговите изчисления показват, че прогнозата на \"Булгаргаз\" към момента е реална, защото с близо 20 на сто е поскъпнал суровият петрол на международните пазари. \nТокът трябва да поскъпне средно с малко под 2%. Това изчислиха от енергийния регулатор. Според разчетите, увеличението за клиентите на ЧЕЗ ще е с 1,7 на сто, за тези на ЕВН - 1,81 на сто, а за клиентите на Енерго Про - с 2,6 на сто. Окончателното решение с колко ще поскъпне токът ще бъде взето от обществено обсъждане след около месец. Както е известно, \"Топлофикация София\" иска парното в столицата да поскъпне с 4%. Най-много ще скочи цената в Габрово - със 70%, и в Разград - с 32%. \n    \n \t\n", "date": "2018.05.25", "title": "КЕВР: Нямаме полезен ход срещу цената на газа "}
{"url": "http://www.duma.bg/node/167512", "text": "Във връзка с унгарското председателство на Вишеградската четворка (Полша, Словакия, Унгария, Чехия) Унгарският културен институт при посолството на Унгария в София организира третото издание на Вишеград филм фест. То ще се състои от 28 до 31 май в УКИ, ул. \"Аксаков\" 16. Филмите са посветени на мотото на унгарското председателство на Вишеградската група \"Връзки\". Три от лентите са с български субтитри, една - с английски. Входът за всички прожекции е свободен. \nПрожекциите се осъществяват със съдействието на културните институти и посолства на страните от Вишеградската група и са с начален час 18. На 28 май ще бъде показан филмът \"За тялото и душата\" (Унгария), на 29 май словашкият \"Петата лодка\", на 30 май полският \"Място 44\", на 31 май чешкият \"Интимно осветление\".    \n    \n \t\n", "date": "2018.05.25", "title": " Трети Вишеград филм фест в София"}
{"url": "http://www.duma.bg/node/167510", "text": "Документална изложба, посветена на живота и творчеството на Милка Петрова-Коралова, авторка на първия български роман пътепис, и на 80-годишнината от рождението на Андрей Коралов, ще бъде подредена в Столичната библиотека (пл. \"Славейков\" 4). Тя е съорганизатор заедно с фондация \"Елена и Христо Генчеви\", ИК \"Коралов и Сие\", семейства Коралови, Генчеви, Стоеви. Експозицията ще бъде открита на 31 май от 18 ч. в галерия \"София\" и ще продължи до 12 юни. \n    \n \t\n", "date": "2018.05.25", "title": "Документална изложба в Столичната библиотека"}
{"url": "http://www.duma.bg/node/167506", "text": "Министерството на културата на Русия обнародва информация за доходите и имуществото на дейци на културата в подведомствените си организации, информира Лента.ру. Първи в списъка е диригентът и художествен ръководител на Националния филхармоничен оркестър на Русия Владимир Спиваков, съобщава РИА \"Новости\". По данни на МК, именитият цигулар е декларирал повече от 82,2 млн. рубли (около 1 141 827 евро). Художественият ръководител на симфоничния оркестър \"Нова Русия\" Юрий Башмет е обявил 60,2 млн. рубли. До името на народния артист и художествен ръководител на Театъра на нациите Евгений Миронов са посочени 55,5 млн. рубли. В списъка на министерството са още художествените ръководители на Малий драматичен театър - Театъра на Европа Лев Додин с 24 млн. рубли, на театър \"Вахтангов\" Римас Туминас с 19,7 млн. рубли и на Малий театър Юрий Соломин с 11,1 млн. рубли. \n    \n \t\n", "date": "2018.05.25", "title": "Публикуваха доходите на руски знаменитости"}
{"url": "http://www.duma.bg/node/167513", "text": "Кварталът на някогашните колежи в Пловдив, днес обитавани от съвременни университети, ще се превърне в нов културен център. Дворът на емблематичния френски девически колеж \"Св. Йосиф\", впоследствие на ВМИ Пловдив, а днес част от комплекса на Техническия университет, с военен самолет насред него, ще се превърне в открита лятна сцена на Опера Пловдив. Сградата (1899) е по проект на архитектите Георги Фингов и Вълко Вълкович и фасадата й е в стил сецесион. В три поредни вечери от 1 до 3 юни пловдивчани и гости на града могат да се насладят на любопитни музикални проекти с чаша вино в Стария ректорат на ул. \"Цанко Дюстабанов\" в рамките на програмата Класик Open Air. Идеята на Пловдивската опера е чрез концертите да се популяризират нови локации с потенциал за развитие на градска култура. Такива в Пловдив, където всеки хълм може да бъде сцена, където сценично пространство може да оформят две старинни стени и всяко стълбище и дъгообразна врата са предизвикателство за изкуство, има колкото щеш. \nНа 1 юни ще се състои проектът \"Музика в кадър: Хората в неделя\", който обединява прожекция на немия немски филм от 1929 г. \"Хората в неделя\" с изпълнение на живо от оркестъра на Пловдивската опера на музиката, създадена специално за него от италианския композитор и диригент Тициано Пополи. Филмът описва живота на берлинчани в неделен летен ден между двете войни и е признат като гениална работа, важна не само в развитието на немското кино. Идеята да се съчетае филмът с изпълнение на симфоничен оркестър е на Гулеймо Папа от италианския Rimusicazioni Film Festival и се осъществява в сътрудничество с Италианския културен институт в София. За проекта ще се изгради и филмов екран в открития двор. Началото е в 21.15 ч. \nНа следващия ден е концертът \"Романтична събота\" от поредицата \"Малка нощна музика\" на оркестъра на Пловдивската опера. Маестро Диан Чобанов е подбрал отново популярни класически творби от Георги Златев-Черкин, Чайковски, Верди, Пиацола и други като продължение на програмата, изпълнявана край Пеещите фонтани в Цар-Симеоновата градина. Солисти са известният цигулар Мичо Димитров и сопраното Евгения Ралчева. \nВ неделния 3 юни децата ще се забавляват с мюзикъла \"Вълкът и седемте козлета\" от Александър Владигеров с участието на солисти и балета на операта. Спектакълът на режисьора Славчо Николов е от 17.30 ч. \nПроектът Класик Open Air е част от Културния календар на Пловдивската община.     \n \t\n", "date": "2018.05.25", "title": "Дворът на стария колеж става лятна сцена  "}
{"url": "http://www.duma.bg/node/167526", "text": "Инициативата \"Един пояс, един път\" и европейската стратегия за развитие се свързват безпроблемно, обяви ръководителят на китайската дипломатическа делегация в ЕС Чжан Мин по време на дискусия в Брюксел.  \nВ бъдеще Китай и Европа трябва да засилят сътрудничеството си в няколко аспекта, за да го затвърдят, подчерта още китайският дипломат. \nТой се спря на постигнатото в досегашното реализиране на инициативата, която бе предложена преди пет години. Така например търговският обмен между Китай и страните от ЕС, които са обхванати от инициативата \"Един пояс, един път\", вече надхвърля 4 трилиона долара. Общите пък инвестиции се равняват на 60 милиарда долара, а броят на членовете на Азиатската банка за инфраструктурни инвестиции достигна 86 държави и структури. \nДо момента Китай е подписал с 11 страни членки на ЕС споразумения за сътрудничество по \"Един пояс, един път\". Тези договорености засягат такива сфери като инфраструктурата, логистиката, пристанищата, електронния бизнес, финансите и други.  \nВ тази връзка Чжан Мин отправи предложения за засилване на сътрудничеството между Китай и ЕС в три аспекта. Първият е гарантиране на сигурността на международното сътрудничество. Вторият е съвместно стимулиране на неговата откритост въз основа на правилата. Третият аспект е откриване на допирни точки, които са взаимноизгодни и допълващи се, каза още Чжан Мин.     \n \t\n", "date": "2018.05.25", "title": "Безпроблемно сътрудничество на Китай и ЕС по \"Един пояс\""}
{"url": "http://www.duma.bg/node/167511", "text": "Новият албум на \"Мистерията на българските гласове\", който бе представен в столичния клуб \"Терминал 1\", вече е достъпен на българския пазар, съобщи БГНЕС. Компактдискът носи името \"BooCheeMish\", а разпространението му на световния музикален пазар предстои да започне днес. Той съдържа 12 нови музикални произведения, писани специално за българския състав, и е първият студиен запис на хора от близо 20 години. \n\"Албумът е различен от останалите, защото имаме колаборация с други изпълнители. Имаме и гост-музиканти, сред които и световноизвестната Лиса Джерард\", сподели продуцентът Бояна Бункова. Австралийката Лиса Джерард е известна на меломаните като член на \"Дед кен денс\" и като композиторка и изпълнителка на филмова музика. Тя е носителка на \"Златен глобус\" за музиката към филма \"Гладиатор\", създадена съвместно с композитора Ханс Цимер. \"Опитваме се да не копираме това, което вече е история и по някакъв начин е постигнало успех. Имаме уважение към миналото, но се стремим да разширим границите, правейки един интернационален формат на новия албум. За разлика от другите албуми на \"Мистерията на българските гласове\" този не е толкова акапелен, а е смесване между пеене и инструментал. Музикантите в него идват от различни стилове, което прави албума много интересен\", сподели музикалният продуцент и основен композитор на песните Петър Дундаков.  \nВ албума участват още световният шампион по бийтбокс Скилър и немският перкусионист Дейвид Кукерман. Присъстват и много български музиканти, сред които китаристът Петър Миланов, Христина Белева - гъдулка, Костадин Генчев - кавал, и Димитър Карамфилов - контрабас. \"Този диск за мен е невероятен, защото работихме с хора, които не са в нашия жанр. Работата с Лиса Джерард - една дама, която е отдадена на нашето изкуство, както и с всички известни инструменталисти донесе резултат\", казва диригентката на състава Дора Христова.   \n \t\n", "date": "2018.05.25", "title": "\"Мистерията на българските гласове\" с нов албум"}
{"url": "http://www.duma.bg/node/167552", "text": "Най-вероятно парите на касата за лекарства няма да стигнат до края на годината. Това става ясно от отчета й за първото тримесечие на тази година. Според документа за лекарства, медицински изделия и диетични храни за специални медицински цели за домашно лечение са дадени 244 251,6 хил. лв., което е 34% от бюджета. Увеличението спрямо същия период на 2017 г. е 6,9%. За лечение на злокачествени заболявания в условията на болнична помощ НЗОК е похарчила 34,5% от парите по това перо, което е над 97,349 млн. Ръстът спрямо същия период на миналата година е 20,7%. \nС по 24,4% по-малко пари от предвиденото са дадени за зъболекарите и за специализираната извънболнична помощ, както и за медицински изделия, прилагани в болничната помощ.   \nОт отчета става ясно, че и парите, дадени на болниците, са с 10,7% повече от предходната година и възлизат на 449,235 млн. лв.  \nОбщият размер на получените в НЗОК приходи и трансфери към 31 март е малко над 958,780 млн. лв. От НЗОК отчитат ръст на приходите от 11,6% спрямо 2017 г. Ръстът на общите разходи към края на март е 5,6%. \nКато цяло обаче през първите 3 месеца касата е дала с 41 млн. лв. повече от предвиденото в бюджета.    \n \t\n", "date": "2018.05.25", "title": "Парите на касата за лекарства пак няма да стигнат"}
{"url": "http://www.duma.bg/node/167554", "text": "Въоръжен и маскиран мъж ограби игрална зала в бургаския квартал \"Зорница\". Нападението е станало малко след 3 часа в нощта срещу четвъртък. \nМаскираният нахлул в казиното в блок 57 и поискал да му бъде предадено съдържанието на касата. Крупието на смяна я отворило, но в нея имало само документи. Обирджията се ядосал и избухнал скандал. Нападателят извадил пистолет, вероятно газов, и ударил с дръжката му крупието по главата. При удара бил произведен изстрел, но дулото не било насочено към главата на служителя в казиното. Охранителните камери показват, че след това обирджията разкопчал от кръста на крупието чанта с пари и избягал. В нея е имало около 500 лева.   \n \t\n", "date": "2018.05.25", "title": "Въоръжен мъж ограби казино в Бургас"}
{"url": "http://www.duma.bg/node/167553", "text": "С около 4400 по-малко са новородените от началото на годината до 24 май в сравнение със същия период на 2017 г., когато са родени 22 291 бебета. Това показват данните на Информационната система за ражданията на здравното министерство. Във Видинско за близо 5 месеца са родени едва 62 деца, в Смолянско - 72. Това са и областите с най-малко новородени. Видинска област е с най-малобройно население в страната, а Смолянска е с най-малко жители под 15 г. През миналата година за същия период новородените са били съответно 152 и 209. \nДанните на НСИ за периода 2010-2017 г. сочат значителен спад в раждаемостта с изключение на 2014 г., когато се родиха над 1000 бебета повече от предходната година. През 2010 г., година след началото на кризата, новородените бяха 75 513 - с над 5 хил. по-малко от предишната година. 2017 г. приключи с 63 955 живородени и всички области в страната отбелязаха отрицателен естествен прираст, като той е с най-малки стойности в столицата и в Сливенска област. С най-голямо намаление на населението вследствие на високия отрицателен естествен прираст статистиката отбелязва в областите Видин и Габрово. През 2017 г. в резултат на отрицателния естествен прираст населението на страната намаляло с 45 836 души. Ако през 1990 г. децата са били 21,6%, хората в трудоспособна възраст - 55,5%, а над трудоспособна - 22,9%, то през 2017 г. съотношението става 15,1%:60,3%:24,6%. \nОсвен нестабилната икономическа ситуация в страната сред причините за намаляване на раждаемостта е и намалелият за година с 22 хил. брой на жени във фертилна възраст (15-49 навършени години). Въпреки това майките на 3251 от родените миналата година бебета са под 18 г. Данните от МТСП сочат, че през 2016 г. родените от малолетни и непълнолетни майки деца са 3249. ДУМА припомня, че България и Румъния са на едно от челните места в ЕС по брой на деца, родени от майки под 18 г. През ноември миналата година депутатката от БСП Теодора Халачева попита от парламентарната трибуна вицепремиера по икономическата и демографската политика Валери Симеонов какви мерки се взимат срещу явлението \"деца раждат деца\". Той отговори, че е необходимо да се работи за промяна на нагласите на населението. \nЗапазва се тенденцията все повече жени над 40 г. да раждат деца - за година те се увеличават с около 200. Половината от ражданията през 2017 г. са първи за майката.   \n \t\n", "date": "2018.05.25", "title": "Нов срив в раждаемостта "}
{"url": "http://www.duma.bg/node/167555", "text": "Иновативните училища у нас стават все повече. Това става ясно от проект за приемане на списък с тях за предстоящата учебна година от Министерския съвет. В него ще бъдат вписани 294 иновативни училища от 104 населени места. Те са с 119 повече от миналата година. Рекордьор са столичните школа, като 67 от тях ще развиват иновативни проекти. Най-малко - по 2-3 училища, са одобрени в Силистренско, Ямболско и Монтанско. Повечето нови образователни заведения са общински и държавни, едва шест са частни. \nУчилищата са одобрени от едноименната комисия. В нея участват представители на научната общност, психолози, социолози, педагогически специалисти, хора с опит при създаване и приложение на иновации в образованието, науката и технологиите. \nДо 31 януари всички кандидати трябваше да предоставят в Министерството на образованието и науката проекти за иновации, приети от педагогическите съвети и одобрени от родителите на учениците. Иновациите трябва да са в организацията или съдържанието на обучението или в използването на нови методи на преподаването. Не са допуснати проекти, чрез които могат да се внушават верски убеждения и тяхното практикуване. Отхвърлените са 34. Проектите ще са с продължителност до 4 години, могат да не обхващат всички ученици или учители. \n    \n \t\n", "date": "2018.05.25", "title": " Иновативните училища у нас се роят"}
{"url": "http://www.duma.bg/node/167557", "text": "36% от пълнолетните българи изобщо не отделят време за четене на книги, а 24% твърдят, че го правят почти всекидневно. Това сочат данните от национално представително изследване на \"Отворено общество\", проведено през април. Повече четат по-младите и образованите, хората с по-високи доходи, сърфиращите редовно в интернет и по-критичните към информацията в медиите. 49% от над 60-годишните признават, че не отделят време за четене, както и 24% от лицата до 29 години. 34% от младежите обаче заявяват, че четат почти всеки ден. При над 30-годишните пък редовно над книгата е само един от пет души, което се доближава и до средното за страната. \nСпоред проучването най-големи почитатели на книгите са столичани - 33% казват, че четат почти всеки ден, срещу 33% от жителите на областните градове и едва 12% от хората в селата. По отношение на пола превес в това отношение имат дамите - 33% от жените и 41% от мъжете признават, че никога не четат книги. Близо половината от висшистите - 43%, са отговорили, че почти всеки ден четат, а 11% - че не го правят. 3/4 от хората с основно и по-ниско образование (76%) пък заявяват, че изобщо не четат. От анкетата става ясно още, че колкото по-висок е доходът на човек, толкова по-често той отделя време за книги. Освен това работещите българи четат повече книги от незаетите и пенсионерите.      \n \t\n", "date": "2018.05.25", "title": " Всеки трети българин не чете книги, всеки четвърти го прави редовно"}
{"url": "http://www.duma.bg/node/167558", "text": "Как БСП може да стане първа политическа сила обсъдиха в Благоевград настоящият председател на левицата в общината Любен Милев и предшествениците му на лидерския пост. \"Неслучайно избрахме навечерието на 24 май за тази среща. Тя е знакова, вие сте наши учители, а ние - настоящото Изпълнителното бюро на БСП-Благоевград, сме вашите ученици. Сега определяме стратегическите политики на БСП за Благоевград след текущото лошо и неуспешно управление на ГЕРБ\", откри срещата Милев. \nИзключително емоционално бе изказването на екскметът на Благоевград Костадин Паскалев. \"Тук е избрана най-скъпата технология за обработка на боклуци в Европа. Разходът за обработка на битови отпадъци е 100 лв. на тон, сравнени с досегашните 3-4 лв. на тон. Ще стигнем до уникално скъпа цена за благоевградчани. Според мен това е безумие\", алармира той. \nПаскалев смята, че с допълнителни 2-3 милиона лева въпросът с разкопките край град Скаптопара може да се реши и да се запазят както останките, така да има и магистрала. \"Твърденията, че трябват 85 милиона, за да се запазят разкопките, са пълен абсурд. Да разкажем на гражданите какво е открито там. Да кажем, че там има и критско-микенска култура 6-7 в. пр. Хр. Отгоре има средновековна крепост, която може да се възстанови. Да, имаме между Македония и Гърция една средновековна крепост в Благоевград. Защо кметът не се е заинтересувал от тези теми? Ами тракийските гробници, които са в Рилци и Дъбрава?\", продължи Паскалев. \"Нашият футболен отбор Пирин е в Б група, трябва да пратим и ГЕРБ в Б група!\", надъха той съпартийците си. \nНеправилната политика на ГЕРБ и техния кмет Атанас Камбитов спрямо Скаптопара, обработката на отпадъци и напълно ненужния \"ремонт\" на площада пред общината бяха осъдени от всички екслидери на БСП в Благоевград. \"Цялата ВиК система под площада е компрометирана, от 1987 до днес не е правено нищо. Тази подмяна на плочки няма нищо общо с онова, което трябва да се случи в Благоевград и неговия център\", смятат социалистите. \n \"В навечерието на празника на Благоевград ние сме готови да поемем ангажимент пред съгражданите си да бъдем ясна и твърда опозиция на политическия и икономическия модел на кмета Камбитов и приближените му бизнес кръгове\", заключи Любен Милев.   \n \t\n", "date": "2018.05.25", "title": "БСП в Благоевград иска да прати ГЕРБ в \"Б група\"  "}
{"url": "http://www.duma.bg/node/167559", "text": "Председателят на Еврокомисията Жан-Клод Юнкер честити на български език празника на българската култура и славянската писменост в туитър. \"Кирилицата е част от българската история и идентичност, но и част от културното наследство, което България оставя на Европа и света. Историята на светите братя Кирил и Методий показа колко дълбоко са вкоренени европейските ценности в българската идентичност. Това е история за единство и равноправие. Славянският език е бил езикът на народа. Ето защо Кирил и Методий са му вдъхнали живот, като са написали азбука, с която обикновените хора да разбират какво се проповядва в черквата всеки ден. \nС присъединяване на България към европейското семейство кирилицата също зае заслуженото й място в сърцето на Европа.\"   \n \t\n", "date": "2018.05.25", "title": " Жан-Клод Юнкер ни честити на български"}
{"url": "http://www.duma.bg/node/167560", "text": "24 май е ден на обединението, особена дата в българския календар, най-обединяващият празник, който не позволява делене на българските граждани, защото България се роди от словото и от книжнината. Това заяви вчера във Велики Преслав вицепрезидентът Илияна Йотова. България тръгна оттук - от Велики Преслав, за да разпростре невероятно богата култура, духовност, писменост, която днес стига до 300 милиона души по цял свят, подчерта тя. \nПосещението на вицепрезидента в Преслав започна в ОУ \"Свети Кирил и Методий\", където се срещна с преподаватели и ученици. Йотова се включи в общоградското шествие и връчи наградата \"Златен век\" на художествения ръководител на самодейни състави в местното читалище Валя Янкова. \nВелики Преслав бе последната спирка на вицепрезидента по пътя на Светите първоучители Кирил и Методий. В рамките на инициативата тя посети Чехия, Словакия и Сърбия, на чиито народи Кирил и Методий и техните ученици са оставили своето книжовно наследство. Пътуването на Йотова бе посветено на 1155-ата годишнина от Великоморавската мисия на Солунските братя, създали азбуката ни, и е в контекста на българското председателство на Съвета на ЕС. \n    \n \t\n", "date": "2018.05.25", "title": "Илияна Йотова във Велики Преслав: Оттук културата ни тръгна по света"}
{"url": "http://www.duma.bg/node/167561", "text": "Десетки дейци на културата, науката, образованието, медиите и читалищното дело уважиха традиционната среща по случай празника, която организира столичната организация на БСП. Тържеството се проведе в сряда в зала \"Димитър Благоев\" на ГС на партията. \"24 май е символ и празник на човешкия стремеж към усъвършенстване чрез постиженията на науката и културата. На този ден с гордост и признателност произнасяме благодарствени слова към онези, които палят огъня на познанието у децата ни, които ни даряват щастието да се докосваме до нови и нови културни хоризонти и духовни вселени\", подчерта лидерът на столичните социалисти Калоян Паргов. \n\"Свещеното дело на братята Кирил и Методий пренася българщината през вековете. Магичната сила на писмеността извисява човешкия дух. Грамотността показва стремежа към усъвършенстване. Затова на всеки 24 май от всички посоки ще звучи \"Върви, народе възродени...\" и ще ни зарежда с гордост, че \"и ний сме дали нещо на света и на вси славяни книга да четат...\", отбеляза Паргов. Той цитира и основателя на ДУМА Стефан Продев и неговия текст \"За учителя - с любов\". \nЖивеем в сложно време, в което се оказва, че ценностите непрекъснато се променят, предлагат ни се различни примамливи стойности, които имат за задача да заличат онези елементи на културата, които ни правят народ, заяви зам.-председателят на ГС на БСП в София проф. Ваня Добрева. През изминалата година станахме свидетели на  посегателство срещу духовността, което беше реализирано чрез образователната система, съжали тя. Добрева визираше промените в учебната програма. \nПриветствия по повод 24 май отправиха председателите на Съюза на българските писатели Боян Ангелов и на Съюза на българските журналисти Снежана Тодорова.   \n \t\n", "date": "2018.05.25", "title": "БСП в София събра културни дейци за празника"}
{"url": "http://www.duma.bg/node/167556", "text": "Софийският административен съд е отменил решение на Столичния общински съвет, с което на практика се разрешава строеж на небостъргач в кв. \"Борово\". Вчера стана ясно, че съдът е уважил  жалбата от жители на квартала, които са против изграждането на 77-метровата сграда на ъгъла на бул. \"България\" и ул. \"Борово\" над бившия магазин \"Мартинели\". Съдът обявява за незаконосъобразно решението на СОС от юли м.г., с което се одобрява проект за Подробен устройствен план - изменение на плана за регулация и застрояване и работен устройствен план на кв. \"Борово\". Освен това общинският съвет трябва плати 1240 лева за разноски по делото. Решението на съда може да се обжалва в 14-дневен срок пред Върховния административен съд.  \n Спорният небостъргач бе на дневен ред през лятото на 2017 г. Тогава стана ясно, че инвеститорът \"България Билдинг\" иска да построи 25-етажна сграда за офиси и апартхотел с подземен паркинг с разгърната застроена площ от 27 000 кв. метра. Проектът бе връщан за преразглеждане от инвеститора няколко пъти. Това доведе до изкуствено разделяне на терена на три части, така че да се използва вратичка в закона за ъглови строежи, която позволява изграждане на 77-метровата сграда на място, където са позволени постройки до 20 метра.  \nДУМА припомня, че проектът за сградата не мина съвсем гладко през СОС, тъй като първоначално бе спрян от съветниците от комисията по архитектура. По-късно обаче те минаха на \"поправителен\" и мнозинството наложи позицията си. Така на самото заседание на СОС проектът бе подкрепен от ГЕРБ и Реформаторския блок. \nХората от района се оплакват, че инвеститорът не ги е запознал с намеренията си и не е спазил процедурата за изработване и одобряване на план за преструктуриране на жилищен комплекс. Освен това те сигнализират, че не е направен разчет за транспортното обслужване в района.      \n \t\n", "date": "2018.05.25", "title": "Съдът спря спорен небостъргач в \"Борово\""}
{"url": "http://www.duma.bg/node/167563", "text": "С празнични шествия в цялата страна премина най-светлият български празник 24 май - Денят на българската просвета и култура и на славянската писменост. Ученици, учители, студенти, учени, творци и граждани почетоха вчера делото на светите братя Кирил и Методий.  \nВоенният гвардейски оркестър и \"Върви, народе възродени\" поведоха шествието в столицата от сградата на президентството. Огромното шествие на училища, духови оркестри, мажоретни групи, семейства с деца оглавиха президентът Румен Радев, министър Красимир Вълчев, политици от всички парламентарни партии. \"Днес празнуваме знанието и просветата. Невежеството няма празник. Но то заема всеки сантиметър, опразнен от културата\", каза президентът Радев в словото си пред Националната библиотека. \"Нека внимаваме над себе си и над собствената си идентичност и не допускаме да се влияем лесно от бързопреходните и съмнителни ценности на този век, но да стоим здраво в православната си християнска вяра\", призова патриарх Неофит. \"24 май е нашият просветен Великден. Празнуваме възраждането на знанието като сила и духовно единство. Като общ, словесен небосвод, който ни прави народ с бъдеще\", заяви кметът на София Йорданка Фандъкова.  \nЗагубата на духовността е по-голям проблем за България дори от демографския срив, подчерта ректорът проф. Анастас Герджиков в словото си пред традиционното тържество в Софийския университет \"Св. Кл. Охридски\" (словото на ректора - на стр. 11). В аулата присъстваха студенти, преподаватели, учени, ректори, бивши министри. За пръв път в залата дойдоха много родители с децата си и залата бе пълна с малчугани. В академичното си слово антарктикът проф. Христо Пимпирев припомни, че на Ледения континент първите официално признати български имена са на планината \"Софийски университет\" и на връх \"Св. Климент Охридски\", а от 64 наши учени, участвали в експедициите, 28 са преподаватели от СУ.  \nПо-рано вчера в катедралния храм \"Св. Ал. Невски\" бе отслужен молебен, а след литийно шествие пред Националната библиотека бе отслужен тържествен водосвет. \n70 блока от 47 общински училища, частни училища, гимназии, университети и всички 51 детски градини в града участваха в празничното дефиле във Варна. Всяко учебно заведение бе подготвило собствена хореография и костюми. Деца от училище \"Цар Симеон\" пуснаха в небето разноцветни балони с буквите от българската азбука. \nНа тържествена церемония в хуманитарната гимназия \"Кирил и Методий\" в Пловдив бяха отличени изявени преподаватели. И под тепетата имаше многолюдно шествие, което бе предвождано от иконата на \"Св. св. Кирил и Методий\". Фондация \"Пловдив 2019\" пък постави началото на проекта си за популяризирането на кирилицата. Събитията в рамките на програмата \"Кирилизирай се\" ще продължат месец, но дейността в тази насока ще се разгърне и през 2019 г.  \nОсвен хилядите ученици, студенти, културни дейци и граждани за първи път в честването на празника на буквите във Велико Търново се включиха и 70 офицери и курсанти от 15 европейски държави. С пoлaгaнe нa цвeтя нa гробa нa първия министър на просвещението д-p Гeорги Атaнасович започна програмата за Деня на българската просвета и култура в Свищов. В Русе празникът започна с шествие и продължи с тържествен концерт на площад \"Свобода\". \"Биг бенд Русе\" изсвири химна на българската просвета, написан от Стоян Михайловски в дунавския град. Хиляди деца на площада рецитираха буквите от Глаголицата, преведени на съвременен български. Във Враца шествието премина с 11-метров трибагреник. Начело на празничната колона бяха ученици с престижни награди от национални и международни състезания. \nПо традиция тържествата в Благоевград започнаха от хуманитарната гимназия \"Св. Кирил и Методий\". Ловеч пък отбеляза и 117 години от създаването на химна \"Върви, народе възродени\". Песента е написана в ловешкото Петокласно училище \"Йосиф Първи\" от учителя Панайот Пипков.  \nУченическото шествие в Плевен премина през централните улици и стигна до барелефа на светите братя на ул. \"Кирил и Методий\". Там пристигна и второ шествие от студенти и преподаватели от Медицинския университет. 11 хорови формации в Плевен изпълниха заедно \"Върви, народе възродени\". Около 300 танцьори от клуб \"Северняците\" направиха опит за рекорд на \"Гинес\", изпълнявайки 65 хора за 1 час и 18 минути. Идеята на хореографа Джейлън Демирев цели светът да види красотата на българския фолклор.  \nСтара Загора отбеляза 160 години от първото честване на 24 май, но за първи път в града нямаше шествие заради ремонт на централната градска част. Честването се състоя при античния форум \"Августа Траяна\", където се събраха представители от всички училища, граждани и гости. Под звуците на националния химн към небето полетяха балони с буквите от българската азбука. В празничния концерт участваха училищни духови оркестри и мажоретни състави, а фолклорният ансамбъл \"Загоре\" представи акапелни изпълнения. Артисти от Старозагорската опера изпяха \"Върви, народе възродени\". Бяха обявени и носителите на тазгодишните награди на \"Стара Загора\" и \"Млада Загора\". Шествия и празнични концерти се състояха за 24 май и в Ямбол, Сливен, Хасково, Пазарджик и др.  \n2-хиляден хор на Червения площад в Москва прослави светите братя Кирил и Методий за Деня на славянската писменост. Честванията там бяха открити от руския патриарх Кирил и патриарха на Сърбия Ириней, които отслужиха тържествено богослужение в памет на славянските просветители в храма \"Христос Спасител\". Българската диаспора също почете празника в различни краища от света.   \n \t\n", "date": "2018.05.25", "title": "С празнични шествия и концерти България почете 24 май "}
{"url": "http://www.duma.bg/node/167562", "text": "Членове на Младежкото обединение от БСП избраха 24 май за начало на кампанията \"Ние пишем на кирилица\". Млади хора от София, Благоевград, Пловдив и Варна подаряваха на съгражданите си книгоразделители и свитъци със стиховете на Яворов, Дебелянов, Далчев и други писатели. Идеята на младежите е да припомнят творби от класиците на българската литература. \n\"България е заслужила признателността и уважението не само на славянските народи, но и на целия свят. Ние притежаваме богата култура, която трябва да помним, пазим и съхраняваме, но не само на 24 май, а всеки ден\", коментира председателят на МО Николай Бериевски. \nПо случай 24 май младите социалисти заснеха и видео, в което рецитират \"Българският език\" от Иван Вазов. Клипът е сниман на емблематични столични места, свързани с българската култура и история - Народната библиотека, Софийския университет, Народното събрание,  Министерския съвет, Ларгото, Народния театър \"Иван Вазов\" и НДК.     \n \t\n", "date": "2018.05.25", "title": "\"Пишем на кирилица\", заявиха млади социалисти"}
{"url": "http://www.duma.bg/node/167516", "text": "МЕЖДУНАРОДЕН ДЕН НА БЕЗСЛЕДНО ИЗЧЕЗНАЛИТЕ ДЕЦА. Отбелязва се от 2003 г. предимно в страните от ЕС по инициатива на Европейската федерация на безследно изчезналите деца и децата жертви на сексуално насилие. От 2007 г. ЕК резервира номер 116000 като общ номер за гореща телефонна линия за съобщаване за изчезнали деца на цялата територия на EС и призова държавите членки да извършат необходимата подготовка и да го приведат в действие. 1907 - ВЪВ ФИНЛАНДИЯ ЗА ПЪРВИ ПЪТ В СВЕТА ЖЕНИ УЧАСТВАТ В ЗАСЕДАНИЕ НА ПАРЛАМЕНТА. Година по-рано е прието всеобщо избирателно право, с което за пръв път в света представителките на нежния пол получават избирателни права. Избран е финландски парламент (на снимката - сградата на парламента), в който влизат 19 жени. 1918 - РАЖДА СЕ ГРИША ОСТРОВСКИ, БЪЛГАРСКИ РЕЖИСЬОР И ПЕДАГОГ (УМИРА 2007 Г.). Бил е художествен ръководител на театъра във Варна (1975-1979) и на Нов драматичен театър \"Сълза и смях\" в София, преподавател по актьорско майсторство и режисура във ВИТИЗ, заместник-ректор на ВИТИЗ (1981-1988), професор. Режисьор на много театрални постановки, носител на наградата за цялостно творчество на Съюза на артистите в България, на орден \"Св. св. Кирил и Методий\" огърлие. 1963 - В АДИС АБЕБА (ЕТИОПИЯ) Е СЪЗДАДЕНА ОРГАНИЗАЦИЯТА ЗА АФРИКАНСКО ЕДИНСТВО. Една от най-големите регионални международни организации, обхващаща почти всички държави в Африка (с изключение на Мароко). От юли 2002 г. ОАЕ е преобразувана в Африкански съюз. Целите на организацията са да насърчава единството и солидарността между държавите в Африка и да изкорени всякакви форми на колониализъм. 1963 - ОТКРИТ Е ЯЗОВИР \"ТОПОЛНИЦА\". Построен е на най-дългата река, носеща същото име в Средна гора. Изграден е в периода 1948-1962 г. на 600 м под с. Мухово. Язовирната стена е висока 76,10 м, а водоемът е с обем 137,1 млн. куб.м. Площта на язовирното езеро е 5,7 кв.км. Използва се за напояване в Пазарджишко-Пловдивското поле и за производството на електрическа енергия (ВЕЦ \"Тополница\"). 1977 - ПРЕМИЕРА НА ПЪРВИЯ ФИЛМ ОТ ПОРЕДИЦАТА \"МЕЖДУЗВЕЗДНИ ВОЙНИ\". Лентата \"Нова надежда\" на американския режисьор Джордж Лукас, както и следващите пет епизода, оказват огромно влияние върху съвременната поп култура. \"Междузвездни войни\" са третата най-печеливша филмова поредица на всички времена след \"Джеймс Бонд\" и \"Хари Потър\" със спечелените до момента 4,3 млрд. щ.д. 2001 - УМИРА АЛБЕРТО ДИАС ГУТИЕРЕС, КУБИНСКИ ФОТОГРАФ (Р. 1928 Г.). Известен като Алберто Корда. Автор на знаменитата фотография на Че Гевара (на снимката), която прави на 5 март 1960 г. по време на погребение. Никога не получава авторски права над фотографията или някакво парично възнаграждение. След революцията в Куба става личен фотограф на Фидел Кастро.     \n \t\n", "date": "2018.05.25", "title": "Датата"}
{"url": "http://www.duma.bg/node/167564", "text": "Ученик от пазарджишкото село Мененкьово събра и дари над 3000 книги на читалища и домове за възрастни хора от цялата страна. Доброто дело на Кирил Балдев започва преди три години, когато той е на 17. Момчето отбелязва, че всеки държи в дома си ценна литература, която обаче рядко чете, а тя може да е от полза на други читатели. Той публикувал в интернет статия, че събира книги за изгорялото читалище в родното му село. Хората започнаха да ме търсят, да питат как да ги дарят, казах им или да ги изпратят на читалището или на мен, разказва Балдев. Следва втора дарителска акция от 300 книги за читалището в Мененкьово. Ръководството приема с радост дарението, тъй като все по-трудно отделя средства да купува книги. Освен употребявани книги, Кирил събира средства и закупува и нови издания. По думите му фирми, бизнесмени и приятели подкрепят инициативата. Последното дарение от 100 тома десетокласникът направил на великотърновското село Велчево.     \n \t\n", "date": "2018.05.25", "title": " Ученик дари над 3000 тома на читалища и възрастни хора"}
{"url": "http://www.duma.bg/node/167517", "text": "Ако определението нагаждач ви изглежда твърде грубо, приемете другото, може би по-благозвучно - приспособяване. Ще рече, че щом условията са се променили, да се опиташ и ти да се промениш, така че да ти е угодно. Защото животът е променлив и човекът, иска или не - трябва да се нагажда към него. Човешкото битие е постоянна борба с природата и нейните условия. Човек ги променя и сам се променя в тази несекваща борба. \nНо думата ми е за другия свят на човека като част от обществото, в което живее. Този свят е не по-малко сложен и объркан. Той изправя всекидневно човека пред изпитания, които проверяват неговата нравственост и устойчивост като индивид. Тогава се проявяват достойнства и недъзи, които са се раждали и наслагвали през дълъг исторически път. Защото човекът като обществено същество и като нравственост е рожба на вековни бури и изпитания. \nПо различни поводи слушам как сравняват реакцията на българите към разни неуредици с поведението на наши съседи - гърци, сърби, румънци... За бъркотии в държавата им, за потъпкване на правата им те веднага скачат, започват стачки, протестират. За да защитят правата си. А ние си мълчим.  Псуваме под мустак мърморим един на друг - и толкоз. Готови сме да преглътнем сякаш всяка неправда. \nЗащо е така? Какъв знак е за нашия национален характер? Можем ли да правим някакви сериозни заключения? \nВместо да търсим промяна, ние по-често се примиряваме, нагаждаме се към новите условия и постепенно свикваме с тях. Това нагаждане и привикване, откъдето и да го погледнеш, не е положително качество. Знаем го, но сякаш сме безсилни за друго поведение. \nКогато търся някакво логично обяснение, все стигам до нашата робска съдба. Явно вековното робство, бесилките и реките от кръв, безбройните жертви са оставили трайна следа в народното съзнание. Преживените ужаси, страхът за живота на роднини и близки са наслоявали в българската душа психологията на примирение, търсенето на всякакъв начин да се приспособиш, за да оцелееш. Грях е на душата да корим такова поведение в ония условия. Но е тъжно, че с времето, с вековете и годините това поведение на приспособяване, за да оцелееш и да се опазиш, се е наслоило трайно и за постоянно. Станало е  начин на поведение и живот Като огледаме дните си - този начин на нагаждане и приспособяване може да се забележи твърде често. Думата ми е главно за това явление, което се шири из полето на обществения живот и политиката. Може би точно там неговото проявление придобива най-отблъскващ, отвратителен вид. \nДа почнем от главното, което показва посоката, по която върви държавата. Малки страни като България трудно могат да избират самостоятелен път. Те винаги търсят закрилата на големите. От години бяхме неотлъчни от Русия. Много са причините за това - единна славянска кръв и история, родствени езици, култура и нравственост. И преди всичко - от Русия получихме своята свобода след вековното робство. А тази свобода беше извоювана със смъртта на десетки хиляди руски чеда. Българите не са безпаметен народ. \nДоколко управата на България е успявала да пази и провежда своите национални интереси, може да се съди според постигнатото през това време. Малка България имаше постижения в разните области на живота, които я поставяха на челно място в света. Когато настъпиха промените, новите управници веднага се приспособиха към западните страни и преди всичко към САЩ. Това държавно нагаждане прие груби, унижаващи достойнството ни прояви. Държава, която е била встрани от нашия български път, която не ни е помагала, а е хвърляла бомби върху нашите градове, убивала е хиляди българи, нашенските нагаждачи започнаха да представят като добър, едва ли не единствен приятел. Макар  тези подлизурковци  да не могат дума да обелят с какво тя е помогнала на нашия народ, получили ли сме някога от американците за две пари помощ. Безропотно нагаждачество на управниците стигна дотам, че позволиха на българска земя да се настанят американски войски... \nНаивно си мислех преди години, че като приемат България в Европейския съюз, това ще помогне на нашите управници да се почувстват наравно с европейските, че ще придобият повече самочувствие. Напразни надежди. Тъжно и обидно ми става, когато гледам как нашите кършат гръб и блюдолизничат дори пред дребни европейски чиновници. Не умеят да се държат като държавници от страна с история и заслуги. Нямат кураж да тропнат, когато ни настъпват по българските интереси. Докъде стига лицемерието, много хубаво показва възприетото като правило при всяка среща европейските началници да се мляскат. Гледаш ги и си мислиш, че Брежневото лигавене някога - ряпа да яде. \nИмам свое обяснение за  нагаждачеството на българските управници  към европейските и всякакви други. Мнозина от нашенците не знаят чужди езици и са като глухонеми, като се срещат, макар да се прегръщат и да се целуват. Но по-важното е, че независимо от поста, който заемат, те нямат подготовка, интелект, защото \"малко им е културицата\", както казваше някога Чудомир. Днешната политика е сложна и трудна работа, а колко от нашите управници са подготвени за нея? \nНикак не е случайно, че макар през Европейския парламент да минаха вече твърде много български депутати, като че ли само Ивайло Калфин се наложи и получи реално европейско признание. Това е много сериозно напомняне да мислим разумно какви депутати избираме за Европа. \nИма едно друго нагаждачество в политическия живот, което е особено отблъскващо. Но е тъй масово, че дори купуването на гласове с кебапчета изглежда дреболия... \nНеписано правило е около партията, която печели и е на власт, да се натрупват много мераклии за държавната трапеза. Така беше и преди. Някога нашата партия беше милионна, но веднага след промяната мнозина се разхвърчаха като перушина, отрекоха се от тази партия, в която преди се кълняха. Побързаха да се присламчат към \"демократични\" партии, станаха най-злобни врагове на социализма. Как да наречеш тяхното поведение - преориентиране, нагаждачество, подлизурство... Каквото и име да му сложиш, все носи белег на нечиста съвест, на нагаждачество и \nтърсене на мекото в живота И най-трудно можеш да забележиш идейни убеждения, защита на идеал... Ако се вгледате в управляващата партия ГЕРБ, без усилие ще откриете някогашни партийни секретари, активисти, редови членове на социалистическата партия. Мирно си живеят, дори ръководят и дават съвети. Много искам да разбера каква съвест имат, мъчи ли ги тази съвест и как гледат децата си, като знаят как са омърсили човешкото си достойнство. \nПрисламчването към победителите не е \"привилегия\" на една партия. Социалистическата партия не прави изключение. Когато замирише на власт, започва такова надбягване към софрата, активен процес на присламчване. Не от обич към партията, а заради келепира с властта. \nТова явление в българската политика сякаш показа своя отвратителен лик най-силно при управлението на ГЕРБ. Куцо и сакато, както казват хората, се юрна към тази партия и пришълците помогнаха за мнозинството, с което те гордо се хвалят. Едва ли на Цветанов му е приятно да поглежда към тази дребна подробност за гербаджийските победи. \nВ нашето мъчно ежедневие без особени усилия могат да се забележат колко още проявления на нагаждачеството. Те са  проникнали в битието  и често не им отдаваме значение. Защото мислим, че е дреболия, от която не зависи нашето развитие. Някога дори можем да се надсмеем и да отминем. А не бива. Нагаждачеството под каквато и да е форма и проявление с тъжен черен белег от миналото. \nНе искам да възприемам нагаждачеството като отлика на българите. Фактът, че народът е измислил твърде много определения за него, подсказва, че хората са имали отворени очи за такива прояви и поведение. А това доказва, че за него не ще има място в утрешния ни живот. Дано! \n    \n \t\n", "date": "2018.05.25", "title": "Нагаждач ли е българинът?                                                                        "}
{"url": "http://www.duma.bg/node/167518", "text": "Започвам този текст за голямата интрига на деня - Западните Балкани, със заглавието на известния роман на Ремарк, за да подскажа, че акцията за форсирано приемане на Западните Балкани в НАТО и ЕС по време на българското председателство завърши със заглавието на друга пиеса, този път на Шекспир - \"Много шум за нищо\". \nВпрочем, не ми е ясно какво по-точно се подразбира под Западни Балкани? Щом фигурират Западни Балкани, които в моето съзнание се идентифицират със Словения и Хърватско, би трябвало да има Северни Балкани, Източни Балкани, Южни Балкани и Централни/Средищни Балкани. \nПриблизително може да се приеме, че България се намира в Източните Балкани, Румъния - в Северните Балкани, Гърция и част от Турция - в Южните Балкани. Налага се да въведем понятието Югозападни Балкани, за да вместим в тях Албания. Някак отвътре ми идва да разположа в Средищните Балкани Сърбия, Македония, Черна гора, Босна и Херцеговина, Косово. Може и да бъркам. Сложна математика е дисциплината география. \nНо така или иначе, категорията Западни Балкани някак понакуцва, намирисва на политика и геополитика. Лозунгът е държавите от Западните Балкани да влязат вкупом в НАТО и ЕС, като по този начин подсигурят собственото си благоденствие и безопасност! Само че това \"вкупом\" се оказва не на място, тъй като двете сравнително големи страни от Западните Балкани - Словения и Хърватия, вече членуват в НАТО и ЕС, а Албания е член на НАТО, но не е приета в ЕС.  \nПарадоксът е, че на софийската среща между лидерите на 28-те държави членки заедно с върховното ръководство на ЕС, проведена на 17 май т.г., домакините от България настояваха ревниво приемането на Западните Балкани в НАТО и ЕС да стане час по-скоро. Същото го искаха и Съединените американски щати! С тази забележка, че американците много повече ги интересува скорошното членство на всички държави от Западните Балкани в НАТО и далеч по-малко в Европейския съюз! Не е толкова трудно да се досетим защо е такава позицията на Големия брат Концепцията на САЩ предполага на Балканите да се формира втори пояс от фронтови държави в евентуална студена или гореща война срещу Руската федерация (след пояса от държави като Украйна и Грузия, които непосредствено обграждат \"вековечната\" Руска империя). Втората цел е Адриатическо море да бъде изцяло \"превзето\" от американския флот, тук се намират удобни за военноморското присъствие на САЩ пристанища (свързването на Адриатика със Средиземно море става директно). Третата цел е мрежата от военни бази на САЩ или НАТО и в новоприетите държави да бъде интензивно развивана. Четвъртата цел предполага рязко подобряване на отношенията  между Сърбия и Косово, за да може Косово да получи в ООН широка легитимация като самостоятелна и независима държава. \nНяма нищо по-естествено от това България да играе посредническа роля в полза на Вашингтон, като се има предвид, че тя, досега макар и в по-смекчена форма, бе активен агент на американското влияние в ЕС, подобно на Полша, Прибалтика и Румъния. Последните социологически резултати сочат, че 30% от страните членки на ЕС са за сваляне на санкциите срещу Русия (предимно страните от класическия Запад), 30% са за оставяне и ожесточаване на същите санкции (почти всички страни са от бившия социалистически лагер) и между 30-40% нямат твърдо изказано мнение. \nСамо че лидерите от Брюксел, които очаквахме да са най-големи привърженици на форсираното членуване на Западните Балкани в ЕС, бягаха в София като дявол от тамян, щом им се наложеше да изразят категорично съгласие. Те се измъкваха ловко от конкретните ангажименти, предлагаха удължени срокове за приемането в ЕС на Западните Балкани, под сурдинка, а и пряко заявяваха, че този район е изостанал икономически, че вътрешното му положение е нестабилно, че между отделните държави има явни или тлеещи конфликти. Годината 2025-а, когато бе обещано разговорът за Западните Балкани да напредне значително, явно беше пожелателна. Излиза, че целите, които си поставят ЕС и САЩ във връзка със Западните Балкани, са твърде различни, често пъти противопоставени. Брюксел, който не иска да дразни могъщия си задокеански партньор, използва тактиката на голите декларации. Освен това, на икономиката на Запада, която изпитва видими затруднения, нови финансови ангажименти биха се отразили зле на жизнения стандарт на тамошното население. \nЛидерите на ЕС наистина са разколебани около приемането на т.нар. Западни Балкани, и то поради няколко причини. \nНа първо място, тоталната криза - политическа и икономическа - обхванала ЕС, не позволява през близките години, може би и десетилетия, приемането на нови държави членки. Брюксел е наясно, че Косово, Босна и Херцеговина, Албания, даже Черна гора и Македония, са изостанали държави, с огромни икономически и финансови проблеми. На този етап ЕС не е в състояние да заделя сравнително голям пакет от помощи. Опитът да се привлекат държави с по-изостанала структура на икономиката като България и Румъния не са от най-предпочитаните, те също дават храна на идеята за развитие на ЕС на две скорости Второ, държавите от Западните Балкани действително са буре с барут след разпада на Югославия, задръстени от вътрешни неразбории и войни, от междудържавни и междуетнически конфликти, от междуконфесионална нетърпимост. Брюксел с основание се страхува, че след приемането на Западните Балкани в ЕС огромни човешки маси с ислямско вероизповедание ще тръгнат към богатия Запад, което ще задълбочи качествено сегашната непоносима ситуация след миналогодишното \"преселение на народите\" в Германия, Франция, Скандинавските държави, Италия, Испания, Гърция и др.  \nНа Западния свят е известно още, че Западните Балкани са един от световните центрове за подготовка на ислямски терористи, че там ИДИЛ има силно влияние, че този район е разпределителен център на контрабандата с наркотици в Европа, че там се върти търговия с човешки органи, че начело на държавите стоят несъстоятелни субекти, някои от тях бивши формени бандити. Що се отнася до Сърбия, никой не се съмнява, че раните от войната на САЩ и ЕС срещу сърбите са пресни. А също, че сръбските управляващи не искат страната им да членува в НАТО, нито да изпълнява европейския режим на санкции срещу Руската федерация. \nТрето, напоследък отношенията между Вашингтон и Брюксел се обтегнаха! САЩ започнаха своего рода икономическа война срещу ЕС и големите европейски корпорации, налагат санкции на европейския бизнес и държави. Висшата бюрокрация на ЕС, която представлява предимно интересите на развития Запад, не иска да се увеличи процентът на държавите, които са под командно управление на САЩ и НАТО. А такива са Косово, Албания, Черна гора, Македония, до голяма степен Босна и Херцеговина. Авантюра е да се приемат тясно обвързани с Вашингтон страни точно в момента, когато Брюксел обсъжда създаването на общоевропейска армия, може би на мястото на НАТО. \nЩо се отнася до българската позиция относно Западните Балкани, има резон в това, че ЕС би могъл да субсидира трансбалкански и трансевропейски транспортни артерии на Балканите (ако реши наистина да ги субсидира). Възможно е балканските държави тогава по-успешно да развиват икономиката и търговията помежду си. Да уредят конфликти, които от векове ги разделят. Но възможно е и друго - да се появяват нови противоречия! Брюксел да намали инвестициите за България, тъй като гладните гърла на държавите от Западните Балкани също ще се наредят на опашката за помощи. Има няколко \"но\", за които не бива да се забравя Няма да се учудя, ако лица от албанския етнос (след приемането на Западните Балкани в ЕС)  масово се преселят в България, като изместят и без това бедстващото/мигриращо българско население. Албанската инвазия, която наблюдаваме в Македония, може да се осъществи и у нас при липса на граници. Става реална опасността у нас да се размножат \"спящите клетки\" на ИДИЛ, да се пренесе търговията с наркотици и човешки органи. Няма как да не получи допълнителни стимули за развитие и разцвет ислямът в ущърб на православието. Впрочем, ако Иван Костов като премиер, който организира най-грандиозния грабеж през прехода, има някакви заслуги към България, те са в решението му да не изпълни заповедта, дошла от САЩ и Запада: България да приеме на своя територия вълните ислямски бежанци от Косово. \nНо всички тези действия и последици сесията на европейските лидери в София отложи или изхвърли от употреба. И правилно! Докога - ще видим. \nНай-странно в тази политическа галиматия е подобострастието, с което Партията на европейските социалисти се зае да разчиства терена за форсирано приемане на Западните Балкани в НАТО и ЕС. Нима ПЕС е сляпа за непосилните трудности и обрати, с които е съпроводено такова присъединяване? Нима не осъзнава, че по този начин съдейства за отслабване на общоевропейската общност и прави ЕС още по-зависим от Щатите? \nПЕС си позволи да се намеси в предизборната кампания за парламент на Македония. Новият скопски премиер, социалистът Зоран Заев, заяви с встъпването си в длъжност проамериканския политически курс, който ще следва, във вреда на исторически и духовно оправданото сътрудничество с Русия. После се чудим защо влиянието на партиите, членуващи в ПЕС, видимо намалява в Европа за сметка на десницата, новите леви и националистите.   \nИначе на Западния фронт нищо ново. Шумът, който се вдигна, беше гръмовит, но май че за нищо!   \n \t\n", "date": "2018.05.25", "title": " Мистерията \"Западни Балкани\""}
{"url": "http://www.duma.bg/node/167520", "text": "Често казваме, че 24 май е най-българският празник. Показва ни го дългата му история, показва ни го и това, че когато задължителните манифестации бяха отменени, остана само едно шествие - това, за което няма нужда от укази и извеждане под строй на улицата, защото в него хората се включват спонтанно - така, както празникът е започнал. \nДнес виждаме, че 11 май, а по-късно 24 май се е превърнал от \"даскалския празник\" по думите на Вазов във всенародно тържество, отдаващо дължимото на светите братя и техните ученици, на славянската писменост, на българската просвета, наука и култура и на българската духовност. \nЕто за тази духовност искам да си поговорим днес. \nДостойни наследници ли сме на първоапостолите и на народните будители, пазим ли свято традициите, носим ли духовността в сърцата си? \nВсяко дете знае имената на двамата свети братя Кирил и Методий и на техния ученик - патрона на нашия университет Св. Климент Охридски. Всички българи пеят химна \"Върви, народе възродени\" на Стоян Михайловски и Панайот Пипков. Но колко от нас са чували за \"Св. Кирил и Методий\" на Константин Величков? Колко българи познават \"Ода на 11-ий майя\" на Иван Вазов? И колко са чели развълнувания разказ в спомените на Вазов за \"Големият ден\"? Знаем ли коя е \"песента на Кирила и Методия: \"И след тисяща години\", спомената от Вазов в този спомен? Помним ли нейния автор Йоаким Груев, който има най-голяма заслуга за разпространението на празника, или Найден Геров, който първи организира честване няколко години по-рано? \nЗнаем ли куриозния факт, че този химн, написан от Йоаким Груев, според сведението на бащата на великия Борис Христов се пее по мелодия на американска революционна песен, която по-късно става химн на Съединените американски щати? \nЙоаким Груев, който има основната заслуга денят на св. св. Кирил и Методий да започне да се празнува като празник на българските ученици, само няколко десетилетия по-късно ентусиазирано констатира, че \"от училищен празник, какъвто беше изпърво, достигна да стане всеобщ, народен Великден\". \nНяколко години по-късно в \"Големият ден\" Вазов използва същото сравнение с най-важния празник на Източноправославната църква: \"Защото и 11 май е един Великден, Великден на духа и на просветата, на възкресението на новите надежди и през векове заспалите сили на един народ, лишен от велики традиции и жаден за тях\". \nИ ако 24 май е Великден на духа, правим ли достатъчно, за да остане България \"държавата на духа\", както я нарече акад. Лихачов, и да не се превърне в държава на духовната нищета? \nПреди една година на този ден казах, че книгата няма да изчезне заради технологичния напредък, но може да изчезне, ако книжовността напусне сърцата ни. Тогава говорих за нивото ни на грамотност, сега поставям въпроса за българската духовност. Казах също, че днес е необходимо ново възраждане на българското образование, наука и култура. Сега ще го нарека духовно възраждане. \nДори представители на народните читалища, някои от които са основани преди 160 години, посрещнаха със скептични погледи думите ми за нуждата от ново възраждане. Очевидно за повечето българи Възраждането е еднократен акт, отминала веднъж завинаги историческа епоха. \nТова мнение не е правилно дори в исторически смисъл. Още в Рим една първа група хуманисти се опитват да надскочат личното и националното, за да постигнат чрез запознаването с една образцова култура - тази на Древна Гърция, нов идеал за човека. Подобни са импулсите за културните и духовните идеи на Каролингския ренесанс и на разцвета във Византия по времето на патриарх Фотий. Обединяването на идеята за преоткриване на античния хуманизъм с идеята за човечността като най-важна характеристика на човека е централно и за следващия хуманизъм - Ренесансовия. Тя е преоткрита отново културно и политически през XX век в Германия, в един опит, провален от настъпването на нацизма. Българското Възраждане е само брънка в този неспирен процес, който би трябвало да ни съпътства вечно. \nДнес това не се осъзнава не само в България. Темата за духовността и човечността е изместена в световен мащаб от важни и спешни каузи като борбата с глада и преодоляването на дигиталното разделение. Но съвременният дебат подценява истинската опасност. Не изкуственият интелект и роботите застрашават човечеството - истинската заплаха е в това, че хората губим човешкото. Ново духовно възраждане и нов хуманизъм са ни необходими не само за да запазим културата, просветата, науката и духовните традиции, а за да съхраним човечността си. Хуманизъм и хуманност имат общ корен - те са присъщото на човека. \nВ България тази опасност е още по-очевидна. Заради демографската криза и емиграцията се безпокоим, че сме изчезващ народ, но не осъзнаваме, че истинската опасност е изчезващата духовност. Ние не четем, не търсим духовно израстване, а единствено икономически просперитет, не общуваме едни с други, не си помагаме, егоизмът е изместил емпатията, а атеизмът - вярата в доброто. \nПрограмите на политическите партии са съзвучни с народните очаквания - те ни обещават материален просперитет, развита инфраструктура и работа за всички. Няма нито една партия, която да е превърнала в своя кауза духовното възраждане. \nТова привидно отговаряне на очакванията на хората обаче може да се окаже недалновидна политическа стратегия, защото никой не може дълго да живее само с хляба. Стремежът към духовно израстване е дълбоко присъщ на човека и материалното може да замести липсата на духовност само временно. Това е и причината за периодичното възраждане на интереса към културата, хуманизма и хуманността. \nИменно този неосъзнат глад за духовност във всички смисли на думата превръща 24 май във всенароден, обединяващ всички българи празник. Всяка политическа инициатива, основана на каузата на духовността и човещината, би обединила всички българи по същия начин и би имала много по-голям успех от надвикванията кой ще ни обещае повече. \nЗатова днес наред с традиционните пожелания да съхраним българския език и българската култура ще ви пожелая да възродим духовността и човечността. \nБългарските учители, преподаватели, изследователи, библиотечни и читалищни деятели и творци на изкуството и културата са тези, за които всеки ден е \"Великден на духа и на просветата\". Благодаря ви за това! \nНека заедно се погрижим България да има духовно бъдеще! \nНека заедно сътворим ново духовно възраждане! \nНека осъществим мечтаното от Вазов възкресение на новите надежди и на заспалите сили на един народ! \nЧестит празник на българската просвета и култура, на славянската писменост, на знанието и духовността! \n    \n \t\n", "date": "2018.05.25", "title": "Истинската опасност е изчезващата духовност  "}
{"url": "http://www.duma.bg/node/167546", "text": "- Поскъпването е регулярно на всеки четири или пет месеца. Няма нужда да се съобщава като новина. Причината е елементарна и няма нужда да я оправдават по една или друга причина, а именно: режимът на ГЕРБ няма пари. \n- От 1 юли ни чака поредна, очаквана изненада с нови цени. Пак някой някъде решава кое е добро за народа, но без да го пита откъде ще намери пари, за да плаща. Слушам разни депутати от ГЕРБ как се хвалят, че постоили това или онова, все за доброто на гражданите. Не се ли досещат, че се държат като колониална администрация, която от свое име налага на бедния народ своите решения и те все са за \"негово добро\". Тази партия връща соцвремената, когато всичко беше \"за човека\" и се шегувахме, че знаем и кой е този \"човек\". \n- Да допуснем, че постоянното увеличаване на цената на енергоносителите е нещо нормално. Не разбирам, обаче, защо управляващите не са в състояние да регулират доходите в съответствие с усреднен % на увеличение. Вдига се шум около повишаването на пенсиите от 1 юли с 3,8%, но цените нарастват от същата дата и то веднага е \"изядено\", а бюджета си връща същите тези пари. И фактически голяма част от населението обеднява. Така е през всички години, когато управлява партия ГЕРБ - как да го тълкуваме, освен като признак за безпомощност и неумение на финансистите да разпределят правилно. Хвалят се с излишък, но ако тези пари съществуват, очевидно отиват за покриване на загуби, предизвикани от погрешни управленски решения, за някои от които всички знаем. Докога така? \n- от лъжци които получават толкова по-тлъсти заплати, колкото по-нагло и по-безочливо лъжат хората! Няма да е минало и месец-два откакто заявиха в медиите че КЕВР отхвърля искането на монополистите и няма да допусне вдигане цените на електроенергията, горивата и природния газ и сега \"Те ти булка Спасов ден\", ще има увеличение на цените! Тлъсто платени лъжци със закоравели души на мерзавци, за които потъването на пачките с пари в джобовете им са основание за всяко тяхно решение! \n- Живея в центъра и не мога вече да преброя колко пъти се спира топлата вода. \nАлоооооо, 2018-та сме, не сме в средновековието. Как така ще плащам повече, за да ползвам по-малко, не се ли наядохте. \n- КЕВР щеше да прави проверка за раздутите сметки за парно през м.март. Май забравиха за това... \n- Аз искам да попитам...като собственик на имот през който преминава тръбата ;) НЕ на Южен Поток разбира се, а на Топлофикация след като НЕ искам да им ползвам услугите защо те НЕ ми плащат на мен. Заради това че нарушават чужда собственост!? \n- Едно семейство със средна заплата и едно дете не може да плаща сметките и да живее.Трябва в едно жилище да живеят 3 семейства.Едни да плащат водата,други тока,трети-парното,за да остане нещо за ядене. \n- Пенсиите щели да скачат до небесата през юли и за да не се чудят бабите дали да отидат с увеличението до Париж или Лондон, ги улесняват като им повишават цените на ток и топла вода.   \n \t\n", "date": "2018.05.25", "title": "Наз@ем от мреж@та"}
{"url": "http://www.duma.bg/node/167547", "text": "59 творби на четирима изтъкнати фотографи, свързани с темите свобода на мисълта, свобода на изразяването, борба с дискриминацията и борба с насилието над жени, ще бъдат изложени от 25 май до 6 юни 2018 г. на Моста на влюбените в София. Организатор на изложбата е Бюрото на Европейския парламент в България и е съвместна инициатива със световноизвестния международен фотографски колектив \"Магнум\". \nСъбитието е свързано с 30-годишнината от връчването на първата награда \"Сахаров\", която ЕП връчва за свобода на мисълта на личности или организации, които имат изключителен принос в борбата за правата на човека по целия свят. \nИзложбата отразява живота на четирима защитници на правата на човека от различни краища на света. Със свои творби е представен Жером Сесини, който придружава защитника на правата на човека Самрит Венг в пътуванията му до отдалечени села в Камбоджа. Камерата е документирала живота на етнически малцинствени групи, принудително изселени от мултинационални компании. Фотографиите на Неуша Таваколян отразяват дейностите на младата Асма Кауеш от Тунис, която се опитва да предпази тийнейджъри от радикализиране. Енри Цанай снима в Етиопия адвоката Амеха Меконен,който защитава журналисти, подложени на цензура от правителствените органи. В Босна и Херцеговина Бике Депортер придружава Ядранка Миличевич, бивша бежанка от военния конфликт на Балканите, която днес работи в защита на правата на жени, станали жертва на насилие или дискриминация.     \n \t\n", "date": "2018.05.25", "title": "4 фотографи показват в София свободата през камерата си"}
{"url": "http://www.duma.bg/node/167519", "text": "От около 15 години стана супермодерно у нас здравните власти, здравните експерти, политиците да говорят за Национална здравна карта (НЗК). Ама тя ще ме лекува ли, би попитала леля Пена от Горно нанадолнище. Е, няма да я лекува, но трябва по силата на конституцията да й осигури своевременен достъп до качествена медицинска помощ. Целта на картата би трябвало да е да управлява здравната система. Според Закона за лечебните заведения (ЗЛЗ) тя би трябвало да е инструмент за планиране на лечебните заведения на територията на страната според нуждите на населението.  \nЗдравните министри от последните 8-9 години може и да не са съвсем наясно, но един ресорен журналист, следил от 15-20 години какво се случва в сферата на здравеопазването, със сигурност ще може да изброи колко национални здравни карти са приемани и как ни една от тях не е свършила работата си по предназначение и обичайно е създавана като инструмент за намаляване на разходите на касата, а не за оптимизирането им. Може би е малко по-трудно да се каже колко милиона лева от държавната хазна (разбирай от вашите и моите данъци!) са потрошени за въпросните безсмислени карти. Факт е, че българската хазна е скъпа на триците и евтина на брашното, щом така и не намери толкова години 2 млн. лв. за тримесечните заплати на персонала на две областни болници...  \nПараметри за нова НЗК са заложени преди повече от 12 години. Някои от тях ще се сторят  \nдо болка познати на \"новаторите\"  \nв българското здравеопазване, които се опитват да обяснят на нацията как точно се открива топлата вода или колелото в здравната система на една държава. Според параметрите от 2006 г. болничните легла за активно лечение трябва да са 4,3 на 1000 души население, а леглата за долекуване - 1,4 на 1000. Ползвани са валидните по онова време европейски и световни стандарти. През 2006 г. е трябвало да има поне 100 легла, за да бъде разкрита болнична структура, и поне 80% използваемост на болничните легла. В листата на едно джипи не може да има повече от 1500 до 2000 здравно осигурени. Пресметнато е, че хоспитализациите за година са средно 175 на 1000 души, а средният болничен престой - 7 дни. Достъпът до медицинска помощ не може да е на повече от 30 минути, и/или 50 км, което звучи авангардно дори днес! И следващите \"иновативни\" карти почиват на същите параметри, без дори да отчитат променените обстоятелства. \nПрез 2008-2009 г. усилено се заговори за нова здравна карта. Почти готова, но още непредставена, през пролетта на 2009 г. медици я приеха на нож. Едни критикуваха преобразуването на диспансери в отделения на областна болница. Други недоволстваха срещу сливането на общински болници в Пловдив с цел намаляване на леглата. И тогавашният министър обещаваше, че с картата няма намерения да бъдат закривани болници, а само там, където леглата за активно лечение не са достатъчно натоварени, те ще се преобразуват в легла за продължително лечение например. Т. е. още преди 10 години е било ясно от какво се нуждае здравната система, но... \nНа 2 февруари 2011 г. (едва при третия здравен министър на ГЕРБ) дългоочакваната НЗК бе представена. Методиката, на която бе подчинена за определяне на оптималния брой болнични легла за регионите, бе минимум 4 на 1000 души население и максимум 5,9 на 1000. И пак по европейска и световна методика. Здравните власти обаче се понесоха  \nпо течението на статистиката  и изброиха 44 411 легла. Оказа се, че в повече са 427 болнични легла. НЗК-2011 \"констатира\", че въпросните 44 411 легла в 308 болници не са разпределени равномерно на територията на страната. Макар че за въпросната констатация едва ли бе необходимо да се работи 3 години върху нещо готово и да се хаби човешки и финансов ресурс. Авторитетно и загрижено бе заявено, че в 7 области има повече легла от максимума - Благоевград, Кюстендил, Пазарджик, Плевен, Пловдив, Смолян, Стара Загора и София (10 072 вместо необходимите 6847), в страната има 9508 хирургични легла (при необходими 7070) и 1296 за реанимация (при необходими поне 1729). В областите Кърджали, Разград, Силистра, Хасково, Шумен и Ямбол бе регистриран недостиг на болнични легла. НЗК бе налице, но стана ясно, че на практика не може да регулира здравната мрежа в страната, нито да спре нарояването на нови болници в големите градове и колабирането на малките. Така очакваното пестене на пари пак не се случи. Защото НЗОК не може да отказва да сключи договор с лечебно заведение, което има отделения с I, II или III ниво на компетентност. Обещанията за иницииране на промени в ЗЛЗ, според които НЗОК да не може да сключва договори в даден регион за повече от максималния брой легла, останаха просто... обещания.  \nОчевидно датата 2 февруари не е добра за представяне на българските здравни карти. Защото на 2 февруари 2016 г. бе представена поредната. Тогава стана ясно, че според ползваната методика в България има  3500 излишни болнични легла  Отново заигравката бе с леглата. Защото пак никой нямаше куража да промени ЗЛЗ и да спре тъй неудържимото роене на болници, но всеки иска касата да плаща по-малко. В страната имаше около 7 на 100 000 души население легла за активно лечение, докато европейският стандарт бе 4 на 100 000, а планът беше въпросните 3500 да бъдат преобразувани в легла за продължително лечение. Възкресена бе идеята \"ако леглата са повече от необходимото според картата, то НЗОК няма да сключва договори с \"излишните\". Преди 2 години бе установен още един очевиден факт - на страната не достигат 405 педиатри и 437 лични лекари, но в София например \"излишни\" бяха 436 джипита при 1314. Разбира се, НЗК не указваше какво да правят и къде да отидат \"излишните\" 436, защото няма законов механизъм това да стане. И тази методика установи, че на 1500 жители е необходим един личен лекар. Но не каза как се попълват практиките в труднодостъпните и гранични региони, където един лекар на 60 г. е принуден да обслужва до 1-2 хил. души в няколко населени места. Бизнесът въстана, защото прозря заплаха в НЗК \"служебно\" да изолира новите частни болници, както и общинските, защото пак липсваха ясно разписани правила за предстоящото \"състезание\" коя болница да сключи договор с касата. Така или иначе и тази карта нямаше късмета да живее - съдът я отмени.  \n\"Картата умря, да живее картата\" е основното кредо на всеки пореден здравен министър. Тържествено бе представена поредната НЗК през април тази година. Този път бе избегната датата 2 февруари, но това не значи, че на тази НЗК ще й върви по вода. Достатъчно е настояването на БЛС проектът да бъде върнат от Министерския съвет за доработване. Съсловието е категорично, че проектът не отразява становищата на комисиите за изготвяне на областните здравни карти, т. е. нуждите на хората в съответните региони.   С 6 хил. да се намалят болничните легла предвижда и най-новата версия на НЗК. И отново старият рефрен: \"когато бъде приета НЗК, НЗОК ще може да избира с кои болници да сключва договори, ако в областта има свръхпредлагане на дадена медицинска услуга\". Междувременно, оказа се, че в общинските болници не са предвидени легла по вътрешни болести - основните диагнози, с които работят тези лечебни заведения. Джипитата пак не може да имат повече от 1500 души, записани в листата си, а специалистите в извънболничната помощ имат по 30 минути за преглед на пациент, т. е. 12 души дневно. 13-ият да си плаща на частно. Толкова! И пак без ясни критерии и правила, без перспектива, без мисъл за качество на медицинската помощ, без план за осигуряването и развитието на медицинските кадри. Налице е само страхът, че НЗОК трябва да финансира всички налични болнични легла, ако МЗ не наложи ограничения. Само дето такъв подход осезаемо напомня обруганата система \"Семашко\".     \nДухът от бутилката е изпуснат, когато ЗЛЗ даде право на всяка болница, независимо от собствеността, да сключва договор с НЗОК. И така е справедливо. Би било възможно, ако се залага на профилактиката на хората, за да не се разболяват и стигат до болница. Тогава парите за здраве няма да са напразно дадени. Но сега здравеопазването страда от  хронична болест с мъглява диагноза Или може би никой не е заинтересован да постави точната. Но със сигурност лечението й не е в административното, при това механично, ограничаване на леглата. Нито в докараните с молив лимити, ако няма преструктуриране на лечебните заведения според нуждите на населението, ако не се предприемат мерки за реалното им разпределение там, където и от какъвто вид хората имат нужда от тях.  \nЗатова днес отново никой не знае защо ни е поредната НЗК под формата на моментна снимка, от която лъсва безпомощността на управляващите да предприемат истински мерки за подобряване на здравето на нацията. Иначе болничните легла за дългосрочна грижа едва достигнаха 5,1% в края на 2016 г. Нищо, че в мечтите на всеки следващ здравен министър е те да станат 10, 13 или 15%. А леглата за рехабилитация са едва 13%. Това не може да се случи, ако няма нови клинични пътеки за дългосрочна грижа.  \nА народът си старее, боледува все повече. Затова, както и заради скъпите лекарства и медицински изделия частният интерес е насочен към онкологията и ортопедията. Иначе пълна загадка е защо изведнъж се засили и интересът към разкриване на детска болница, след като раждаемостта намалява: към 24 май тази година новородените са с 4420 по-малко от същия период на 2017 г. \nА докато се говори за НЗК, изведнъж лъсва и друга истина - бюджетите на болниците всъщност са миналогодишните, няма ги допълнителните 188 млн. лв., за които премиерът се фукаше, а рекламираното от правителството и парламентарното мнозинство увеличение на цените на клиничните пътеки всъщност е за сметка на приема на пациенти.   \n \t\n", "date": "2018.05.25", "title": "Здравната карта стана хоби за министри преписвачи"}
{"url": "http://www.duma.bg/node/167521", "text": "\"Заемът от 67 млн. евро е още един финансов товар върху \"Топлофикация\". \nЩе го плащат столичани през такса смет или през сметките за парно.\" г-н Даков, защо преди седмица всички общински съветници от БСП гласуваха срещу предложението на кмета Йорданка Фандъкова Столичната община да поеме дълг от 67 млн. евро? Той е за съфинансиране на проекта за инсталация за изгаряне на РДФ горивото, което остава след обработката на боклук в завода за отпадъци. \n- Имаме сериозни аргументи, които ни накараха да гласувахме против поемането на този огромен заем, който е и дългосрочен - за период от 20 години. Аргументите ни са екологични и финансови, свързани са с развитието на града, конкретно в района на УТЕЦ СофияФ, където се предвижда да бъде изградена инсталацията. \nЩе започна с притесненията ни, свързани със състоянието на околната среда. Изграждането на когенерацията за производство на топлинна и електрическа енергия ще бъде на площадката на  УТЕЦ СофияФ. Много столичани не успяха да се ориентират къде е тя и затова уточнявам, че не става дума за ТЕЦ-а в УДружбаФ, а за топлоцентралата в район УСердикаФ до кварталите УНадеждаФ и УВръбницаФ. Това е огромен жилищен район, а УТЕЦ СофияФ е отдалечена само на 2 км от идеалния център. Т.е. става дума за централно място и според нас не е подходящо за изграждане на съоръжение за изгаряне на отпадък. \nОтделен проблем е трафикът от тежкотоварни камиони, който ще се генерира при преноса на РДФ горивото от завода до УТЕЦ СофияФ. Става дума за  180 хил. т гориво на година. Това е огромно количество, което ще доведе до натоварване за инфраструктурата, до замърсяване с фини прахови частици и други вредни емисии. Имате ли данни колко камиона ще се движат на ден, за да пренасят сметта? \n- Големият проблем на проекта е, че липсва информация по същество, изготвена от наетия консултант - датската фирма УРамболФ. Тя не се предоставя на хората, а общинските съветници, които са поискали да се запознаят с нея, могат да го направят само като подпишат декларация за неразпространяване на информация и конфиденциалност. Този подход на Столичната община няма логично обяснение, защото става въпрос за проект с европейско финансиране. Основно правило, принцип в европейското финансиране е публичността на информацията. \nТака че разчетът за движението на натоварените камиони не е публично достъпен. Нашата калкулация показва, че ако площадката работи 365 дни в годината, до нея трябва да достигат над 490 т РДФ гориво на денонощие, а това при 12-тонен камион означава 41 курса всеки ден. Имате и финансови аргументи, заради които не подкрепяте поемането на заема от Столичната община. Какви са те? \n- При планирането на съоръжението преди 6 години стойността на целия проект бе 80 млн. евро. Сега се покачи на 157 млн. евро без ДДС. Заемът представлява 42% от стойността на целия проект, който е 308 млн. лв. без ДДС. Намерението е той да се връща от общинското дружество УТоплофикацияФ. Добре знаем, че финансовото положение на УТоплофикацияФ в момента е изключително тежко. Дружеството има споразумения за разсрочване на над 500 млн. лв. задължения към Българския енергиен холдинг. В момента УТоплофикацияФ плаща само лихви, а през 2020 г. предстои да погасява главницата. Освен това, има и други текущи задължения от над 140 млн. лв. Т.е. заемът ще е още един финансов товар върху УТоплофикацияФ. Ще го плащат столичани през такса смет или през сметките за парно. \nГЕРБ и Йорданка Фандъкова не дадоха отговор за очевидни несъответствия във финансовите показатели на проекта. В презентацията при общественото обсъждане в края на февруари бяха представени възможни икономии от природен газ между 15 до 18 млн. евро годишно след оползотворяването на енергията от изгарянето на РДФ отпадъка. В същото време в доклада на кмета, който беше внесен и гласуван от мнозинството на ГЕРБ в СОС, са записани 12,5 млн. евро икономии. Това означава, че има несъответствие, което е между 2,5 до 5,5 млн. евро, между публичната информация, дадена на общественото обсъждане при поемане на общински дълг, и финалния вариант на доклада. Това е сериозна разлика, защото трябва да я умножим по периода на експлоатация на инсталацията, който е 26 години. \nОтделно в доклада на Фандъкова, който не подкрепихме, не беше засегната изобщо темата за разходите за експлоатация и поддръжка на бъдещата инсталация, а те са много сериозни. Възлизат на над 10,5 млн. евро годишно - 3,5 млн. евро са за административни разходи, 3,5 млн. евро - за технология, поддръжка, и 3 млн. евро - за депониране на опасните отпадъци, летливата пепел, която ще се образува. Общо 8 хил. т летлива пепел ще се образуват при горенето на РДФ горивото в бъдещото съоръжение. Предлага се този канцерогенен отпадък да бъде депониран в Германия. Но това е само проект. Дали ще се случи - не мога да съм сигурен, защото в отговор на поставен въпрос по време на общественото обсъждане се каза, че се дискутират и варианти общини в България да поемат вредния отпадък за депониране. Силно съм скептичен дали жителите на тези общини, които са посочени, ще приемат такива отпадъци. Ставаше дума за Русе и Севлиево.  В БСП имате ли съмнения за избраната технология за изгаряне на отпадъците? \n- Избраната технология не е принципно нова, тя се прилага от няколко десетилетия в различни градове в Европа. Експертите, с които работи БСП в София, са консултирали нашата позиция и тя е, че към настоящия момент това е удачна технология.  Кое място е подходящо за площадка за инсталацията според вас? \n- Още през февруари, преди провеждането на общественото обсъждане за поемане на общинския дълг, заявихме категорично, че не приемаме избраното място за изграждане на инсталацията. С цел намаляване на трафика от транспортиране с тежкотоварни камиони и предпазване на жилищните райони от допълнително замърсяване, за нас  логичното място е площадката на завода за механично третиране на отпадъци край с. Яна. Така ще се спести от транспорт, а столичани няма да имат притеснения за здравето и състоянието на околната среда.  А не е ли късно за смяна на площадката? \n- Това е стратегическо решение. Ако има политическа воля, смяната е реалистична и възможна. Съоръжението, което предстои да бъде изградено, освен огромната си стойност, има и изключително дълъг период на експлоатация - 26 години. Затова трябва добре да се помисли. \nАко някой от ГЕРБ бърза, нека да отговори защо, след като заводът за механично и биологично третиране на отпадъците работи от септември 2015 г. и бълва отпадъци, чак сега се стига до финално предложение и кандидатстване за безвъзмездна финансова помощ от ОП УОколна средаФ за основната част от необходимата сума. За изминалите години от въвеждането в експлоатация на завода общината харчи над 12 млн. лв. годишно от събраните средства от такса смет за транспортиране на произведеното РДФ гориво. Тя плаща на циментовите заводи, които имат сключени договори, за да го оползотворяват, т.е. да го горят. \nВ най-добрия случай имаме още 5-6 години, в които ще продължим да плащаме по 12 млн. лв. на година за извозването на горивото, или общо 72 млн. лв. Организации и граждани сигнализираха за липса на достатъчно информация за проекта. Вие също казахте, че като общински съветник тя не е била достатъчно достъпна. Столичната община крие ли нещо или това е подходът й при всички ситуации? \n- Може би и двете тези са верни. Първо, за разлика от повечето общини, решенията на Столичната община не се публикуват във фаза на обсъждане. Докладите, които стават решения след гласуване в Столичния общински съвет, не са достъпни за гражданите, а доскоро не бяха достъпни и за общинските съветници. Едва от 2-3 месеца за тях се осигури достъп до информационната система на общината. \nОсновният принцип в работата на местното самоуправление е откритост, публичност към гражданите, които са избрали това самоуправление, но то още не се спазва от Столичната община. \nИмаме принципни различия с ГЕРБ в подхода. В конкретния случая към момента всички искания на граждани, на неправителствени организации за получаване на информация по проекта по Закона за достъп до обществена информация са отхвърлени. На първа инстанция част от гражданите са спечелили делата срещу отказа на СО да им даде информация, но общината обжалва. Затова трябва да сме наясно, че в момента решението за оценка на въздействието върху околната среда за инсталацията се обжалва в съда и няма окончателно решение. Това обжалване не спира влизането в сила на решението за поемането на заема от 67 млн. евро. От общината не дават и отговор на въпроса какво ще се случи, ако съдът прецени, че постановеното решение за оценка на въздействието върху околната среда не е юридически издържано и го отмени.   \n \t\n", "date": "2018.05.25", "title": "Изгарянето на сметта не трябва да е в ДТЕЦ София  "}
{"url": "http://www.duma.bg/node/167567", "text": "С още 1/4 намаляват новородените бебета. Ако до 24 май 2017 г. са регистрирани 22 291 новородени, за същия период на тази година са 17 885,   от Информационната система на МЗ за ражданията. За поредна година Видинска област е в дъното с 62 новородени за близо 6 месеца. В Смолянска област те са 73. За 2017 г. статистиката отбелязва най-високия отрицателен естествен прираст в областите Видин и Габрово. \nНай-висока раждаемост за миналата година е регистрирана в областите Сливен (12,5 на 1000 души население) и София-град - 10,3 на 1000, сочат данните на НСИ. И през тази година Сливен е сред водещите области по раждаемост след столицата, Пловдив и Варна.      \n \t\n", "date": "2018.05.25", "title": "С нови 25% се сриват ражданията  "}
{"url": "http://www.duma.bg/node/167548", "text": "С изцяло обновен сайт се похвалиха от БТВ. \"Опростената и олекотена навигация на btvnovinite.bg дава бърз и интуитивен достъп до най-важните акценти от деня, а достъпът до съдържанието през мобилни устройства вече е по-лесно и удобно. Освен стандартните подобрения, като по-лесна за четене подредба на водещите новини на началната страница, обновеният btvnovinite.bg предлага повече видео, бърз достъп до всички телевизионни новинарски емисии и пряка връзка с най-актуалното от съдържанието на btv.bg\", обобщават промените от медията. \nСпортната секция също е преобразена, а промените са съгласувани с редакцията и са резултат от анализ на поведението на онлайн потребителите.  \nЗа да подобри потребителското преживяване и да улесни достъпа до качествено новинарско съдържание, уеб екипът на \"БТВ Медиа груп\" е предоставил и вградена възможност за подаване на сигнали от граждани в платформата \"Аз, репортерът\". От медията са подготвили и по-ясна прогноза за времето, има и препратка към dalivali.bg. \n\"Потребителите на btvnovinite.bg са нараснали със средно 20% от началото на годината в сравнение със същия период за 2017. Това отчитат данните на Gemius\", доволни са от медията.  \n    \n \t\n", "date": "2018.05.25", "title": "БТВ обнови сайта си"}
{"url": "http://www.duma.bg/node/167549", "text": "Седмица преди официалната церемония по връчването на наградите за телевизионна журналистика \"Свети Влас\" вече са ясни и финалистите. 4 души от БНТ, петима от БТВ, 4 от Нова тв, по двама от \"България он еър\" и \"Европа\" и по един представител на Канал 3 и Военния канал са номинирани за отличието. \nПобедителите ще станат ясни на 2 юни на официална церемония на брега на морето в курорта \"Свети Влас\". Преди това ще се проведе традиционната дискусия по тазгодишната телевизионна продукция. Поканени са медийни експерти и журналисти. Отличията са в 2 категории. \"Голямата награда\" се присъжда за постижения в българската телевизионна журналистика, а \"Специалните награди\" са за оригинални идеи и индивидуално присъствие. \n Припомняме, че номинациите обхващат цялата оригинална и лицензирана телевизионна продукция в родния ефир, излъчена между 1 март 2017 г. и 30 март 2018 г. Предложения се събираха до 10 април т.г. Инициатори са \"Кръг 11\", в който влизат Иван Гарелов, проф. Ивайло Знеполски, доц. Георги Лозанов, Любен Дилов-син, Копринка Червенкова, Георги Тенев, Джими Найденов, Стефан Димитров, Антони Георгиев, Павел Васев и покойният Петко Бочаров. \nВъв финалите БНТ е представяна от Бойко Василев, Александър Марков, Горан Благоев и предаването \"Денят започва с култура\". БТВ се включва с Иван Георгиев, Петър Нанев, Мария Савкова Росен Цветков и водещия на времето Емил Чолаков. Нова тв е представена от водещите Милен Цветков, Николай Дойнов, Виктор Николаев, както и от Даниела Тренчева и предаването \"Ничия земя\". \"България он еър\" се състезава с Кузман Илиев и Ганиела Ангелова, а \"Европа\" - с Боряна Каменова и Даниела Наумова. Александър Владимиров и \"Имате думата\" от Канал 3 и документалистиката на Силвия Сиракова-Гвозден от Военния канал допълват финалистите. \nOтличията щe бъдат пpиcъдeни от 5-члeннo жypи c пpeдceдaтел проф. Ивайло Знеполски.     \n \t\n", "date": "2018.05.25", "title": " Ясни са финалистите за наградите \"Св. Влас\"  "}
{"url": "http://www.duma.bg/node/167550", "text": "Шофьорът на ТИР-а, който удари автобус на градския транспорт на магистрала \"Тракия\" и рани 16 души, вече е с обвинение. Турският гражданин ще отговаря за средна телесна повреда, причинена на повече от един човек. Камионът се е движил с несъобразена скорост. \nШофьорът на автобуса на градския транспорт ще бъде опериран. Той има тежка травма на ръката. Според него ТИР-ът се е движил с около 100 км в час. Видял го е в момента на удара. Пред разследващите тираджията признал, че е заспал зад волана. Пробите за алкохол и наркотици в кръвта му са отрицателни. Състоянието на пострадалите след удара между село Горни Лозен и София остава стабилно. \nСлед инцидента експерти повдигнаха въпроса безопасно ли е автобуси на градския транспорт да се движат по магистралата. \"Ограниченията, които съществуват в закона, не забраняват категорично градски автобуси да се движат по магистрала. В същото време те са по-рискови за пътниците, защото при тях има правостоящи. Конструкцията е опасна, защото има прегради, лостове, ръкохватки\", коментира Владимир Тодоров от Българската асоциация на пострадалите при катастрофи. \nДУМА припомня, че в сряда ТИР удари автобус, движещ се по линия 7 на градския транспорт на София от село Долни Лозен към Гара Искър. Пострадаха 16 души, двама от които тежко.   \n \t\n", "date": "2018.05.25", "title": "Повдигнаха обвинение на шофьора на ТИР-а, ударил автобус"}
{"url": "http://www.duma.bg/node/167551", "text": "Нов протест срещу увеличаването на цената на водата в София организират столичани. Той ще се състои днес от 14 ч. пред Административния съд в София. Тогава се очаква да започне първото открито заседание по делото срещу приетия от КЕВР петгодишен бизнес план на \"Софийска вода\" АД и срещу предвиденото в него първо увеличение на цената на водата от 1 април 2017 г. \nДУМА припомня, че съдия Красимира Желева от 14 месеца не може да проведе първото заседание и внезапно се разболя за последната насрочена дата на 15 май. Има заведено и друго дело - срещу второто увеличение на цената на водата от 1 януари тази година. То обаче също бе отложено преди време с мотив, че зависи от изхода на първото дело, което така и не тръгва. \nИ двете дела са по протест на Върховната административна прокуратура срещу решения на КЕВР. И по двете дела съдът не допуска граждани, тъй като нямат правен интерес и спорът между ВАП, КЕВР и \"Софийска вода\" ги засяга, припомни общинският съветник от БСП Борис Цветков.   \n \t\n", "date": "2018.05.25", "title": "Нов протест срещу по-високата цена на водата в София"}
{"url": "http://www.duma.bg/node/167527", "text": "Германия и Китай държат на ядреното споразумение с Иран, въпреки че САЩ вече излязоха от него, обяви канцлерът г-жа Ангела Меркел на съвместна пресконференция в Пекин с китайския премиер Ли Къцян, съобщи РИА Новости. \nСанкциите на Вашингтон срещу Техеран ще доведат до изтеглянето от иранския пазар само на част от компаниите на ЕС, но е възможно много други компании да дойдат на този пазар, подчерта още Меркел. \"Ние сме солидарни с китайската страна и смятаме, че споразумението с Иран трябва да се запази\", добави тя. Споразумението бе сключено през 2015 г. \nНа свой ред Ли Къцян посочи, че иранският проблем \"се решава на базата на многостранно споразумение и успешното му уреждане зависи от това дали последователно и стриктно се изпълняват съответните договорености\", предаде ТАСС. Той заяви също, че страната му винаги е подкрепяла единна и просперираща Европа, а също че Китай и Германия подкрепят свободната търговия. \nМеждувременно Иран постави пред ЕС седем условия за запазването на споразумението, съобщи телевизия \"Ал Джазира\". Те бяха огласени от върховния водач на страната аятолах Али Хаменей. Сред условията има искане за гаранции от европейските банки за продължаване на търговското сътрудничество с Иран и гаранции от ЕС за продажба на ирански нефт. Техеран иска Европа да не подхваща в преговорите темата за иранската ракетна програма и регионалната му активност. Хаменей добави, че Техеран си оставя правото да възобнови ядрената си дейност, ако ЕС се бави с отговора на седемте условия.     \n \t\n", "date": "2018.05.25", "title": "Берлин и Пекин държат на ядрената сделка с Иран"}
{"url": "http://www.duma.bg/node/167528", "text": "САЩ трябва да продължат с противодействието срещу проекта \"Северен поток-2\", призова държавният секретар Майкъл Помпео при обсъждането на бюджета на страната за 2019 г., предаде РИА Новости. \nПо думите му Евросъюзът е ограничен да противодейства на Москва заради зависимостта си от руския газ и не бива да се допусне влошаване на ситуацията. \n\"Имаме реална възможност да намалим тяхната зависимост от Русия чрез различни варианти и да осигурим доставки (на енергоресурси) през Кавказ и други страни\", поясни Помпео. \nМиналата седмица зам.-директорът на департамента по енергетика в Държавния департамент Сандра Оудкърк заяви, че САЩ могат да наложат санкции срещу участниците в строителството на газопровода по геополитически и енергийни причини.     \n \t\n", "date": "2018.05.25", "title": "Помпео атакува \"Северен поток-2\""}
{"url": "http://www.duma.bg/node/167529", "text": "Президентът на САЩ Доналд Тръмп разглежда възможността да въведе мита върху вноса на автомобили в САЩ, съобщи в. \"Уол стрийт джърнъл\".  \nСпоред източниците на изданието Вашингтон може да оправдае тази мярка от съображения, свързани с националната сигурност. Решението може да бъде наложено, защото повечето производители на автомобили използват стомана от Китай. Предполага се, че митата могат да бъдат около 25%. \nКакто отбелязва изданието, засега разработките са в ранен стадий. Предполага се обаче, че идеята ще срещне активен отпор от определени бизнес кръгове, в това число и чужди компании, които работят с американската индустрия, както и базирани в САЩ производители на автомобили.     \n \t\n", "date": "2018.05.25", "title": "САЩ умуват за мита върху вноса на коли"}
{"url": "http://www.duma.bg/node/167565", "text": "В навечерието на 24 май Ден на българската просвета и култура и на славянската писменост евродепутатът Момчил Неков посети българското училище в Брюксел \"Пейо Яворов\". Той дари на учебното заведение книгите \"Българските празници и обичаи\", \"Най-прочутите места в България\", \"Какво е дала България на света\" и др. Неков се спря на издания, свързани с българските традиции и история. Изключително важно е българските деца по света да знаят откъде идва народът ни и какви са културата и традициите ни, обясни той. \nЕвродепутатът подчерта, че не за първи път посещава училището. Той изрази радостта си, че има родолюбиви родители, които държат наследниците им да знаят български и да познават България, и благодари на учителите от \"Пейо Яворов\" за делото им и че превръщат работата си в кауза. \nДиректорът на училището Валентина Найденова отбеляза, че Неков е първият евродепутат, който се е свързал с тях още в началото на мандата си. Учебното заведение се издържа със собствени средства и не разчита на държавна подкрепа, затова тя благодари на евродепутата от БСП за подарените книги и подкрепата, която им оказва. Найденова се оплака, че държавата е абдикирала от образованието в чужбина и принуждава институция, функционираща от над 25 години, да влиза в административни процедури за регистриране като асоциация. \nСмятам съхраняването на българското образование и култура за своя кауза, категоричен бе Неков. Според него най-важно е децата и  младите, които живеят в чужбина или са родени там, да бъдат стимулирани да познават българските традиция, история и култура. \n    \n \t\n", "date": "2018.05.25", "title": "Евродепутатът Момчил Неков подари книги на българското училище в Брюксел"}
{"url": "http://www.duma.bg/node/167566", "text": "Събрали сме да почетем празника на буквите и знанието, на просветата и културата. Повече от век на тази дата споменаваме Светите братя Кирил и Методий, Свети Климент Охридски, първите ни книжовници, които почитаме като светци. Цитираме Паисий, Вазов, Михайловски. Ще го направим и днес. Но ако искаме децата ни да растат в страна на знанието и просветата, трябва да сме непримирими към невежеството. А това започва още с правописа. Той е първият урок по демокрация, защото в него всяка буква, всеки символ има своя смисъл и място, а голямата буква е само първа сред равни. \nСледващата стъпка е речникът. Когато думите изпадат в забрава, с тях си отива и част от света. С думите погива и смисълът. Днес оплакваме свободата на словото. Но за да постигнем свободата, първо трябва да владеем словото. \nТретата стъпка е знанието. Всеки го трупа според своите способности и усърдие, но и най-ученият не трябва да забравя смирението. Защото всеки знае нещо, което другите не знаят. \nИ най-важната стъпка е свободата на духа. Нея никой не получава даром и завинаги. Тя се отвоюва ден след ден със знание срещу невежеството, с кураж срещу лъжата, с характер срещу натиска. \nПо пътя на духа и знанието всички ние, българите, имаме една щастлива орис: нашият език. Тази реч Домайна и сладкаУ, на която ние мислим, обичаме, откриваме, сънуваме и която трябва да съхраняваме, защото днес все по-често пишем нехайно, говорим с шепа думи, а знанието все по-рядко се цени. Чудно ли е тогава, че все по-малко чуваме истината? \nДнес празнуваме знанието и просветата. Невежеството няма празник. Но то заема всеки сантиметър, опразнен от културата. \nВ тази вечна битка на светлината с тъмата, пожелавам на всички вас, скъпи ученици, скъпи българи, да бъдете, както се пее в химна на Михайловски, Дсеятели на правдатаУ. Грамотни, свободни и достойни. \nПоклон пред святото дело на българския учител! \nУспех по пътя на знанието на вас, скъпи ученици! Честит празник! \n  \"Просветата и вярата са пазители на националното ни достойнство. Те са ценният дар на Св. равноапостоли Кирил и Методий. Тяхното дело е съдбовно за България и за целия славянски свят. То носи не само писменост, но и духовност, култура и прогрес. То ни обединява и съхранява. Поклон и признателност пред Светите братя! Да ги почетем, като опазим чистотата на езика си, силата на книгите си и свободата на духа си\", заяви Корнелия Нинова   \n \t\n", "date": "2018.05.25", "title": " Правописът е първият урок по демокрация  "}
{"url": "http://www.duma.bg/node/167530", "text": "Международната коалиция, командвана от САЩ, нанесе удари от въздуха по позиции на сирийската армия в източната част на страната, предадоха медиите. Атаките са извършени близо до границата с Ирак и на 100 километра западно от река Ефрат. \nОрганизацията \"Сирийски наблюдател за правата на човека\" (СНПЧ) твърди, че са убити 12 бойци, лоялни на правителствените сили, по нейни данни те не са сирийци, но не може да предостави повече подробности за тяхната самоличност. \"Най-малко три превозни средства са били унищожени при удара\", заяви шефът на СНПЧ Рами Абдел Рахман. Сирийските държавни медии съобщиха за удара по-рано, но заявиха, че са причинени само материални щети. Говорители на Централното командване на САЩ и на Пентагона заявиха, че не разполагат с информации за такъв удар.  \n    \n \t\n", "date": "2018.05.25", "title": "12 войници убити при атака в Сирия"}
{"url": "http://www.duma.bg/node/167507", "text": "Първата в България Лятна академия за деца таланти ще се проведе от 6 до 13 септември в хотел \"Сол Несебър палас\". Школата по изкуства се организира от Асоциацията за подкрепа на децата в партньорство с Ротари клуб София, Триадица. \"Нашата мисия е да помогнем на децата да развиват и популяризират българския талант у нас и по света. Най-висшият интерес е този на детето и ние трябва да го пазим. Трябва да осигурим на нашите деца щастие и благоденствие и да им дадем детството, което заслужават\", споделя председателката на Асоциацията за подкрепа на децата Богдана Желявска. \nЛятната школа ще даде възможност на избрани чрез кастинг до 12 деца на възраст между 10 и 17 години да развият способностите си в пет категории - пеене, актьорско майсторство, рисуване, танц и музикален инструмент. Всички разходи по настаняване и изхранване на участниците се поемат от oрганизаторите, като на място е осигурен и медицински екип. Разноските на придружителите на деца с увреждания също се поемат от Асоциация за подкрепа на децата. \nМентори в отделните профили ще бъдат Васил Петров, Веси Бонева, Вида Пиронкова, Ники Сотиров, Петър Пиронков, Зорница Иларионова, Гери Джендова. Децата, класирали се с най-висока оценка във всяка от категориите, ще получат финансова подкрепа за явяването си на престижен международен конкурс. \nКраят на Лятната академия ще бъде отпразнуван с концерт и изложба на младите таланти, а всички, успешно завършили обучението, ще получат сертификати. На участниците ще бъде осигурена възможност да присъстват на \"Аполония 2018\", а отличените ще представят своя талант. \nЗа да се запишат за участие в кастинга, кандидатите и техните родители трябва да подготвят творческа автобиография, видеовизитка, клип или снимки на детето, които, заедно с декларация съгласие на родителите, се изпращат до 30 юни на официалната страница на Асоциацията за подкрепа на децата   или на имейл  . Списъкът с класираните кандидати ще бъде обявен на официалната страница на асоциацията на 15 юли.     \n \t\n", "date": "2018.05.25", "title": "Първа Лятна академия за деца таланти "}
{"url": "http://www.duma.bg/node/167531", "text": "\"Наясно съм, че трябва да работим върху позицията на Италия и в Европа, и в света\", каза новоизбраният премиер на Италия Джузепе Конте, след като президентът на страната одобри номинацията му. \nИталианският президент в сряда одобри номинацията на малко известния в политическите среди професор по право във Флоренция да оглави правителство, което ще бъде сформирано от представители на антиелитарното \"Движение 5 звезди\"(Д5З) и дясната \"Северна Лига\"(СЛ). \nКонте, който е от Д5З, каза, че ще представи през \"следващите няколко дни\" на президента Серджо Матарела своя кабинет. Списъкът с кандидатите за министерски постове трябва първо да бъде одобрен от държавния глава, преди да се търси одобрение от парламента. \nИталиански медии съобщиха, че лидерът на СЛ Матео Салвини може би ще стане вътрешен министър, докато Луиджи ди Майо от Д5З се готви да оглави министерството за икономическо развитие. \nСлед одобряване на номинацията му за премиер Конте каза пред репортери: \"Моето намерение е да вдъхна живот на правителство от хора, които преследват интересите си. Готов съм да защитавам интересите на италианците в Европа и в международен план, поддържайки диалога с европейските институции и с представителите на други страни.\" \nСлед огласяване на програмата за управление на коалицията Д5З-СЛ представители на ЕС изразиха опасения, че ако кабинетът тръгне по пътя на реализирането на тази програма, Италия може да предизвика нова криза в еврозоната с отказа си да се придържат към публичните разходи и целите за дълга, определени от Брюксел. \nКомисарят по икономическите въпроси Пиер Московиси заяви в сряда, че Италия трябва да даде \"надежден\" отговор на начина, по който ще намали дълга си, втори по големина в еврозоната пропорционално на БВП. \nПравителствената програма също така планира да ускори експулсирането на нелегални имигранти и да спре трафика. \nБлизо 700 000 души пристигнаха в Италия, откакто през 2013 г. се разрази кризата с мигрантите. \nПочти непосредствено след като бе избран за кандидат за премиер, Конте се оказа в центъра на скандал заради съмнения относно твърденията му, че е учил в някои от най-големите университети в света. \nВ автобиография, публикувана на уебсайта на адвокатската асоциация, Конте казва, че \"е усъвършенствал юридическото си образование\" в Йейл, Нюйоркския университет, Университета Дюкен в Питсбърг, Сорбоната в Париж и Кеймбридж. \nОт Нюйоркския университет заявиха пред АФП, че в техните архиви \"не е отразено, че Джузепе Конте е бил в университета като студент или е назначен като член на факултета\". \nОт Университета Дюкен заявиха пред АФП, че Конте присъствал като участник в програма по обмяна и е правил правно проучване, но \"не е записан като студент\". \nКонте не е говорил публично за аферата, но беше твърдо защитен от Салвини и по-специално Ди Майо. \nТой каза: \"Успех на Джузепе Конте, адвокат-защитник на италианския народ. Промяната никога не е била толкова близо!\"   \n \t\n", "date": "2018.05.25", "title": "Утвърдиха новия италиански премиер "}
{"url": "http://www.duma.bg/node/167532", "text": "Бежанци блокираха магистралата край Солун \nОколо 250 мигранти от бежанския център \"Диавата\" в Гърция блокираха движението по оживената магистрала до Солун. Блокадата e продължение на протеста в сряда срещу лошите условия и пренаселеността в бежанските лагери в южната ни съседка. Протестът беше мирен, но на магистралата се образуваха огромни задръствания. Лагерът \"Диавата\" има капацитет за 750 души, но в него са настанени 1850 мигранти. Новите хората, търсещи убежище, са принудени да спят в палатки или директно на земята. Властите в Гърция са започнали отново да отварят лагери, които бяха строени в началото на мигрантската криза през 2015 година.  \nМакрон отива в Русия за сложни разговори с Путин \nФренският президент Еманюел Макрон пристигна вчера в Санкт Петербург, за да преговаря с руския си колега Владимир Путин по ядреното споразумение с Иран, както и за конфликтите в Сирия и Украйна. Това е първото посещение на Макрон в Русия като президент. \nМей иска споразумение с ЕС за втори преходен период след \"Брекзит\" \nБританският премиер г-жа Тереза Мей смята да предложи на ЕС споразумение за втори преходен период, след като страната напусне ЕС. Това съобщи в. \"Таймс\". Мей се надява \"Брекзит\" да продължи до 2023 г., като през това време ще бъдат решени митата и търговските въпроси. По принцип \"Брекзит\" трябва да стане на 29 март 2019 г., а после трябва да има преходен период, който да продължи до 31 декември 2020 г. Мей обаче иска още един преходен период. \n Никола Груевски осъден на 2 години затвор \nНаказателен съд в Македония осъди бившия консервативен премиер Никола Груевски на две години затвор за незаконно оказване на влияние върху официални представители на вътрешното министерство във връзка със закупуване на луксозен брониран автомобил за 600 000 евро, съобщиха местните медии. 47-годишният политик ще обжалва присъдата. Ако бъде признат за виновен и по останалите 4 обвинения, той може да бъде осъден на 20 години затвор. Обвиненията са за престъпно сдружаване, злоупотреба със средства за финансиране на предизборната кампания, за нарушение на избирателното право и злоупотреба със служебното положение.  \n Студенти освиркаха Ники Хели \nСтуденти от Хюстънския университет едва не провалиха реч на постоянната представителка на САЩ Ники Хейли в ООН. Това се вижда от видеозапис, публикуван в туитър от журналиста Джей Верлеман. Когато тя се изправила на трибуната, залата се разшумяла неодобрително, а след това присъстващите се провикваха \"Ники Хейли, няма да се скриеш. Помагаш на геноцида\". На записи са чува как Хейли промълвява: \"О, господи\". Така студентите протестираха срещу решението на САЩ да премести посолството си в Йерусалим и сблъсъците в ивицата Газа, при които загинаха 61 души.  \n \n   \n \t\n", "date": "2018.05.25", "title": "Кратки новини"}
{"url": "http://www.duma.bg/node/167533", "text": "Във видеообръщение Юлия Скрипал, дъщерята на бившия руски шпионин Сергей Скрипал, отказа помощ от руското посолство във Великобритания. \"Благодаря за предложената помощ от руското посолство, но в момента не искам да ползвам услугите им\", допълни тя и добави, че има намерение да се върне в Русия. Баща й имал нужда от още време за възстановяване. \nПосолството изрази възражения. \"Във видеото ясно се виждаше, че Юлия чете написан по-рано текст. Ако съдим по редица езикови конструкции, това беше превод от английски, като вероятно оригиналният текст е бил съставен от носител на езика. Публикуваните собственоръчно написани писма от Юлия Скрипал и на двата езика затвърждават това впечатление\", каза руски дипломат. Реагира и братовчедка й Елена Скрипал, според която в реалния живот Юлия не би говорила с такива думи. \"Снимането бе на поляна, дадоха й стол, малка маса. Никаква сграда наоколо? От какво толкова се боят\", възкликна Елена.     \n    \n \t\n", "date": "2018.05.25", "title": "Юлия Скрипал отказа помощ от Русия"}
{"url": "http://www.duma.bg/node/167535", "text": "Турският президент Реджеп Тайип Ердоган отправи призив към всички турци да не обменят турските лири за долари на фона на продължаващите рекордни ниски курсове на националната валута. \"Няма причина да не се справим с проблема с валутните курсове. След изборите ще бъдат предприети \"по-различни мерки\", уверявам ви\", обеща Ердоган. Според турския лидер колебанията в обменния курс са свързани с глобални фактори, а не само със ситуацията в Турция. По думите му курсът не отговаря на икономическите реалности в страната. Той призова присъстващите на вечерята за край на мюсюлманския пост бивши депутати и министри да не обръщат средствата си в чужда валута. \nВ сряда лирата за пръв път стигна до 4,92 лири за един долар, а после се понижи до 4,86, губейки над 4% от стойността си. \nВалутната буря удари Ердоган месец преди президентските избори. Тази събота той официално открива предизборната си кампания. Обезценяването на лирата обаче може сериозно да попречи на кампанията му и дори да повлияе на гласоподавателите, коментира Франс прес. \nСриването на местната валута е сериозен проблем за една страна, която внася повече стоки, отколкото изнася. Понастоящем инфлацията в Турция е 11% - над два пъти по-висока от петте процента, които си е поставила за цел Централната банка. \nЕрдоган винаги се е обрисувал като шампион на турската икономика, сочейки как растежът и инвестициите се разширяват под неговото управление след мизерията по време на финансовата криза в Турция през 2000-2001 г. Но обезценяването на лирата с близо 19% спрямо американския долар, откакто на 18 април бяха обявени предсрочни избори, може би е сигнал, че икономиката може да бъде тежест, а не тласък за Ердоган. \n\"За турците слабата валута се превръща в слаба икономика, така че е трудно да видим как това няма да навреди на Ердоган и на управляващата партия (ПСР), въпреки че гласоподавателите им са доста лоялни\", казва Атила Йесилада, съветник по свързаните с Турция за Глобал Сорс Партнърс\" в Истанбул. \nСамият Ердоган се страхува от пазарите, като казва, че след изборите планира по-сериозни действия в паричната политика - въпреки номиналната независимост на централната банка. \nВъпреки че гласуването на 24 юни идва в момент на напрежение със Запада и турската армия наскоро излезе от успешната операция в Сирия, проучвания на общественото мнение показват, че икономиката сега е проблемът, от който турците са загрижени най-много. И вярата на турците в икономиката им пада: индексът на потребителското доверие спадна с 2,8 процентни пункта през май до 69,9 от 71,9% през април, информира турската статистика.     \n \t\n", "date": "2018.05.25", "title": "Валутната буря удари Ердоган "}
{"url": "http://www.duma.bg/node/167534", "text": "Американският президент Доналд Тръмп е съобщил в писмо до ръководителя на Северна Корея Ким Чен Ун, че планираната среща на върха за 12-и юни в Сингапур няма да се състои. \nВ писмото Тръмп пише, че е взел това решение заради „огромния гняв и открита враждебност“, които севернокорейският лидер е показал в последното си изказване. И с оглед на това подобна среща би била „неподходяща“. Но американският президент запазва желанието си да се срещне със севернокорейския лидер „някой ден“. \n„Много исках да се срещна с Вас. За съжаление, заради огромния гняв и враждебност, който показахте в последното си изявление, смятам, че е неуместно в този момент да се състои дълго планираната среща. За това нека писмото ми послужи за информиране, че срещата на върха в Сингапур няма да се състои. Смятам, че това е за доброто на двете страни, но в ущърб на света“, пише в писмото. „Вие говорите за вашите ядрени мощности, но нашите също са толкова големи, че трябва да се молите на Господ да не се налага да ги използваме“, добавя още Тръмп. \nТръмп изпрати писмото си, след като вчера КНДР демонтира своя полигон за ядрени тестове в Пунгери. \n    \n \t\n", "date": "2018.05.25", "title": " Тръмп отмени срещата с лидера на КНДР"}
