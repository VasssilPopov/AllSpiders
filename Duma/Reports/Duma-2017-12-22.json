{"url": "http://duma.bg/node/157997", "text": "Всичките 14 обществени поръчки, които министерството за европредседателството е провело във връзка с предстоящото ни домакинство на ЕС, са обжалвани, призна ресорният министър Лиляна Павлова. Според нея обаче фактът, че десет дни преди началото на събитията всички задачи са блокирани, нямало да попречи на нормалното протичане на събитията от календара. \nДни преди старта на българското европредседателство хората на Лиляна Павлова решиха, че сами ще поддържат страниците си в социалните медии. На въпрос на вестник \"Сега\" министърката бе лаконична, че ведомството ще се справи само. Малко преди решението й министерството имаше около 1800 последователи в туитър и близо 3000 във фейсбук. В началото на декември консорциумът ДЗЗД Медиа ЕС спечели обществената поръчка за медийно обслужване на проявите. В консорциума влизат пиар агенцията \"От-До консулт\" на сестрата на ексшефа на СМЕ Георги Лозанов, Олга Лозанова, и \"Диджитал Ай Ди\" АД, която е регистрирана на адреса на спортния сайт \"Спортал\". Общата стойност на обществената поръчка бе 370 000 лева. Заданието в конкурса включва: \"да извърши медия планиране по отношение на национални и регионални печатни и интернет медии и социални мрежи; да подготви, организира и разпространи публикации и интернет банери и клипове, предоставени от възложителя, в национални и регионални печатни, интернет медии и социални мрежи на база направеното медия планиране; да предоставя контент анализи (анализи на съдържанието) на публикациите за всеки месец, който подлежи на анализ\".  \nПреди по-малко от седмица избухна скандал в туитър акаунта на министерството на Павлова се появи материал, който представя българите като много гостоприемни. \"Няма нужда да носите подаръци винаги, когато посещавате домовете им. По-щастливи ще направите своите домакини, ако събуете обувките си до вратата\", започва представянето на страната ни в 30 факта. \n    \n", "date": "2017.12.22", "title": "Всички поръчки на Лиляна Павлова са блокирани"}
{"url": "http://duma.bg/node/157982", "text": "Черните знамена от сградите на БАН ще бъдат прибрани временно, реши вчера Общото събрание на БАН на извънредно заседание, след като на среща с премиера Борисов контактна група договори да се прибавят още 15 млн. лв. към бюджета на академията за 2018 г. ОС прие декларация за временното спиране на протестите. На срещата с премиера са присъствали и вицепремиерът Томислав Дончев, министър Владислав Горанов и шефката на бюджетната комисия в НС Менда Стоянова. В сайта на МОН вече е огласен проект за ПМС, в който е записано, че 15-те милиона ще се разпределят между звената на БАН на базата на оценка на научната им дейност и резултатите от нея, като разпределението ще се съгласува с образователния и финансовия министър. Парите се прехвърлят в бюджет на БАН от планираните в централния бюджет средства за наука. По уверенията на Вълчев проектът ще бъде внесен в МС на 3 януари т.г.  \nПри обявяването на протеста ОС поиска от МС 38 млн. лв. допълнително за БАН, но с 15-те милиона диалогът е започнат, смятат учените. Председателят на ОС проф. Евелина Славчева и членове на контактната група разказаха вчера пред ОС как са протекли разговорите с правителството, свързани не само с БАН, но и с увеличаване на стипендиите на докторантите в страната, за добавяне на пари към фонд \"Научни изследвания\" в МОН, за да има конкурс за научни проекти на вузовете и БАН през 2018 г., което не бе осигурено с приетия в НС бюджет. По идея на премиера Борисов е съставен меморандум, който трябва да се подпише от него, от председателя на БАН акад. Юлиан Ревалски и от проф. Славчева. Според проектодокумента бюджетът на академията от 2018 г. ще се изготвя програмно, като се отчита оценката за качество, както се изисква по закон за вузовете и научните организации, както и средната заплата за страната, и международните стандарти. Освен това, МОН с участие на представителите на учените ще разработи механизъм за диференциран ръст на докторантските стипендии в зависимост от резултатите на научните организации и висшите училища. МОН с участието на другите министерства и научната общност ще разработи и предложи на МС проекти на научни програми за финансиране от централния бюджет на научни дейности с потенциално висока обществена възвръщаемост, предвижда меморандумът. \nВ срещите министър Красимир Вълчев е заявил, че процентът на защитилите докторанти в БАН от 300-ата, които се обучават в академията, е висок, но докторантите в страната са общо над 3000 и има случаи, в които младежите се записват да учат, само за да получават стипендии в течение на три години, разказа проф. Лъчезар Аврамов. Би трябвало държавата да контролира дали докторантите изпълняват задълженията си и ако не - да ги санкционира, коментираха учени. Най-вероятно меморандумът ще бъде внесен в МС също на 3 януари. ОС на БАН декларира готовност за изпълнение на постигнатите договорености, настояваме започналият диалог да продължи, в знак на добра воля временно преустановяваме протестните действия и оставаме в готовност да ги възстановим, ако не се изпълняват поетите от правителството ангажименти, се казва в декларацията на ОС.  \n    \n", "date": "2017.12.22", "title": " БАН прибира временно черните знамена "}
{"url": "http://duma.bg/node/157983", "text": "Столичният общински съвет взе решение вчера за продажба на Общинска банка на единствения явил се кандидат - \"Новито опортюнитис\", който е 100% собственост на лихтенщайнския фонд мениджър \"КАИАК фонд мениджмънт АГ\". Решението не бе подкрепено от съветниците от БСП и коалиция \"Сердика\". \nСпоред Столичната общинска агенция за приватизация и инвестиции офертата отговаря на изискванията, сред които е до 5 години да не се мести седалището на банката от България. За този период трябва да се запази основният предмет на дейност, както и да не се допуска поставянето на банката под особен надзор или отнемането на банковия лиценз. \nПрез юли СОС реши банката да се продаде с минимална цена от 45,65 млн. лв. на стратегически или финансов инвеститор. До 4 декември обаче се яви само един кандидат, който предложи цена с 350 000 лева над началната. След решението на СОС от вчера предстои да бъде сключен договор, с който купувачът ще плати 20% от сумата, а след това ще се изискат становища от КЗК и БНБ. Едва след това ще се пристъпи към финализиране на договора. \nОбщинските съветници от БСП и от коалиция \"Сердика\" обаче отказаха да гласуват доклада. Според тях наличието само на един купувач, който дава почти минимална цена, не е най-добрият начин да се защитят интересите на столичани. Милка Христова отново припомни висящите дела, водени от миноритарния собственик Христо Ковачки. С договора ще поемем ангажимент да поискаме оставките на ръководството на банката, а с тези дела изобщо нямаме гаранция, че можем да свикаме Общо събрание на банката, заяви Христова и попита защо се бърза толкова. Калоян Паргов припомни, че групата на социалистите не е одобрила продажбата на банката още през лятото.   \n", "date": "2017.12.22", "title": " Продадоха Общинска банка"}
{"url": "http://duma.bg/node/157984", "text": "Мнозинството от ГЕРБ в Столичния общински съвет отказа вчера да намали такса смет с 10%. Предложението бе направено от общинските съветници от БСП при обсъждането на план сметката за чистотата на града за следващата година. Според социалистите е възможно промилите, върху които се изчислява таксата, да бъдат намалени от 1,6 на 1,44. Те припомниха, че през последните четири години общината е събрала 100 млн. лева допълнително за смет от хората, а не ги е изхарчила. През 2014 г. например приходите по това перо, които не са били изхарчени, са 27 млн. лв., през 2015 г.- 28 млн. лв., през 2016 г. - 24 млн. лв., през 2017 г. - 20 млн. лв., а се предвижда през 2018 г. отново около 17 млн. лв. повече да бъдат събрани.  \nСредствата за чистота през последните няколко години са нараснали с 40%, а София не е станала по-чиста, обобщи Иван Таков от БСП. Според него, ако с надвзетите 100 млн. лв. градът се чистеше, сега нямаше да има този вид. Колегата му Калоян Паргов, който е и председател на групата съветници от БСП, бе категоричен, че въпросът не е само в парите, а в ефективното им използване. От левицата предложиха още всички функции по чистотата да преминат към общинско предприятие или да се поемат от общинската фирма \"Чистота - Искър\". Те настояха да започне обсъждането на нова методика за изчисляване на по-справедлива такса смет. Съветниците от БСП ще настояват зам.-кметът по финансите Дончо Барбалов да предостави ясна справка къде са отишли надвзетите от столичани суми - за чистота или за запълване на други дупки.  \nБСП гласува срещу предложената от ГЕРБ план-сметка за чистотата, но тя бе гласувана от управляващите. Така през 2018 г. в София за чистота ще се изразходват над 183 млн. лева.  \nВ същото време СОС реши да разсрочи задълженията на НДК от такса смет, които са в размер на 500 000 лева. От БСП не подкрепиха доклада. Над 90 доклада трябваше да гласуват съветниците на последната си сесия за годината Снимка Емилия Костадинова     \n", "date": "2017.12.22", "title": "ГЕРБ отказа да намали такса смет в София  "}
{"url": "http://duma.bg/node/157985", "text": "- Кой беше тоя Владимир Каролев?! Аааааа... оня всезнайко и мерудия на всяка манджа, дето се изказва неподготвен! \n- Лобистът на бетона Каролката не спори, той само нахалства. \n- Каролев има хотел там, дето е празен и затова реве. Вместо нов кабинков лифт - да модернизират стария. Може да му се увеличи капацитета поне 3 пъти. Обаче банскалии искат не нов лифт, а нови ски писти. Та да могат да строят още хотели и още лифтове покрай тях. И да могат да си продадат останалите ниви на безбожни цени. За гората на никой не му дреме. \n- Дърветата, животните, цветята, природата ще останат само в лъжливите брошури на лъжливите мутри хотелиери. По рекламите говорят за уникална природа, а като стъпи в Банско, човек има чувството, че е в Люлин или Слънчев бряг. То вече е едно и също. \n- Продажници има във всички сфери на живота. За пари са готови не само Пирин, ами майките си да продадат. Същите ходят по предизборни митинги, агитират за политици и какво ли не. За пари ще си сложат подписите навсякъде. \n- Псевдоеколозите да си насочат вниманието към корумпираните горски и хиляди крадливи цигани, които изсичат горите в цялата страна. Всичката им мара втасала, лифта в Банско им пречи. И двете страни са отчасти прави, но и двете страни действат заради икономически подбуди. Разширяването на зимните ни курорти изобщо не е в интерес на съществуващите вече европейски. Но пък и нашия Каролев защитава конкретни български олигарси. При всички положения - по-добре нашият курорт да се развива, а не техните. \n- Гледам една плеяда видни спортисти са изпратили отворено писмо да МС в подкрепа на спорта/лифта на Банско. Браво за тях. Незнам колко трябва да си тъп, за да пречиш на развитието на родните спорт, туризъм и икономика. Интересно ми е как са си построили стотиците километри писти и лифтове австрийци, италианци, швейцарци, французи и др.? Ама там няма такива заблудени псевдоеколози, който освен да усвояват едни пари и да пречат, друго не знаят. \n- Те имат километрични писти, но нулеви гори. И вкарват милиони в поддръжка, а цената е в пъти по-изгодна от бутаницата за изораните трасета, дето само ти надират борда или ските. Освен това чужденците идват заради гледката, горите и т.н. Ще стане като с морето - бетон и отлив на туристи, помнете му думата! \n- Писна ми да сравнявате Пирин с Алпите или със Скалистите планини в САЩ, колко много писти имали те, а в Пирин били малко. Пирин освен че е малка планина, тя е ценна не само за скиорите, но и за летните. Зимните курорти които цитира Каролев, са само за скиори, там летен туризъм няма. През лятото туристът иска да гледа гора и да ходи по горски пътеки, а не между лифтовите стълбове на оголена писта. \n- Никой няма да допусне американските икономисти, петролни, банкови и всякакви магнати да застроят Йелоустоун например. Ако пък разрешат, с удоволствие бих експулсирал и Каролев и Цеко там да инвестират във въжета и сеч. \nБързо, бързо забравиха калното \"наводнение\" в Банско и най-голямата лавина на Балканите от 2005-та, която по случайност падна баш на пистата. \nКой ще плаща ремонти и спасителни акции? \n- Ей нарочиха го това Банско и ще му... мамата. Всеки, който е ходил там знае, че втората кабинка е най-малкият проблем. Ще направите две кабинки. Ще качите двойно повече хора на Бъндеришка поляна. И какво ще ги правите там? Там горе просто няма условия за повече писти. Или ще пуснете седалковия на Котешки чал, дето от години не работи, защото склоновете на този рид са по-подходящи за алпинисти отколкото за скиори. Ами направете кабинка например в Белица. Качете скиорите в района на Семково. Или от Якоруда до хижа Грънчар. И Белица, и Якоруда са на десетина минути път с кола от хотелите в Банско само че на Семково и горе на Грънчар условия за ски писти колкото щеш. Ама някой си е заплюл пиринските гори, и докато не ги направи на тоалетна хартия, няма да миряса.   \n", "date": "2017.12.22", "title": "Наз@ем от мреж@та"}
{"url": "http://duma.bg/node/157986", "text": "Отдадохме дължимото признание към ветераните от най-голямото дружество на Съюза на българските журналисти - ДЖСП \"Д-р Иван Богоров\", заяви в социалните мрежи главният секретар на организацията Иван Върбанов. В Пресклуб \"Журналист\" преди дни бяха отличени с почетни грамоти достойни журналисти, допринесли през десетилетията с труда си за утвърждаване на престижа, опазване на златните традиции и отстояване на високите стандарти на професията. \nРеспект и уважение, дълбок поклон пред имената и личността им, към приноса на всеки от тях към над 120-годишната история на журналистиката у нас, отбеляза Върбанов. Част от посланията, които опитните журналисти отправиха към по-младите си колеги, е да бъдат борбени и активни, да помнят миналото и постигнато, ежедневно да работят за успеха и бъдещето на България. \nМеждувременно по инициатива на Върбанов чрез благотворителния концерт \"Светлина и благословия\" 2017 бяха събрани 7000 лв. в стоки и продукти и 1000 лв. от дарения, които вече са предадени на отец Иван за дома за сираци в Нови хан.   \n", "date": "2017.12.22", "title": "СБЖ отличи журналисти-ветерани"}
{"url": "http://duma.bg/node/157987", "text": "Пазарният анализатор Йордан Кирилов се присъедини към българския екип на телевизия \"Блумберг\". От 26 декември заедно с Вероника Денизова и Делян Петришки той ще е водещ на \"В развитие\". Предаването ще информира зрителите за новините от пазарите, политическите и икономически процеси у нас и по света всеки делник от 12 и 18 часа. \n\"Кирилов е търсен коментатор и анализатор. Трупа опит като индивидуален трейдър на валути и фючърси, търгува и валутни двойки, петрол и борсови индекси, посредством комбинацията от технически и фундаментален анализ. Той е изучавал, тествал и използвал широк набор от стратегии за пазарен анализ и спекулативна търговия, като има опит при сделки с недвижими имоти и в търгуването на акцизни стоки на българския пазар\", уточняват от медията. Новият водещ ще помага за реализацията и на обзорното предаване за най-актуалните и важни икономически и финансови теми Invest/Or от началото на 2018 година.   \n", "date": "2017.12.22", "title": " Йордан Кирилов ще се изявява като тв водещ"}
{"url": "http://duma.bg/node/157988", "text": "От началото на 2018 г. БНР ще започне излъчването на нова национална класация за българска поп и рок музика. Инициативата на общественото радио вече бе представена пред родни автори, изпълнители и продуценти от всички жанрове и поколения. На нова българска музика ще бъдат посветени 23 часа ефир седмично, увери ръководството на медията. Класацията ще се излъчва всяка седмица във всички 11 национални и регионални програми на БНР, заяви директорът на програма Христо Ботев Кирил Калев. \nЗадължително условие за участие в листата е авторите да са български музиканти и текстописци, допуска се обаче и съавторство с чужди музиканти, текстописци и аранжори. Същото условие важи и за изпълнителите. Записите на всяка песен трябва да бъдат осъществени в професионално студио и качеството на изпълнението да е на професионално ниво. В селекцията на песните основен критерий ще бъдат качествата на песента като музика, текст, аранжимент и изпълнение. Няма ограничения за езика, на който се пее. Песните не трябва да влизат в конфликт с мисията на БНР като обществена медия. Няма да се допускат песни с нецензурен текст и обидно съдържание. \nВсяка седмица ще се гласува за 22 песни - 20 от предишната и 2 нови предложения. Изборът на новите предложения ще е на селекционен екип от музикални редактори и продуценти в БНР. Подредбата ще се определя по формулата 50% от гласовете на слушателите и 50% от селекционния екип. При равен резултат на две песни, екипът ще прегласува и/или взима решение коя песен е на по-предна позиция. Двете песни, получили най-малък резултат, ще отпадат. \nВ журито на БНР попадат музикални редактори от всички програми на БНР: Жени Монева, Диляна Трачева, Здравко Петров, Лили Големинова, Крум Богдански, Мариан Ранов, Димитър Димитров, Петър Маринов, Ангел Чавдаров, Милко Петров, Неделчо Киров и Драгомир Симеонов. Изпълнителен продуцент на класацията е Мая Райкова. \nДостъпът на слушателите за прослушване и гласуване за песните в класацията ще е в интернет на официалната, специално разработена страница  . За прослушване и гласуване в класацията ще бъде разработено и мобилно приложение. На четири големи концерта през годината Класацията ще бъде представена в София и страната. \nПървото излъчване на новата национална класация за българска музика БНР Топ 20 ще бъде в ефира на \"Хоризонт\" на 1 януари 2018 г. от 15 до 16 ч. \n\"БНР винаги е налагало българската музика в ефира. Близо 50% от музиката в нашите програми е българска. Това е музиката, която слушателите харесват и искат да чуват. Новата национална класация е мащабен проект, част от дългосрочния ангажимент на обществената медия към създаването, разпространението и популяризирането на българска музика\", обясни генералният директор на БНР Александър Велев. \nДУМА припомня, че от БСП се обявиха за повече българска музика в националния ефир. За целта депутатите от \"БСП за България\" Нона Йотова и Крум Зарков готвят законопроект, с който да бъдат регламентирани квоти за родното производство. Те ще важат не само за БНР и БНТ, а и за частните медии.   \n", "date": "2017.12.22", "title": "Топ 20 на българската музика ще пуска БНР от януари  "}
{"url": "http://duma.bg/node/157989", "text": "Днес от 10,30 часа председателят на БСП Корнелия Нинова и ръководството на ПГ \"БСП за България\" ще зарадват децата от Дома за сираци \"Св. Николай\" на отец Иван в Нови Хан с подаръци за Коледа. Ще бъде дарена и парична помощ.     \n", "date": "2017.12.22", "title": "ПРЕДСТОЯЩО"}
{"url": "http://duma.bg/node/157990", "text": "Депутатите от БСП ще питат финансовия министър как са разпределени 124 млн. лв. от надсъбрани от НАП здравни вноски за 2017 г. Това стана ясно след вчерашната среща на депутати от левицата, членове на здравната парламентарна комисия с председателя на Българския лекарски съюз д-р Венцислав Грозев. И двете страни били единодушни, че повече не може да се отлага широкият обществен дебат за бъдещето на здравната система у нас и промяната на модела. \nИзвестно е, че поне 11 общински болници реално са пред фалит. Ще се настоява пред Надзорния съвет на НЗОК на лечебните заведения да бъдат изплатени 48,50 млн. лв. за извършената от тях надлимитна дейност за 2017 г.     \n", "date": "2017.12.22", "title": "Левицата ще пита къде са 124 млн. лв. надсъбрани здравни вноски"}
{"url": "http://duma.bg/node/157991", "text": "Омбудсманът Мая Манолова определи проведените от ЦИК симулации за електронното гласуване като имитация. В писмо до Централната избирателна комисия тя остро разкритикува начина, по който те бяха реализирани. \"Демонстрацията следва да се извърши в реален изборен район и сред реални избиратели, като включва всички елементи на изборния процес, започвайки от регистрацията на избирателя. Процедурата следва да се придържа към разпоредбите от ИК, като бъдат ясно очертани двата разделни във времето етапа - предварителна регистрация и същинско гласуване\", пише в становището си до ЦИК Манолова. \nСпоред нея проведените симулации не изпълняват целта на закона, защото избирателите трябва да могат да се регистрират дистанционно, от дома си например или от друго избрано от тях място, до определена дата, след което отново дистанционно да гласуват на друга дата. В противен случай се оказва форма на присъствено машинно гласуване, категорична е тя. \nМанолова припомня, че според ИК единствената разлика между симулация на дистанционно електронно гласуване и експериментално дистанционно гласуване, което трябва да се проведе три пъти след 1 януари 2018 г., е, че при симулацията се гласува за измислени партии и коалиции, докато експериментите се провеждат на реални избори, но резултатите не се вземат предвид.     \n", "date": "2017.12.22", "title": " Омбудсманът обяви симулациите на ЦИК за е-вота за имитация"}
{"url": "http://duma.bg/node/157927", "text": "Хората често възприемат света през призмата на своята национална принадлежност. Така че не бива да се учудваме, че представители на различни народи имат доста разнопосочно отношение към едни и същи предмети. А това е изключително важно при избора на подарък. \nЖителят на Страната на изгряващото слънце може сериозно да се обиди, ако му поднесете часовник. В Япония устройство за отчитане и показване на времето се смята за символ на старостта и знак за преходността на живота. Цветята също не са подходящ жест по празниците, защото от векове са привилегия само на императорската фамилия, така че останалите простосмъртни няма как да приемат подобен подарък. Всъщност най-подходящи и универсални са играчките и сувенирите, както и картичките с изображението на животното, символизиращо настъпващата година. Според Източния календар 2018-а ще мине под знака на Жълтото земно куче, което олицетворява справедливостта. Управлението на Червения огнен петел, белязало 2017-а ще приключи на 16 февруари. \nВсеки китаец пък ще се зарадва искрено на две мандарини. Тези приятни на вкус цитрусови плодове са символ на благополучието в Поднебесната, тъй като названието им е съзвучно с дума, чието значение се превежда като \"монета\". \nКъм парфюма, който е нарочен за универсален подарък по всякакъв повод, във Франция имат по-особено отношение. В страната на модата и изтънчения вкус този ароматизиращ армаган се приема за прекалено интимен жест на внимание. И нито една омъжена французойка, която държи на себе си, няма да го приеме от друг, освен от своя съпруг. \nВ Австрия, Шотландия и Естония ще се зарадват на коминочистач, чиято фигурка, преди да се подари, нарочно се зацапва със сажди. Според легендата, разпространена в повечето страни, срещата с този специалист, особено около Коледа и Нова година, предвещава сполука и щастие. А онези, които успеят да го пипнат и дори да се поизцапат, ще са двойно облагодетелствани. \nВ родината на Моцарт може да получите и... прасе (или негово изображение), което също се асоциира с богатството и късмета. Ако пък изпратите на приятел в Австрия картичка с четирилистна детелина, той ще й се зарадва повече, отколкото на някоя ценна за всяко домакинство вещ, защото растението се смята за символ на сбъдващите се желания. Любопитно е, че на децата в тази страна не Дядо Коледа носи подаръците, а самият Исус Христос, който пристига в навечерието на Рождество върху прекрасен златен кон. \nРъчно направени свещи традиционно си разменят по празниците в Швеция. В северната страна се стъмва доста рано и затова този малък предмет, осигуряващ при необходимост нужната светлина, се смята за символ на приятелството и топлината. А децата получават желаните подаръци от приказното коледно джудже Юл Томтен. Обикновено ролята му се изпълнява от главата на фамилията, който уж излиза за цигари, а се връща като вълшебен герой. Не бива да се пренебрегва и фактът, че в Скандинавия е прието всички армагани да се опаковат и запечатват с червен восък. Задължително е да има и упътване в рими как е най-добре да се използва подареното. \nОбичаят да се разменят коледни и новогодишни сувенири в Германия дори си има специално название - Бешерунг. Преди време жителите на страната вместо подарък използват гигантска меденка (Lebekuchen), от която отчупват на всички роднини и приятели, които срещнат по празниците или им дойдат на гости. \nВ Дания е прието за Рождество на прага на къщата да се чупят стари чинии. Многото парчета се приемат за най-добрия знак, че домът ще е пълен с обич и сполука. Малките пък очакват да получат дървена или плюшена елхичка, в чиито клони е скрит горският дух, който пази хората от злини. \nВ Исландия суров картоф от Дядо Коледа може да получи всяко непослушно дете. Малчуганите са убедени, че елфи и тролове внимателно следят дали са добри най-вече в периода от 1 до 24 декември. И ако на приказните същества нещо в поведението на невръстните граждани на страната категорично не им допадне, може да измислят и по-страховито наказание от несварен зеленчук. \nДоста забавно изглежда обичаят мъже и жени в Италия да подаряват на близките си на 31 декември червено бельо. Именно този цвят е символ на новото. А малките жители на Ботуша очакват желанията им да се изпълнят от женския еквивалент на Дядо Коледа. И това изобщо не е Снежанка, а Бефана - възрастна дама, която според популярния фолклор посещава всички деца на Богоявление, като пълни чорапите им с бонбони и подаръци, ако са били добри, или въглен (също и черен бонбон), ако са непослушни. Семейството на детето обикновено оставя малка чаша с вино и чиния с няколко залъка храна за Бефана. \nЕскимосите в Гренландия си разменят за Нова година доста неочаквани за всеки европеец подаръци: малки фигурки на бели мечки, тюлени и моржове, майсторски направени от лед. На най-големия остров на Земята (с площ 2 130 800 кв. км), намиращ се между Северния ледовит океан и Атлантическия, винаги е много студено и подобни сувенири се запазват практически вечно. \nТрадициите да се разменят сувенири за празниците са доста различни във всяка държава по света. Но навсякъде тези обичаи имат една и съща цел: хората да зарадват близките, приятелите, колегите и познатите с малък жест на внимание и да им пожелаят успехи и всичко най-прекрасно. Този текст има същата цел. Весели празници!   \n", "date": "2017.12.22", "title": " (Не)желаните подаръци, или скритият смисъл на вниманието по празниците  "}
{"url": "http://duma.bg/node/157975", "text": "Девет нови специалности въвежда Софийският университет за кандидатстудентската си кампания догодина. Една от по-любопитните от тях е африканистика на английски език и ще се преподава във Факултета по класически и нови филологии, а приемът ще е изпит по английски или матура по същия език.  \nОстаналите нови специалности са \"Публични информационни науки\" и \"Философия на английски\" във Философския факултет, в Историческия факултет дисциплините са \"История и политика на Балканите\" и \"История и чужд език\". Физическият факултет ще приема в новите специалности \"Компютърно инженерство\" и \"Учител по природни науки в основната степен на образованието\", а Геолого-географският факултет - \"География и английски език\". \"Комуникационен мениджмънт\" ще се учи във Факултет по журналистика и масова комуникация. \n    \n", "date": "2017.12.22", "title": "Алма матер приема в \"Африканистика\" и още 8 нови специалности"}
{"url": "http://duma.bg/node/157976", "text": "Центърът за хемодиализа към Ловешката болница \"Проф. д-р Параскев Стоянов\" остана без лекарства и консумативи. Само вчера са върнати четирима пациенти, тъй като няма диализатори и системи, съобщи д-р Надежда Дончева. С общи усилия медиците в центъра се опитват да поддържат живота на нуждаещите се, които са 17. Болните сами си купуват необходимите лекарства. Изпълнителният директор на болницата д-р Анка Георгиева увери, че до края на вчерашния работен ден ще бъдат доставени необходимите лекарства и консумативи. \nМеждувременно насрочената за вчера среща на здравния министър Кирил Ананиев с ръководството на ловешката болница, на която трябваше да се решават проблемите със заплатите и липсата на лекарства в лечебното заведение, се отложи. \nОчаква се днес работещите в болницата да подадат колективна оставка, ако не получат парите си. \nБолницата в Ловеч е във финансов колапс с над 7 млн. лева натрупани дългове, от пролетта МЗ твърди, че полага усилия за спасяването й. По времето на бившия здравен министър Николай Петров бе договорен заем за нея от Университетската болница \"Св. Иван Рилски\" в София, с който обаче проблемът не е решен. При проверките в ловешката болница бяха открити и множество примери за лошо управление и източване.     \n", "date": "2017.12.22", "title": " Хемодиализата в Ловешката болница връща пациенти, няма медикаменти"}
{"url": "http://duma.bg/node/157977", "text": "Прекратяваме преговорите по Националния рамков договор за 2018 г., тъй като нито едно от решенията на Управителния съвет на Българския фармацевтичен съюз не е прието. Това заяви председателят на организацията проф. Илко Гетов. \nОт съюза прогнозират, че бюджетът на НЗОК ще свърши още през август-септември 2018 г. Магистър-фармацевт Светослав Крумов препоръча на колегите си от аптеките да спрат изпълнение на рецептите по НЗОК до възстановяване на задълженията, тъй като касата им дължи пари. Припомняме, че на 19 декември НЗОК реши да отложи плащането на дължимите суми към аптеките за първата половина на ноември, които са в размер на 36,9 млн. лв. От тази сума до края на 2017 г. се очаква да бъдат преведени едва 5, 225 млн. лв. (14%), а останалите - в началото на 2018 г., след 8 януари.  \nЛекарствата се оказват политически инструмент, заяви проф. Гетов и поясни, че Фармацефтичният съюз настоява за създаване на борд по лекарствена политика към министър-председателя. По думите му в него трябва да попаднат хора, които имат ясни и точни задачи как системата да бъде оздравена. Ако трябва, да се поканят експерти от другите европейски страни, предлага той.     \n", "date": "2017.12.22", "title": "Фармацевтите напускат преговорите за рамков договор"}
{"url": "http://duma.bg/node/157978", "text": "Големият брой жертви по пътищата и катастрофи на пешеходни пътеки провокираха вътрешният и регионалият министър Валентин Радев и Николай Нанков, както и главният прокурор Сотир Цацаров да започнат проверки на маркировката за пресичане. На брифинг вчера Цацаров обяви, че е разпоредил общонационална проверка. МРРБ ще изготви и карта на пешеходните пътеки в страната. \nДо края на февруари ще бъдат огледани всички пешеходни пътеки в страната. Ще се инспектира дали материалите, с които е направена зебрата, съответстват на изискванията, изпълнени ли са критериите за местоположение, дали е боядисана в бяло, както е по наредбата. Ще се проверява и дали пътеката е обозначена със знак и дали е светлоотразителна. За всяка нередност ще бъдат изпратени писма до кметовете на населените места. Ако препоръките не бъдат изпълнени, ще има санкции за кметовете, закани се Цацаров. \nОсвен инвентаризацията на зебрите в ход е и проверка на републиканските пътища, която извършва МРРБ, допълни министър Нанков. Той подчерта, че оцветяването на пешеходни пътеки в червено и жълто, както всякакви символи са недопустими. Пътеките тип \"гърбица\" са най-много в Стара Загора и пътнотранспортните произшествия там са намалели, докладва регионалният министър.  \nВътрешният министър Радев отчете 2269 тежки катастрофи със 179 загинали в населените места от началото на 2017 г.. По пътищата на страната са станали 4038 катастрофи с 435 жертви. В селата всяко 12-то ПТП завършва със смърт, а в градовете - всяко 26-то, допълни той.    \n", "date": "2017.12.22", "title": "Прокуратура и две министерства проверяват пешеходните пътеки"}
{"url": "http://duma.bg/node/157979", "text": "С решение от 20 декември т.г. правителството предостави на Висшия съдебен съвет правото на управление върху имот на бул. \"Александър Стамболийски\", 82 в София. Теренът от 8020 кв. м и построената в него сграда били с отпаднала необходимост за болница \"Лозенец\". Те ще бъдат използвани за нуждите на специализираните органи на съдебната власт - съд и прокуратура. \nСградата е дадена на болницата от СУ за подготовка на студентите по медицина в университета. \"Не знам, не мога да ви кажа. Нищо не знам. Трябва да се запозная\". Така директорът на болница \"Лозенец\" и декан на Медицинския факултет в СУ \"Св. Климент Охридски\" проф. Любомир Спасов отговоря на \"Офнюз\" защо е предложил или разрешил на МС прехвърлянето на имота. \nВъпреки искането на ректора на университета проф. Анастас Герджиков проф. Спасов да остане на заседанието на Академичния съвет в сряда и в края му да обясни какво се е случило, Спасов си тръгва след преполовяването на дневния ред. Минути след него същото прави и бившият вицепремиер и министър на образованието проф. Даниел Вълчев (Юридически факултет), отбелязва \"Офнюз\". Напускането на проф. Спасов е съпроводено от мълчание, никой от членовете на Академичния съвет не поискал обяснение. \nПо-късно проф. Герджиков заявил, че се е обадил на министъра на образованието Красимир Вълчев, за да попита за сградата. Вълчев обяснил, че вносител на предложението е министърът на регионалното развитие Николай Нанков, възпитаник на СУ, че решението не било съгласувано предварително - нито МОН е било питано, нито болница \"Лозенец\", преразказва Герджиков. Министърът казал, че на заседанието обсъждали варианта СУ да получи друга сграда като компенсация. Преподаватели в залата предложили да обжалват, да протестират след Нова година. Те обаче нямат надежди за получаването на сграда, камо ли на равностойна замяна. Ректорът реши, че първо трябва да се запознае със самото решение. \nСградата на бул. \"Ал. Стамболийски\", която трябваше да се ползва от Факултета по класически и нови филологии, бе прехвърлена от СУ на бившата Правителствена болница също с решение на МС от ноември 2016 г. То бе предшествано от предложение на ректора на СУ проф. Анастас Герджиков до членовете на Академичния съвет, който предлага сградата да бъде прехвърлена на болница \"Лозенец\" \"за предклинична подготовка на студентите от Медицинския факултет. И факултетът, и болницата се управляват от едно и също лице - д-р Любомир Спасов.     \n", "date": "2017.12.22", "title": " Кабинетът прехвърли имот на  СУ на ВСС "}
{"url": "http://duma.bg/node/157980", "text": "Авария спря топлоподаването в няколко квартала на София чера следобед, съобщиха от \"Топлофикация\". Без парно и топла вода бяха кварталите \"Красно село\", \"Бели брези\", \"Гоце Делчев\", \"Стрелбище\" и \"Мотописта\", както и част от \"Борово\" (карето между ул. \"Ястребец\", ул. \"Борово\", ул. \"Солун\" и ул. \"Пирински проход\"). Мястото на аварията е в близост до предишна авария на същото трасе от преди няколко дни. Ремонтната дейност се очакваше да завърши до 48 часа.   \n", "date": "2017.12.22", "title": "Авария спря парното в няколко квартала на София"}
{"url": "http://duma.bg/node/157981", "text": "След провала на поредния кръг преговори между ръководството и синдикатите в МВР униформените обявиха и часовете за протестите, които продължават и днес на професионалния празник на служителите в ГД \"Гранична полиция\". Припомняме, че служителите в системата настояват за по-добри условия на труд и увеличение на заплатите. Исканията им обаче продължават да не бъдат изпълнени. \nДнес униформените ще изразят недоволството си  около граничните контролно-пропускателни пунктове, съобщиха от най-големия синдикат СФСМВР. \nВ 11 ч. началото на протеста ще бъде поставено от членовете на ГКПП \"Станке Лисичково\", ГКПП \"Стрезимировци\" и пред РДГП \"Елхово\". Половин час по-късно в акцията ще се включат и край ГКПП \"Кулата\" и ГКПП \"Илинден\". В 12 ч. започват протестите на ГКПП \"Дуранкулак\" и пред районното полицейско управление в Сливен. \nПротестният маратон на 22 декември 2017 г. ще бъде закрит в 18,30 часа във Варна на площада между \"Транспортна болница\" и митницата.   \n", "date": "2017.12.22", "title": " Полицаите пуснаха график за протестите си"}
{"url": "http://duma.bg/node/157929", "text": "Българската национална телевизия удължава срока за подаване на цялостни концепции за участие в селекцията за \"Евровизия 2018\". Музикалните професионалисти имат възможност да подадат своите предложения за участие в 63-тото издание на конкурса до 29 декември 2017 г. \nСъгласно регламента, който обществената медия обяви на официалния си сайт, предложенията трябва да включват песен, изпълнител, стратегия за сценичното представяне, както и бюджет за свързаните с това разходи, които продуцентската компания или екипът са готови да поемат. \nПостъпилите предложения ще бъдат обсъдени от специално назначена комисия с участие на представители на БНТ, както и от чуждестранни експерти, с опит в музикалния бранш и в \"Евровизия\". \nКонкурсът ще се проведе на 8, 10 и 12 май в португалската столица Лисабон. В музикалната надпревара, която ще премине под мотото \"All Aboard!\" (\"Всички на борда!\"), ще се включат общо 42 държави, както ДУМА писа.   \n", "date": "2017.12.22", "title": " Удължават срока за \"Евровизия\""}
{"url": "http://duma.bg/node/157930", "text": "Хората напълняват само в определено време от деня. До този извод стигнаха учени от университетите Флиндерс в Австралия и Ливърпул в Англия. Според експертите откритието може да стане основен диетичен принцип в храненето. Просто в даден период или час не бива да се ядат някои продукти, за да се избегнат излишните килограми, твърдят специалисти. \nОбяснението е, че заради специфична дейност на главния мозък хората намират вредните калорични закуски за по-привлекателни. По това време се случва преяждане с наситени мазнини и захари. Кроасани, кексчета, вафлички са калорични бомби и съдържат голямо количество транс мазнини. Затова трябва да се подберат правилните храни, които да осигурят достатъчно енергия и тонус. \nИзследователите тествали 300 млади жени, за да оценят отношението им към хапването в различен момент. Данните показали, че през втората половина на деня мозъкът формира особено отношение към храната с изразен вкус, но пък богата на сол, мазнини и захар. По това време хората автоматично започват до я смятат за по-привлекателна, което води до по-голямото й консумиране. Затова тези, които искат да имат стройна фигура или се опитват да отслабнат, трябва да ограничат вредната храна привечер.   \n", "date": "2017.12.22", "title": "Хората качват килограми в определен период от деня"}
{"url": "http://duma.bg/node/157931", "text": "72-годишният Борис Дунаевски от руския град Хабаровск покори последователите в социалната мрежа инстаграм. Мъжът е притежател на огромна колекция дрехи, костюми, обувки и аксесоари на популярни и скъпи модни марки. Въпреки възрастта си, обича да демонстрира луксозен начин на живот и изискан стил, като качва свои снимки и печели безброй фенове. Борис признава, че му харесва да бъде под светлината на прожекторите, а мнозина са му споделяли, че изглежда като холивудска звезда. \n\"Винаги съм харесвал Версаче. Той е почти мой съвременник - роден е през 1946-а и само една година е по-голям от мен. Джани имаше изумителен стил“, категоричен е Борис, който се превърна в истинска сензация в социалните мрежи.   \n", "date": "2017.12.22", "title": "72-годишен руснак покори инстаграм"}
{"url": "http://duma.bg/node/157932", "text": "Група \"D2\" ще излезе на сцената за обичайния си Коледен концерт на 23 декември (събота) от 21 ч. в новата софийска топ локация \"City Stage\". Традицията за музикантите продължава вече 8 години! Това е едно от любимите събития на бандата, с което отбелязва празниците. \nНа концерта тази година музикантите ще обявят официално завръщането в групата след 5-годишна раздяла на оригиналния си барабанист - Явор Александров (Яшо). \nОт репертоара на \"D2\" феновете ще чуят любимите на всички непреходни хитове, както и най-добрите песни от албумите \"6\" и \"Феникс\". \nБилети за празничния рок концерт се продават предварително по 10 лв. в мрежите на Eventim.bg, Ticketportal Bulgaria и Epaygo. Цена в деня на събитието на входа на клуба ще е 15 лв.   \n", "date": "2017.12.22", "title": "\"D2\" традиционно празнува с концерт"}
{"url": "http://duma.bg/node/157933", "text": "Годината се изниза бързо като мънисто, а концертите, на които може да отидеш преди края й, определено си заслужават. В петъчната вечер преди Нова година традицията повелява - \"Остава\". Датата е 29 декември, часът е 23, а мястото е \"Sofia Live Club\". Изненадата за вечерта идва в лицето на работещата във Великобритания българска индирок банда Hayes & Y (Радослав Лозански - китари, Ивайло Делев - бас, Георги Деянов - барабани, и Благослав Анастасов - вокали и китара), които ще приковат сетивата с акустичен лайв, а специалният диджей сет ще е в ръцете на Пинг Понг Галя. \nЕдна от любимите български групи има повече от 25 години на сцена, хиляди концертни изяви, стотици знакови парчета, десетки хитове и запомнящи се клипове, които са част от историята на \"Остава\", но и създадоха музикална революция през последните десетилетия в България. \nСет листът за концерта в петък вечер ще включва както някои от най-известните парчета на групата - \"Шоколад\", \"Sex in the morning\", \"Океан, Понеделник\", \"Ще дойдеш ли с мен\", \"Мъничко човече\", \"Внимание\", \"Самолет\", така и други песни, които бандата обещава като изненада. \nБилети за събитието по 15 лв. се продават в мрежата на \"Ивентим\" и партньорските каси. Цената на място ще е 20 лв., научи ДУМА от Мира Цветкова.   \n", "date": "2017.12.22", "title": "\"Остава\" ще изпрати годината с изненада"}
{"url": "http://duma.bg/node/157934", "text": "Наближават светлите коледни празници, изпълнени с очаквания, красиви послания, желани подаръци и много топли мисли за приятелите и семейството. Това време от годината е познато у нас като период на отворените сърца, благотворителността, тържествата, отрупаните трапези, тематичните украси, елхите, светлините и гирляндите. \nСъществуват и доста любопитни факти, свързани с Рождество. \nМалцина знаят, че празникът Коледа е произлязъл от \"Mеса за Христос\" (\"Christ`s Mass\"). Чества се в името на рождението на Иисус. За първи път се отбелязва през 200 г. в Александрия през май, а датата 25 декември е избрана от Римската църква през 380 г. \nВ Англия Рождеството е било забранено през 1644 г., тъй като се е смятало, че празнуванията вредят на християнската вяра. През целия ХХ век на Острова е имало само седем \"бели\" Коледи, защото снегът е рядкост за климатичните условия на страната. \nЕдна от най-известните и най-често изпявани песни в света, посветени на празника, е \"Джингъл белс\" (\"Jingle Bells\"), написана от Джеймс Лорд Пиърпонт през 1857 г. за Деня на благодарността. Астронавтите Том Стафорд и Уоли Шира на 16 декември 1965 г. я превръщат и в първото музикално произведение, прозвучало в Космоса. \nФранцузите са наричали Коледа \"Les Bonnes Nouvelles\" или \"Добрите новини\". Оттам произлиза днешното название на празника на френски - \"Noel\". \nКоледното дръвче обикновено се отглежда цели 15 години, преди да стане подходящо за продажба. Елхите всъщност могат да се ядат. Иглите са добър източник на витамин С, а боровите ядки - на хранителни вещества. Първото изкуствено дръвче за празника е направено в Германия от изсъхнали гъши пера. Електрически лампички за украса на елха се използват от 1895 г. \nМного от писмата за Дядо Коледа, адресирани до Северния полюс и пуснати в пощенската кутия, наистина се изпращат дотам. На празника добрият старец трябва да посети 842 млн. домове. За да дари всички с подаръци, се налага да мине през около 800 къщи на секунда.   \n", "date": "2017.12.22", "title": "Най-любопитните факти за Коледа "}
{"url": "http://duma.bg/node/157928", "text": "- Когато човек се запознае с последната ви изложба, неизбежно се пита, откъде е провокирана темата й - \"Таргет\". Какво целяхте с нея?     \n- Като художник винаги се стремя да бъда искрена в творчеството си и затова подбирам сюжети, които са ме докоснали по някакъв начин или вече съм ги изживяла. Когато избирам дадена тема, обичам да вникна в нея, да я изследвам, преди да я пресъздам на публиката. \"Target\" е един типичен пример, в който увлечението ми по стрелбата се превърна в моя творческа тема. Веднъж, когато погледнах своя простреляна черно-бяла мишена в залата по стрелба, се вгледах внимателно в попаденията си от куршуми и видях колко различна и живописна следа е оставил всеки един от тях, как никой не е еднакъв с другия. В този силен момент на вдъхновение, аз визуализирах своите бъдещи платна в съзнанието си и вече знаех как и по какъв начин да ги изобразя. Исках да превърна обикновената на пръв поглед мишена в необикновена творба, използвайки живописни изразни средства. Затова избрах да нарисувам серия от мишени, някои класически и често срещани, други създадени от мен, а след това да стрелям върху тях с различни видове оръжия. Посланието, което оставям чрез тях е, че ние всички сме като мишени и често биваме \"прострелвани\" в живота. Понякога хората се нараняват един друг с действия и думи, които могат да пронижат и наранят, също като куршум, но художникът е този, който ни кара да осъзнаем позицията си и да изберем дали да сме стрелецът или мишената в дадена ситуация, а защо не и полетът на самия куршум. \n- Какво усещане искате да оставите у хората, които виждат за първи път картините ви? Какво казвате с тях? \n- Бих искала хората да усетят частица от мен и моята душевност. Аз оставям своята енергия в картините си, която се предава у зрителя, и се надявам, че когато той погледне дадена моя творба, ще изпита приятно чувство или емоция, което не означава, че непременно трябва да я хареса, защото да говорим за харесване в изкуството е много относително. Важното е да я разбере и да го заинтригува, да го накара да се замисли какво съм искала да кажа. Все пак, един художник се променя с времето и е нормално да експериментира с различни стилове и техники, да търси себе си непрекъснато. Публиката от своя страна има своите различни вкусове и предпочитания. Аз самата смятам, че съм претърпяла метаморфоза, като художник от студентските си години, мисленето, стремежите ми са се е променили, както и живописните ми търсения. Затова, когато мои клиенти дойдат в ателието ми да си купят картина, могат да избират между стилове и техники. Някои хора предпочитат академичните ми етюди, композиции, натюрморти и пленерски пейзажи, а други залагат на по-провокативните ми теми, като \"Target\". Често пъти рисувам картини по поръчка, като портрети и дори абстрактни композиции. Последната ми такава беше изключително приятна за мен, защото клиентите искаха да нарисувам серия картини на тема попарт, а това е един от любимите ми стилове в изкуството. За мен е важно, когато хората купуват моя картина, тя да им носи приятна емоция и успокоение, защото ще си я закачат в дома, офиса или на друго място и по този начин тя ще стане част от живота им. Това е непрекъсната връзка, която остава между художника и клиента и е различна от тази между публиката и твореца. Можеш да посетиш една изложба, да я разгледаш, но ако тя не те впечатли, ще я забравиш бързо и ще прекъснеш връзката, но ако те развълнува и разтърси достатъчно, ще я помниш с години. \n- Какво ви вдъхновява в творчеството?     \n- Много неща ме вдъхновяват, но любовта и страстта са моя водеща сила като творец. Увлечението ми към спорта не може да остане скрито и често пъти рисувам картини на тази тематика. Например, една моя вдъхновяваща среща с Кими Райконен през 2010 г. по време на състезателен кръг от световния рали шампионат, който се проведе на Боровец, ме инспирира да нарисувам серия от платна на тема \"Формула 1\" и \"WRC\". Имах възможността да се запозная със звезди пилоти като Дани Сордо, Себастиан Льоб и Себастиан Ожие и дори да гледам финала на световното първенство по футбол на една маса с тях. Това беше толкова вълнуващо за мен, че с лекота работих по темата, която впоследствие се превърна в моя дипломна работа. Спортна концепция избрах за представянето и на първата ми самостоятелна изложба, която беше озаглавена \"ФИ(т)НЕС\". В нея залагам на изграждането на формата и телата на моделите си, със стегната рисунка и стилизирана плакатна живопис. Този подход, заедно със съчетанието на меката, свежа и цветна тоналност, създава едно усещане за комикс, който е умишлено търсен. Всеки от моделите, които съм подбрала, играе ролята на герой, който работи здраво върху усъвършенстването на физиката си, а това често пъти води до маниакалност. Тук границата между красивото и естетичното и грубото и гротескното започва да се губи, а аз като художник искам да покажа точно това. Затова и в самото заглавие има игра на думи. \n- Как бихте определили рисуването за вас - като вътрешна потребност, професия, хоби? \n- Рисуването и по-специално живописта е мой начин на живот. Занимавам се с това, откакто се помня. Аз съм една голяма късметлийка да превърна детската си мечта в реалност и сега това да е моя професия. За мен рисуването е и хоби, и професия, изпитвам непрекъсната потребност да го изразявам. От няколко години преподавам частни уроци по рисуване на деца и ученици и мога да кажа, че това ми носи спокойствие и удовлетворение. Като цяло се стремя да се уча на всичко, което е свързано с изкуство и би ми било от полза да вървя напред и да се развивам. Това е и една от причините да започна работа по време на следването си, като галерист.  \n- Какво е да си художник в България? Смятате ли, че щяхте да се чувствате по друг начин, ако живеехте и творяхте в чужбина? \n    - Иска ми се да отговоря по друг начин на този въпрос, но това означава да излъжа. За съжаление, не е лесно да си художник в България, защото пазарът за изкуство е много малък, а хората, които го поддържат предпочитат да инвестират в стари майстори. Би било чудесно, ако колекционерите в България търсят повече млади автори, които да подкрепят, да повярват в тях и да им дадат шанс за изява. И нека не разчитаме само на колекционерите и любителите на изкуство, хората като цяло трябва да усетят нуждата от него. Иначе съм имала няколко възможности да избягам навън, но съм избрала да остана и да бъда художник в България, да се боря тук и сега.  \n- Какво друго обичате да правите освен да рисувате? \n- Много обичам да пътувам и да се вдъхновявам от различни места и култури. Малко хора знаят, но моя страст е поезията и обичам да пиша стихове. Обикновено го правя, когато съм силно вдъхновена от нещо и не ми е достатъчно да пренеса тази емоция само на платното, затова естественото продължение е да го направя в някое стихотворение. Последното ми такова е любовно.  \n- Има ли цена на бъдеш художник? Какво плаща днес творецът?  \n- Всяко нещо в този живот си има цена, която плащаме. Валутата може да е време или повече търпение. Лично за себе си мога да кажа, че съм намерила баланса, поне засега. Може да ми отнема малко повече усилия, но това е пътят, който съм си избрала. Аз съм тази, която инвестира в себе си и в това да бъда художник в България. Не казвам, че е лесно. \n- Каква е вашата следваща цел (TARGET)? \n- Имам своите цели и бъдещи таргети, но за предстоящата 2018 г. бих искала на първо място да защитя своята докторска дисертация, както и да направя самостоятелна изложба. Галерия \"Контраст\", за която работя, като артмениджър, също има своите интересни проекти и предстоящи събития и изложби, които се надявам да бъдат успешни и да привлекат голяма публика.  \n    \n", "date": "2017.12.22", "title": "Любовта и страстта са моя водеща сила като творец "}
{"url": "http://duma.bg/node/157935", "text": "Английският хитов сериал \"Виктория\" ще запознае зрителите на Bulgaria ON AIR с личния живот на един от най-видните британски монарси - кралица Виктория. Премиерната продукция, създадена по романа на известната писателка Дейзи Гудуин, ще разкаже за младините на Виктория - от встъпването в длъжност като кралица на Англия до семейния живот с принц Албърт. Първият сезон започва на 1 януари и ще се излъчва всеки делник в 19.50 ч. Драмата \"Виктория\" пресъздава реалния живот на кралицата, като е изграден върху истории от нейните съкровени дневници. Те разкриват личностната й трансформация от импулсивна осемнадесетгодишна жена, заела трона на световна империя, до ранните й години на съпруга и майка. Режисьори са Сандра Голдбачър, Том Вон, Оливър Блакбърн, в ролите ще видим Джена Колман, Руфъс Сюъл, Том Хюз, Даниела Холц.   \n", "date": "2017.12.22", "title": "Английска биографична драма в тв ефира от 1 януари"}
{"url": "http://duma.bg/node/157936", "text": "Уникално дръм-шоу със зрелищните пироефекти на група \"Вакали\" ще открие церемонията \"Спортист на годината 2017\" в Бургас. Разтърсващ звук и атрактивна танцова хореография, разработена специално за шоуто, ще наелектризира публиката. Шоуто ще подгреят и младите бургаски акробати. Формацията ще покаже най-доброто от акробатичната си програма. Освен тях на сцената ще се качат изящните балерини от Танцовата школа \"Естрела\", както и талантите от Вокалното студио \"Сезони\". Водещи на официалната церемония ще бъдат любимите артисти от малкия екран и театралната сцена Гергана Стоянова и Симеон Владов. Бляскавата церемония ще се състои днес, 22 декември, от 19 ч. Входът е свободен. \n    \n", "date": "2017.12.22", "title": "\"Вакали\" открива \"Спортист на годината\" в Бургас"}
{"url": "http://duma.bg/node/157937", "text": "Любен Дилов-син, Маргарита Дилова и издателство \"Ентусиаст\" организират представяне на книгата на Любен Дилов \"Напред, човечество!\" на 28 декември от 18 ч. в Книжен център \"Гринуич\" в София, бул. \"Витоша\" 37. По повод 90-годишнината от рождението на Любен Дилов (1927-2008), излиза том четвърти от събраните му съчинения, съдържащ хумористична и сатирична фантастика. Художници са Чавдар Гюзелев и Владимир Тодоров. \n    \n", "date": "2017.12.22", "title": " Книжовна премиера в \"Гринуич\""}
{"url": "http://duma.bg/node/157938", "text": "Оригинални картички от ХХ век, в които оживяват вълнуващи послания, са подредени в експозицията \"Прабабата на MMS-а... или очарованието на коледната картичка\" в Регионалния исторически музей в Добрич. \nВключените четиринадесет илюстративни и текстови табла запознават посетителите с малко известни и любопитни факти, свързани с появата и историята на първите пощенски картички. Сбирката, представена в изложбата, е плод на усилията на две български фамилии - Шапкаджиеви от Силистра и Иванчеви от София, и тяхното желание да съхранят празничните поздравления на няколко поколения. Колекцията е допълнена и обогатена, благодарение на дарителството на хора от цялата страна, изпратили свои картички след първото откриване на изложбата в Столичната библиотека. Показани са повече от 300 картички. \n\"Първата изложба е със заглавието \"Историята на SMS-a, или историята на коледната картичка\". Тя събуди голям интерес, гостува и в чужбина\", разказва Таня Тонева от Столичната библиотека. \nНай-старата коледна картичка е от 1902 г. Другата \"най-стара\" е от 1915 г. \"В началото коледните картички са изобразявали семейството, събрано около коледната трапеза, или детенце около гърне, пълно с жълтици, символ на богатството и просперитета. Колекцията съдържа картички от края на XIX и началото на XX век. В България първата пощенска картичка се появява  през 1885 г. Неин притежател е княз Фердинанд. Семейство Сакскобургготски са сред най-големите колекционери - вероятно и в Европа, на коледни картички. От Австро-Унгария по течението на река Дунав коледната картичка достига до България - Видин, Лом, Русе, а оттам и към Добруджанския регион\", обяснява Тонева. \n    \n", "date": "2017.12.22", "title": " 300 картички на изложба в Добрич"}
{"url": "http://duma.bg/node/157939", "text": "Любимците от музикалната и театралната сцена Марио Николов, Валентина Корчакова и Деляна Хаджиянкова ще видим в поредния им интригуващ проект с празнична музика и настроение. През цялата година те триумфираха с национално турне на атрактивния си спектакъл \"Под небето на Париж\". Специално за предстоящите празници успешният екип ще бъде в компанията на талантливи млади певци, диригента Христо Павлов и оркестър \"Симфониета Враца\", за да зарадва многобройните си почитатели.  \n\"Коледна приказка\" ще разкажат днес, 22 декември, от 19 ч. в зала БАН, пл. \"Народно събрание\" в София. Вчера спектакълът гостува във Враца. Ще чуем красива коледна история, разказана вълшебно от очарователната актриса Деляна Хаджиянкова. Младите таланти Мадлен Янкова, Мария Божилова, Моника Зашева, Надежда Димитрова, Радостина Павлова, Александър Митев и Георги Гроздев и звездните солисти - примата на Музикалния театър Валентина Корчакова и тенорът Марио Николов, ще изпълнят обичаните по цял свят коледни песни заедно с оркестър \"Симфониета Враца\" и диригента Христо Павлов. В \"Коледна приказка\" звучат класиките \"White Christmas\", \"Let It Snow\", \"Silent Night\" и др.    \n", "date": "2017.12.22", "title": "Любими изпълнители разказват \"Коледна приказка\" "}
{"url": "http://duma.bg/node/157940", "text": "Традиционният Коледен концерт на Хора на софийските момчета с диригентка проф. д-р Адриана Благоева ще се състои на 25 декември от 18 ч. в зала \"България\". Програмата е разнообразна като жанр - любими коледни мелодии ще се редуват с малко познати европейски коледни песни, някои от тях - премиерни за България. В нея присъстват и традиционните за състава български коледарски песни и коледни благословии. В празничната вечер Хорът на софийските момчета си партнира с камерна формация на Софийската филхармония. Специални гости са оперната прима Цветана Бандаловска, сопран, и прекрасната млада цигуларка Йоанна Русева.   \n", "date": "2017.12.22", "title": "Хора на софийските момчета"}
{"url": "http://duma.bg/node/157941", "text": "Балетът на Държавната опера в Стара Загора заедно с талантите от Детско-юношеската студия за опера и балет \"Маргаритки\" ще представят  \"Снежанка и седемте джуджета\" от проф. Александър Йосифов. Приказният балет по едноименната приказка на Братя Грим ще оживее на сцената днес, 22 декември, от 19 ч. и на 23 декември от 16 ч.  \nЖизнерадостната музика на балетния спектакъл \"Снежанка и седемте джуджета\" е на композитора проф. Александър Йосифов, написал многобройни мюзикъли за деца. Хореографията е на примабалерината и художествен ръководител на балета на Старозагорската опера Силвия Томова. Декорите и костюмите са предоставени от Русенската опера. Ярките костюми, издържани в концепцията на \"Уолт Дисни\", са дело на Първолета Чавдарова-Летиция, а сценографията - на Иван Токаджиев.  \nАнелия Димитрова и Фиорди Лоха ще бъдат Снежанка и нейния любим Принц днес. В ролята на Кралицата е Ромина Славова, Вещицата ще бъде Веса Тонова, Александър Желев - слугата Пези, Ловецът - Светлин Стоянов. На 23 декември като Снежанка зрителите ще видят японската балерина Нанако Имай. Италианецът Салваторе Лаудани ще бъде Принцът. В ролята на Кралицата е Харука Суга от Япония, а нейният слуга Пези - отново Александър Желев, Вещицата - Кремена Костова, Ловецът - Станко Танев. \nСедемте джуджета в двете представления ще бъдат Ивайло Янев, Франческо Бориело, Стефан Топалов, Ивелин Христакиев, Радост Младенова, Пенка Димитрова, Юлиана Коева. Участват още солистите и кордебалетът на Старозагорската опера, децата от Детско-юношеската студия за опера и балет \"Маргаритки\".   \nЗаедно със спектаклите на балета \"Снежанка и седемте джуджета\", Операта в Стара Загора ще поднесе още едно приказно преживяване на своите най-малки почитатели. След представленията Дядо Коледа ще излезе на сцената заедно със Снежанка. Джуджетата ще раздадат подаръци, които ще бъдат изнесени от тяхната къщичка-работилница. Родителите, които искат да изненадат своето дете, могат да оставят опакован и надписан подарък на касата на операта с датата на посещение на спектакъла \"Снежанка и седемте джуджета\". Срокът е днес до 17 ч., информира Сийка Лапачка, пиар експерт. \n    \n", "date": "2017.12.22", "title": "Дядо Коледа влиза в Операта "}
{"url": "http://duma.bg/node/157950", "text": "    В сивия смог на столицата народът направо полудя от потребителска треска. Пазарува се като за последно и то все на уж намалени цени, които търговците предварително понадуха, за да поддържат илюзията за големия кяр по празниците. Хората обаче искат да грабнат тези мигове от живота и с удоволствие се разделят със спестените парици. Та животът се завъртя около кинтите. Оживиха се МОЛ-овете, поукрасиха се магазините, започнаха фирмените тържества, пораздвижиха се платените момичета и момчета, понараснаха и апетитите на отрудения народ за някой и друг миг щастие в морето от тревоги за всеки нов ден и терзания за бъдното. \n    Напълно нормално е в преддверието на Коледа да бъдем по-ведри и оптимистични, да очакваме чудеса, както казват, да отвърнем очи от грозното и съзрем само хубавото, да загърбим поне за малко проблемите си и изпаднем в безвремието на празничната наслада. В пролога към празниците обаче за кой ли път и моето приповдигнато настроение отлетя нанякъде. Мястото на случката е \"Женският пазар\". Та редя се за ошав и гледам пред мен дребна женица, в прилично якенце втора употреба, рови в надиплените на конец сухи плодове. \"Какво бъркаш ма, не си ли виждала ошаф, не ми разбърквай стоката. Ето ти една суха слива, та да си станете две\", каза дебеловрат \"търговец\" и подхвърли сбръчкания плод в очакване едва ли не на аплодисменти за своята \"духовитост\" от владеещия тържището мургав етнос. Жената повдигна насълзени очи и за моя изненада взе сливата. С една много бяла, измъчена ръка, набраздена с възсини венички. Това не беше бездомничка, а обикновена българска пенсионерка с мизерно подаяние от държавата, която вероятно тя бе градила в младостта си и която сега й се отблагодарява за труда с пенсия за...мизерия. Срам! И се замислих - дали примерно тази сънародничка би се доредила до \"новите молекули\", с които управляващите така драстично настроиха срещу себе си обществото. Но и с онази вече играна постановка на топло и студено - с мораториума за новите лекарства за онкоболни, последващата комисия и логичното отпадане на забраната под безкомпромисния натиск на опозицията. А не по волята на някои, които си присвояват правото да се разпореждат дори с живота и смъртта и отнемат единствената останала светлина за немалко хора - надеждата. \nПо Коледа, казват, ставали чудеса. Наша милост, излиза, се нагледахме на тях предварително. Предпразнично отново се разделихме с илюзиите да вдигнем някой и друг самолет във въздуха. То не бяха пазарлъци, то не бе чудо. Сега нож в гърба на военното ни въздухоплаване заби уж приятелска Украйна и най-вече проблематичното й управление. Кой друг, ако не именно то чрез негова държавна фирма, за да мъсти на Русия, употреби правото си за обжалване на процедурата за откриване на обществена поръчка и по този начин препятства единствено възможното и логично споразумение с руската РСК \"Миг\" за ремонт на машините. Изглежда ние пак сме прекараните в една по-голяма игра, в която отново участвахме погрешно и сега берем горчивите плодове. А нека се сетим как с навлажнени от умиление очи тръбяхме за справедливите искания на \"Майдана\", как бравурно реагирахме на всичко, което режисираха отвъд Атлантика с европейска помощ. Дори сега не проявяваме усет за момента и промяната в нагласите към процесите към ръководството в Украйна, а си караме по старата схема, за която получихме като дар блокиране на процедурата за ремонт на самолетите. И пита ли се някой дали отделените 81 милиона и забавеното изпълнение на поръчката вече ще стигнат, когато е известно, че в последно време военното оборудване на международния пазар сериозно поскъпва? А защо ли? Ами прочетете посланията в току-що представената стратегия за националната сигурност на САЩ и ще ви стане ясно. \nИ тъй като сме много силни по процедурите и \"създаването на необходимата организация\" по тях, то пак предколедно попариха и надеждите за спасяване на туризма в Банско. Първо от правителството се натопорчиха да приемат бързо решение, а след това явно \"зеленото човече\" Димов удари спирачката и подпря рамото на екомошениците. Те пък по свои си пътища активизираха уж международни фактори по проблема, които дори не знаят къде се намира България, за да лобират за запазването на българската природа. Прозрачно и срамно, но за нас, че им се хващаме, а не защитаваме собствените си интереси. Както и за явно бързото решение за концесиите за плажовете за определени хора, както и за..., за.... и така безкрай в ГЕРБ-ерската мъглявина. \nНо нека накрая измислим и добра новина. Пращящата от придошъл от цялата страна за къшей хляб народ в столицата може и да ахне пред намерението на главния архитект да освети акцентите в метрополиса в един характерен цвят. Така било по света, така ще е и у нас. Нищо лошо, красиво дори. Нека поне така засветим със собствена, а не с отразена светлина. Съберете се и слейте сърцата си в радост с деца, внуци и приятели. Струва си да се живее, независимо и напук на всичко.      \n", "date": "2017.12.22", "title": "Предколедно "}
{"url": "http://duma.bg/node/157926", "text": "ПРАЗНИК НА ГРАНИЧНАТА ПОЛИЦИЯ. През 1887 г. министър-председателят и министър на вътрешните дела на Княжество България Стефан Стамболов внася в НС законопроект за пограничната стража. Той е израз на осъзнатата \"нужда от учредяването на особена стража, натоварена изключително с пазенето на границата\". Първият Закон за пограничната стража е обнародван в \"Държавен вестник\" на 22 декември 1887 г. Със заповед на министъра на вътрешните работи от 1992 г. 22 декември е обявен за професионален празник на Национална служба \"Гранична полиция\" (дн. Главна дирекция \"Гранична полиция\" в МВР). 1216 - ПАПА ХОНОРИЙ III УТВЪРЖДАВА УСТАВА НА ДОМИНИКАНСКИЯ ОРДЕН. Католическият монашески орден е основан от испанеца св. Доминик де Гусман (на снимката) през XIII в. Известен е и като Орден на проповедниците или Песовете на Бога. Основните му цели са проповядване на Евангелието, образование и научна дейност, мисионерство, борба срещу ересите. Доминиканци са много от средновековните мислители и учени - Тома Аквински, Алберт Велики, Томазо Кампанела, Фра Бартоломео. 1856 - РАЖДА СЕ ФРАНК БИЛИНГС КЕЛОГ, АМЕРИКАНСКИ ПОЛИТИК И ДИПЛОМАТ (УМИРА 1937 Г.). Служи като държавен секретар на САЩ от 1925 до 1929 г. Заедно с министъра на външните работи на Франция Аристид Бриан съставя пакта \"Келог-Бриан\", договор за отказване от войната като средство на държавната политика. За него Келог е удостоен с ордена на Почетния легион и Нобелова награда за мир за 1929 г. 1858 - РАЖДА СЕ ДЖАКОМО ПУЧИНИ, ИТАЛИАНСКИ ОПЕРЕН КОМПОЗИТОР (УМИРА 1924 Г.). Цялото му име е Джакомо Антонио Доменико Микеле Секондо Мария Пучини. Автор е на оперите \"Бохеми\", \"Тоска\", \"Мадам Бътерфлай\" и \"Турандот\". Той е последният от плеядата италиански оперни композитори, започваща през ХVII в. с Клаудио Монтеверди и преминаваща през Джоакино Росини и Джузепе Верди. 1936 - УМИРА НИКОЛАЙ ОСТРОВСКИ, СЪВЕТСКИ ПИСАТЕЛ (Р. 1904 Г.). Известен е най-вече с романа \"Как се каляваше стоманата\". Книгата е изключително популярна в СССР, а главният герой Павел Корчагин става прототип на новия съветски човек. През 1935 г. Островски започва да пише романа \"Родени от бурята\", но успява да завърши само първата глава. 1938 - ПЪРВИ ОПИТ ЗА РАЗБИВАНЕ НА АТОМНОТО ЯДРО. Направен е от немския физико-химик Ото Хан (1879-1968). Хан е един от основоположниците на радиационната химия. През 1944 г. получава Нобелова награда за химия за откритието на ядреното делене (при урана). Неговите занимания и открития променят из основи живота на човечеството, давайки в ръцете му ключа за използване на ядрената енергия - атомната бомба и ядрените реактори.     \n", "date": "2017.12.22", "title": "Датата"}
{"url": "http://duma.bg/node/157948", "text": "Бедин ми, бедни Брюксел! Тръгнал си да плашиш Варшава със \"задействане на процедура по чл. 7 от Договора на Европейския съюз\" заради намерения  да ревизират закона за избор на съдии и други аспекти на съдебната система. С което ще се нарушавала независимостта на властите, грях, заради който Полша може да бъде лишена от право на глас при обсъждане и приемане на общностни решения. Президентът Анджей Дуда май не се стресна особено, но да не се бъркаме в полско-ЕС-овските отношения. Защото така току-виж сме се набутали сами в шамарите. Ами ако вземем неволно да подсетим някой злонамерен към родината ни брюкселски чиновник да поразнищи проблема с прословутото разделение на властите в България! Направо не само ще ни спрат евросубсидиите, не само още дълго ще подсмърчаме пред Шенген, ами направо ще ни изключат от съюза. И то без да се налагат някакви кой знае какви експертизи, формиране на работни групи, които да правят анализи на обичайните български практики за по-голяма част от последното десетилетие. \nПри това няма нужда от ретроспекции, стигащи чак до времето със случая \"Мишо Бирата\": едно телефонно обаждане, на който трябва до когото трябва, и тутакси се отменя митническа инспекция на някакво нелегално производство. Размахва Брюксел пръст за намерения в Полша да се ревизират закони, свързани с независимостта на съдебната система. У нас такъв проблем не може да съществува. Защото се приема за съвсем нормално дори главният прокурор да бъде лично назначение на същия фактор, който дава споменатото указание да не се тормози Мишо Бирата. \"Не ми се подсмихвай! Ти си го избра\", напомня на Фактора прокурорът Кокинов, без съмнение добре запознат със системата на назначенията в съд и прокуратура. \nНо и това е далечно минало - отпреди цели 4 години. Бегом към наши дни. \nДни наред от балконите на БАН висят черни знамена: парите не стигат, заплатите на чистачки и млади учени са по комунистически изравнени, герберското бюджетно светило Менда поучава все още дишащите \"синодални старци\" да се заемат с по-доходоносни от науката дейности. И те я послушаха. Похортуваха си с познатия ни от Мишо Бирата и Кокинов фактор и изкрънкаха някой и друг милион. Черните знамена са навити на руло и не смущават съседите от Народното събрание баш в навечерието на светлите празници. \nПодминаваме като пътни знаци такива рутинни действия на фактора, поправка - Фактора, единственият - като заповедта немедленно да се поставят камери на Околовръстното след поредната катастрофа; или отлагането на решението за втори лифт в Банско, предизвикало гневен изблик (толкова, не повече) на вицето на Фактора. Не искаме да чоплим още кървящата рана на експредседателя на Народното събрание Главчев, своевременно посъветван от Него, Фактора, да си подава оставката, без да се уфлянква. \nНаближаваме най-скорошното и най-главното - онова за атомите ли беше, за молекулите ли. \nЗащото няма как преди това да не споменем, че след като парламентарното мнозинство на 30 ноември отхвърли предложение на опозицията за финансиране на ремонти на катедралата \"Александър Невски\" и манастира \"Свети Георги\" в Атон, само седмица по-късно Факторът отпусна 940 000 лв. за Атонския манастир. За това негово богоугодно дело игуменът на манастира архимандрит Амвросий му подари чудотворна икона на Свети Георги. И макар че още преди две-три години Фактора получи навръх Гергьовден най-висш църковен орден, няма съмнение, че ще бъде съответно възмездено и решението Му от 20 декември да отпусне на първо време едни 340 000 лв за \"конструктивно обследване\" на катедралния храм \"Александър Невски\". Пък Неговите депутати нека си правят сечено на всяко предложение на опозицията. \nКоято практика на \"парламентарното мнозинство отхвърля, но Фактора пререшава\" беше блестящо разиграна и със закона за мораториума върху лекарствата, съвсем прясна, та да се налага да навлизаме в подробности. \nКакто не се налага да обясняваме #КОЙ е Фактора - единственият, вездесъщият, всемогъщият, разговарящият на равна нога единствено с НАЧАЛНИКА, Оня Горе, какво тук значи някакво разделение на властите, парламент, съд, демокрация. Ние да не сме някаква Полша и някой си Дуда, та да си позволяват ония там ЕС, ЕК, ЕП да ни надничат зад стобора, дето ги варди от близкоизточни и африкански навлеци.     \n", "date": "2017.12.22", "title": " Да не сме някаква там Полша"}
{"url": "http://duma.bg/node/157949", "text": "Бях решил, казано на футболен език, да поукротя топката, да позабавя писането на нови статии. Не можах, защото едно събитие бодна остро журналистическата ми съвест и аз седнах край машинката. (Нямам компютър, написал съм хиляди страници разкази, романи, сценарии за игрални филми и публицистика на трите си пишещи машини.) Събитието беше посещението на министър-председателя Бойко Борисов в Саудитска Арабия. Протоколно посещение, ще каже някой. Нов опит \"Лидерът\" на Европа да погъделичка нарцисизма си - ще подхвърли друг. Трети ще определи посещението като разходка. Не ще и дума: в трите мнения има истина. В това посещение обаче имаше нещо крайно неочаквано: член на делегацията ни беше Симеон Кобургготски, който не заема никаква висша длъжност във властта. Тогава? Някой би го отдал на топлите чувства, които изпитват един към друг Бойко и Симеон от времето, когато българинът охраняваше немцо-италианеца. И така да е, но все пак, питам Борисов - знае ли, че е министър-председател на \"чиста и свята република\", а не монархическа държава? Убеден съм, че отговор няма да получа: Борисов е доказал, че не му пука от никого и от нищо, че прави, каквото си ще. Лека-полека обаче се поразчу, че в случая има някаква далавера: чрез участието си в делегацията Симеон ще легитимира Бойко като просветен управник, който уважава монархическия институт, срещу което ще получи нови имоти и дворци. Далаверата стана съвсем ачик, след като официалните власти заговориха за нов закон за царските имоти, че и за преговори между тях и Симеон. \nВсички помним какво говореше той някога, когато след едно тъй дълго отсъствие, стъпи на родна земя: нямал никакви претенции към България, само искал да й се радва. Тогава българи го посрещнаха с викове \"Ура!\", с възгласи: \"Искаме си царя!\" Така сърдечно те посрещаха някога и Тодор Живков, който с неговата партия обаче им осигуряваха хляб и работа, жилища, сигурност и евтини почивки, безплатно образование и медицинско обслужване. От новия им любимец получиха осемстотин балона, по един на ден от времето, през което щеше да подобри рязко живота им. Балоните се спукаха, нищо не се промени. Грешка, промени се: Симеон получи имоти и дворци, които никога не са били собственост на фамилията му. Дадоха му ги новоизлюпени царедворци, които доста се облажиха от това. \nИзвинявам се на читателите, хрумна ми, ни в клин, ни в ръкав, едно сравнение... При посещението на президента Румен Радев в Париж колегата му Макрон му предложи да пилотира най-новия френски боен самолет. Макар и с известен риск поради това, че не познава машината, нашият човек се справи отлично. В Саудитска Арабия домакините възложиха на Бойко и Симеон да поразклатят - някакви ножове ли бяха, някакви саби ли. Абе, разни хора, разни идеали, е казал Щастливецът... \nНа темата... Разбрали за новите имотни щения на Кобургготски и готовността на властниците да ги задоволят, хората се поразбудиха от съня, който ги люлее близо трийсетина години, и възроптаха. Работата се запецна. Това постави така наречените патриоти в особено положение. Тъй де, те денонощно се бият в гърдите, че са първи родолюбци. Ако се съгласят с далаверата, резилът им ще бъде пълен и след едни следващи избори... Биха се явили в ролята на героя от едно стихотворение на Радой Ралин, в което този герой се жалва: \"Как ме мъчи всеки ден, тоз въпрос трагичен - хем да бъда откровен, хем да бъда симпатичен...\" Набраха патриотите кураж, обявиха с декларация, че са против връщането на нови имоти и дворци на Симеон; за тях без това има влезли в законна сила решения, остават си държавни. Редно е след такава декларация да настъпи бая високо напрежение в \"стабилната\" коалиция. Това накара някои люде да заговорят за нейния край. Наивници, препоръчвам им да гледат филма \"Големите илюзии\" с Жан Габен и Ерих фон Щрохайм. Нима не знаят, че софрата на властта предлага такива благини, че дори патриотите, колкото и да са патриоти, няма да я напущат. \nТрудно ми е да преценя какви плодове ще донесе на България посещението на Борисов и Симеон в Саудитска Арабия. Чу се за небивали капиталовложения, които ще направят у нас саудитските милиардери, след което българите щели да си хвърлят капите и да пеят \"Одата на радостта\" от Бетовен. Подобни чудеса ни се обещаваха и преди няколко години. Първият локумджия на републиката тогава обеща, че с реките от газ, идващи от Азербайджан у нас, ще си проимаме хъбче за чудо и приказ. Уви, няма хъбче, няма пъпче. Оставаме си на газа, който получаваме от омразната Русия, обявена от властта за главен враг на България, с който, като член на НАТО, сме щели да воюваме при пръв удобен случай... \nУбеден съм, че никаква убавина няма да ни огрее откъм Саудитска Арабия. Боя се обаче, че Симеон Кобургготски ще получи това, което иска, а народът ни ще се задоволи със студена водица, може витошка, може рилска... \n    \n", "date": "2017.12.22", "title": "Цената на едно посещение"}
{"url": "http://duma.bg/node/157951", "text": "\nАко потърсите в гугъл какво значи да извъртиш \"номера на китайката\", трудно ще намерите обяснение. Имало някакъв циничен вид, но ние, българите, си знаем, че смисълът е да извъртиш някакъв номер, така че да не изпълниш това, което се очаква от теб да направиш, или което си обещал, че ще сториш, но така, че да не бъдеш обвинен. \nТа точно в този смисъл се изрази на 19 декември икономистът Владимир Каролев,  заявявайки, че премиерът Бойко Борисов през последните години е доказал чрез делата си, че не желае развитие на планински туризъм. Той коментира във фейсбук проблема с втория лифт на Банско така: \"Вероятно сега Борисов ще извърти номера на китайката. Умишлено ще внесе кофти написана от зелените точка за втори лифт с пълното съзнание, че тя ще се окаже незаконосъобразна, ще падне в съда и ще блокира развитието на ски зоната до края на концесията\". \nБорисов явно изигра номера на китайката и на своя вицепремиер Валери Симеонов, който изригна, че го е \"изработил\", като пуснал ес-ем-ес на предводителя на еколозите Тома Белев, че е отложено решението за промяната на концесията. Борисов реагира, като отговори: \"Не считам, че темата за концесията трябва да се продължава, преди да имаме план за управление на Пирин\". Какъв план бе, г-н Борисов,  нали такъв има и се е обсъждал още през през 2013г.? Ето съобщение в печата отпреди 4 години: \n\"Дългогодишният спор между община Банско и природозащитници за развитието на ски зоната в курорта отново е на дневен ред, след като на прага на туристическия сезон местната власт започна нова акция за изграждане на втори лифт в курорта, съпроводена и от протести на жители на града и общински съветници. Идеята сега е да се иска приключване на процедурата по частично изменение на сега действащия план за управление на Пирин, която е започната още през 2013 г., но така и не се реализира\". Значи четири години никой нищо не прави за реализирането на тази процедура, някои някъде въртят номера на китайката, за да стане това. \nИначе на думи премиерът е за втори лифт в Банско. Още на 18 февруари 2012 г. на заседание на МС, Борисов казва: \"Изграждането на втория лифт е задължително за курорта Банско. По часове чакат скиорите. Започва да има отлив на туристи поради тази причина.\" Но ето пет години, той нищо не е направил по въпроса, което е накарало г-н Каролев  да констатира, че премиерът не желае развитие на планински туризъм. Косвено доказателство за това е и, че премиерът лично си общува с главния противник на втория лифт Тома Белев, индикирал му с ес-ес-ме-са си да не се тревожи много. \nИли да вземем едно негово изказване от 2015 г.  На среща с кмета на града Георги Икономов, представители на местната власт от региона и общественици Борисов ги съветва: \"Еколозите трябва да са ваши партньори, привлечете ги в дискусията и ги убедете с аргументи в необходимостта от изграждането на втори кабинков лифт в Банско\". Е, това, ако не е номер на китайката? Да прехвърлиш топката в двора на общината, отлично знаейки, че еколозите никога няма да отстъпят и директно да казваш, че в техния спор държавата не може да се меси. \nТези дни Борисов даде и ново обяснение: \"Факт е, че 2001 година е подписан договор, който има фактически грешки (какви са тези грешки той не уточнява). Ако има текст, в който пише, че МС одобрява втори лифт на Банско, го правим\".  Ами ако договорът е пречка,  защо не е предоговорен и преподписан нов, без грешки, та да се направи  втория лифт. ГЕРБ и Борисов управляват вече 8 години, защо нищо не са направили в това отношение? \nВ два поредни броя на \"24 часа\" Нона Караджова, бивш зам.-министър по околната среда в правителството на ГЕРБ, и Евдокия Манева, бивш министър в екологията на Иван Костов, разобличиха аргументите на еколозите, като заявиха: \n- Твърденията, че концесионната площ се разширява 10 или 100 пъти, е груба лъжа. Тя си е същата като в базовия договор. \n- Концесионната площ заема само 2% от парк \"Пирин\", а ски зоната 0.3%. Затова е и непонятен лозунгът \"Спасете Пирин\". \n- Твърдението, че промяната на плана за управление трябва да се подложи на екологична оценка е абсолютно невярно. Няма как да се прави  екологична оценка на план за управление, който сам по себе си е екологична оценка, за това си има европейски директиви и национално законодателство.  \nА Н. Караджова заявява: \"Много ме възмути твърдението на някои хора..., че не били против втори лифт, но нямало план\". Това беше топка в градината на Бойко Борисов, който заяви: \"Не считам, че темата за концесията трябва да се продължава преди да имаме план за управление на Пирин\". Очевидно номерът на китайката се състои в това да се изтъква постоянно някакъв проблем с някакъв уж лош план, който с години отлежава във фризера. \nКараджова и Манева призовават правителството  по-категорично да заяви волята си. Те казват, че докато еколозите могат да лъжат и манипулират на воля, няма кой да им потърси сметка. Мнението им е, че еколозите ще обжалват всяко решение на всеки орган и че проектът за втори лифт може да отнеме още около 8 години.  \nДали Борисов, от когото зависи всичко, ще заеме не на думи, а на дело по-категорична позиция по изграждането на втори лифт остава да се види. Това, че си общува неофициално по този въпрос с капото на тути капи - еколози Тома Белев, не вдъхва доверие. И като се имат предвид неговите увъртания по въпроса през последните пет години, няма да е чудно, ако наистина извърти номера на китайката, за който говори Каролев?   \nА що се отнася до Валери Симеонов, той      \nизригва с гневно възмущение  за това, че наново са му изиграли номера на китайката, взели са решение, без много много да го съобразяват с неговото мнение, а нали уж е вицепремиер. \"Пак ни извъртяха - писа той във фейсбук! Депутати от ГЕРБ и ДПС промениха току-що приетия Закон за концесиите по най-подлия начин... Концесиите на плажовете ще се определят от министъра на туризма, а не по общия ред, определен от Закона за концесиите. Това означава, че ще продължи по най-непрозрачен начин раздаването за по 20 години (а може и повече) на приближени фирми и групировки\". И добави, че плажовете по морето ги държали Маджо, ВИС, Маргините и ДПС - плажа на Отоманли. \nБедният Симеонов, ами то така е било и пак  така ще бъде. И още не се е усетил, че е използван, потупват го по рамото, когато подкрепя Вожда, но когато започне да се бърка там, където не му е работата - хоп номерът на китайката. \nP.s. По въпроса за втори лифт на Банско и в негова защита енергично се изказва Патриотичният фронт в лицето на Валери Симеонов и Красимир Каракачанов. Заинтересува ме мнението на БСП по въпроса и направих справка в гугъл, но уви, нищо не открих.    \n    \n", "date": "2017.12.22", "title": "Ще извърти ли пак Борисов номера на китайката?   "}
{"url": "http://duma.bg/node/157952", "text": "На 13 декември т.г. Министерският съвет \"прие отправените от концесионерите предложения за удължаване с по 15 години на концесионните договори за добив на природни богатства от находищата \"Бели извор\", област Враца; \"Коритна\", област Ловеч; и \"Димов дол\", област Смолян. \nОт първите две находища се добиват мергели за производство на цимент. Концесионерите - \"Холсим България\" АД и \"Златна Панега цимент\" АД, мотивират исканията си с наличието на запаси, които биха останали неиззети. \nС одобрената промяна в концесионните договори Министерският съвет изменя и начина на формиране на концесионните плащания, като ги привежда в съответствие с Наредбата за принципите и методиката за определяне на концесионното възнаграждение за добив на подземни богатства, променена през 2007 г. До момента концесионерите са заплащали необходимите суми в съответствие със старите правила, валидни към датата на подписване на договорите - 1997 г. \nОт находище \"Димов дол\" концесионерът \"Рудметал\" АД добива оловно-цинкови руди. С одобреното изменение на договора се променят и границите на концесионната площ. Тя се увеличава с допълнителни терени, необходими за осъществяване на спомагателни дейности по концесията, извън добива. Промяната е мотивирана и от изменение на границите на находище \"Димов дол\", направено след преоценка и преизчисляване на запасите.\" \nСъгласно Концесионния регистър състоянието на тези концесии към 13 декември 2017 г. е следното: \nD - 000002 държавна концесия за добив за находище на мергели \"Бели извор\", област Монтана, населено място Бели извор с орган, представляващ концедента - министъра на регионалното развитие и благоустройството, предоставена на \"Холсим България\" АД с БУЛСТАТ 816089656 за срок от 20 години от 01.01.2000 г.    \nD - 000003 държавна концесия за добив за находище \"Коритна\", Ловешка област, област Ловеч, с орган, представляващ концедента - министъра на регионалното развитие и благоустройството, предоставена с БУЛСТАТ 820162213 за срок от 20 години от 01.01.1995 г. \nD - 000186 държавна концесия за добив за находище \"Димов дол \", област Смолян, община Рудозем, населено място Рибница, Рудозем с орган, представляващ концедента - министъра на икономиката, предоставена с БУЛСТАТ 120068885 за срок от 14 години от 11.02.2002 г. \nНовият закон за концесиите е в сила от 1.01.2018. Съгласно чл. 35 финансово-икономическите параметри на концесията трябва да бъдат установени с Наредба, утвърдена от Министерския съвет, до 6 месеца след влизането на закона в сила, т.е. до 30 май 2018 г. \nВъзникват следните въпроси: \n1. Защо в този период - след указа на президента за новия закон за концесиите и преди неговото влизане в сила се взима това решение? Не поражда ли това съмнения за лобизъм и опит за заобикаляне на нормативни уредби в частни интереси? \n2. По силата на кой закон, правилник или коя наредба са изчислени финансово-икономическите параметри на тези концесии, за да се приеме изменение в концесионните договори? Ако е по действащия закон към договора, респ. анекса, трябва да има задължително приложение - финансово-икономически анализ. След като е приложена наредбата от 2007 за изчисляване на концесионното възнаграждение, защо не е спазен действащият закон и към доклада с предложенията на концесионерите да има приложен финансово-икономически анализ, който задължително трябва да бъде приложение към договора? Защо частично се правят изменения, за да се скрият отново истинските приходи и разходи на концесионерите? \n3. На какво основание е избран срокът от 15 години. Не е било ясно при сключване на концесионния договор наличието на суровинния ресурс? Или това е застраховане на концесионерите за търсене на пропуснати ползи/печалби, ако държавата поиска впоследствие изменение, респ. разваляне на договора? \n4. Как са функционирали концесиите след изтичането на техния срок, съответно на: \n- \"Златна Панега Цимент\" АД за находище \"Коритна\" със срок до 01.01.2015 г. Срокът за концесия за находище Златна Панега, област Ловеч също така е изтекъл на 1.01.2015 г. \n- на \"Рудметал\"АД за находище \"Димов дол\" със срок до 11.02.2016 г. \nБи следвало за тези концесии да се открият нови процедури, ако се иска продължение, тъй като правно те не са действащи след 2015 - 2016 г. \n5. Защо тези концесионери са плащали концесионни възнаграждения по Наредбата за подземни богатства от 1997 г., след като новата е в сила от 2007 г.? Ще се установи ли в какъв размер е ощетена държавата за периода от 2007 г. до днес и ще има ли виновен за това? \n4. Ще се самосезира ли Сметната палата за спазването на нормативните документи  и ще потърси ле отговорност от длъжностните лица, допуснали документите по тези казуси да стигнат до заседанието на Министерския съвет, респ. за нанесената щета? \n5. Защо на заседанието на Министерския съвет не е взето решение по т.т. 29, 30 и 31 от дневния ред, както следва: \n29. РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ИЗМЕНЕНИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ПОЛЗВАНЕ НА ПОДЗЕМНИ ПРИРОДНИ БОГАТСТВА - ВАРОВИК И МЕРГЕЛ, ОТ НАХОДИЩЕ \"ЗЛАТНА ПАНЕГА\", ОБЛАСТ ЛОВЕЧ, СКЛЮЧЕН НА 18 ДЕКЕМВРИ 1997 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ ЗАМЕСТНИК МИНИСТЪР-ПРЕДСЕДАТЕЛЯ И МИНИСТЪР НА РЕГИОНАЛНОТО РАЗВИТИЕ И БЛАГОУСТРОЙСТВОТО, И \"ЗЛАТНА ПАНЕГА\" ЕАД - С. ЗЛАТНА ПАНЕГА \nВнася: министърът на енергетиката \n30. РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ИЗМЕНЕНИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ПОЛЗВАНЕ НА ПОДЗЕМНО ПРИРОДНО БОГАТСТВО - ВАРОВИК, ОТ НАХОДИЩЕ \"ЛИЛЯЧЕ\", ОБЛАСТ МОНТАНА \nВнася: министърът на енергетиката \n31. РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА - СТРОИТЕЛНИ МАТЕРИАЛИ - ПЕПЕЛНИ ТУФИ И ТУФИТИ, ОТ НАХОДИЩЕ \"АЙТОС\", РАЗПОЛОЖЕНО В ЗЕМЛИЩЕТО НА ГР. АЙТОС, ОБЩИНА АЙТОС, ОБЛАСТ БУРГАС, НА \"БуРГАСПЪТСТРОЙ\" АД - БУРГАС \nВнася: министърът на енергетиката \n6. Има ли лобизъм и корупция при тези случаи? \nЗа какво се приемат закони, като не се спазват? \nЯвно батакът и далаверата в държавата продължават.         \n    \n", "date": "2017.12.22", "title": " Законът за концесиите - врата в полето"}
{"url": "http://duma.bg/node/157953", "text": "Бъдни вечер е. На елхата догарят свещи. Аз все още съм буден. Лежа на канапето в хола и чакам. Чакам да дойде Дядо Коледа и да ми донесе подаръка. Всяка година заспивах и не го дочаквах. На сутринта подаръците стояха под елхата. Но този път съм решен да издържа. Изведнъж отвън се чува радостен смях. Учудвам се, защото е много късно. Излизам на терасата и виждам пет-шест деца да си говорят - доста шумно: \n- Най-сетне! Някой е сложил нещо в кутията!-каза едното дете. \n- Не ни карай да чакаме! Покажи ни! - казват другите и то вади две филийки хляб. Тогава разбирам, че са бездомни. \nСтава ми тъжно за тях, но не мога да изляза. Дванайсет и половина е, а майка ми и баща ми ще ме убият, ако отида навън по това време. Връщам се на канапето. Клепачите ми натежават. \nИзведнъж се озовавам на улицата, облечен с дрехи, целите изпокъсани и мръсни. \nЕдно от онези деца, които бях видял, ме забелязва и идва при мен. \n- Как се казваш? - пита ме то.  \n- Алекс, - отговорям - а ти? \n- Аз съм Мишо. Ела при нас. \nТръгвам с него и той ме запознава с другите - Мила, Сара, Гого и Васко. \n- Ела - казва Сара - ще те разведа в нашата къща, ако може да се нарече така. \nТя е права. Това не може да се нарече къща. Кашони, наредени в кръг, и дъски отгоре. Но ако си вътре и си говориш с другите деца, е доста уютно. \nТръгвам да излизам от импровизираната къща, но се спъвам и падам. \nИзправям се и изведнъж виждам, че съм на канапето вкъщи и е сутрин. Подаръците са под елхата. Искам да отида и да споделя подаръците си с онези деца на улицата. \nТака и правя, а те се чувстват така щастливи, че ме прегръщат. \nТова за тях е Коледно чудо!    \n  \n    \n", "date": "2017.12.22", "title": " Коледна добрина  "}
{"url": "http://duma.bg/node/157954", "text": "\n- Това беше изкуствено създадена несправедливост и на инат мнозинството гласува този мораториум. Седмици ние от левицата говорихме, обяснявахме, че този мораториум няма как и не бива да се случи, но от ГЕРБ се мъчиха да покажат, че те решават. Те решават съдбините на народа. Но, според мен, в крайна сметка, пациентите решиха. Народът реши. И това е справедливото решение. \nКакви са прогнозите ми ли? Нищо няма да се промени. Ще бъде като тази година, защото системата с нищо не е променена. Докато не вземем решение как ще изглежда здравеопазването, нищо няма да се промени. Необходимо е широко обществено обсъждане какви промени трябва да бъдат направени и как да бъдат направени, за да се тръгне към нов модел на здравеопазване. \nПроф. д-р Георги Михайлов (БСП): - Удовлетворени сме от това, което се случи, защото то е в интерес на българските пациенти. Да, поправи се тази грешка, на всичко това около мораториума е само един фрагмент от всички проблеми в здравеопазването. Очакваме, че нашата, на БСП, протегната ръка, за търсене на нов, надпартиен модел на здравеопазване, трябва да бъде поета от всички политически сили в парламента. Но не само всички политически сили трябва да бъдат включени в дискусията, а и експерти от здравеопазването, от икономиката и мениджмънта на здравеопазването, представители на всички институции, които имат отношение към здравето на нацията и в рамките на няколко месеца да бъде изработен модел, който да бъде предложен за обществена дискусия. БСП настоява да започне експертна дискусия, без партийна окраска, за да може в края на 2018 г. да се подготви и предложи нов модел на финансиране на здравеопазването. Защото здравеопазването е тема, която изисква национално съгласие.   \nКато човек с многогодишна практика в системата бих казал, че новите неща, свързани със здравеопазването, много трудно пробиват път и в обществото, и сред експертите, и сред политиците. Но ако не започнем, никога няма да се случи. Дори и създаването на нов здравен модел ще даде ефект след години.  \nКакво очаквам през 2018 г.? Преди всичко трябва да се види внимателно подготовката и реализирането на Националния рамков договор. Важно е в тези условия, при тази конструкция на здравеопазването да бъдат взети най-оптималните решения. Ние от БСП още през пролетта искахме да започнат тези разговори за промяна на модела на здравеопазването, но не бяхме чути и нещата се отлагат поне с половин година.   \n - Народното събрание взе правилно решение във връзка с едно друго абсолютно грешно решение и сложихме край на сага, която продължи над 2 месеца и предизвика много вълнения. Решение, което просъществува в публичното пространство един уикенд и постави абсолютен прецедент да актуализираме бюджета на НЗОК ден след публикуването му в \"Държавен вестник\". Мисля, че решението беше правилно, подписано от председателите на всички парламентарни групи, но консенсус трябва да се търси не за замитане на вече взети грешни решения. \nПрогнозите ми за догодина? Всички искаме да имаме една по-спокойна година с по-ясни правила в здравеопазването. В края на годината ми се иска да вярвам малко повече, отколкото в началото й.  \n - Управляващите не си признаха грешката, но поне гласуваха за отпадане на параграф 6. Тези дни, по неясни причини, парите за новите иновативни молекули \"стигнаха\" до 50 млн. лв., но честно казано, според мен те няма да са повече от 15 млн. лв. Защото известно е, че при 4 от предлаганите нови лекарства ще бъде постигната икономия на средства, а не преразход. Повечето от въпросните лекарства ще заместят, а няма да се прилагат успоредно със сега прилаганите, така че пак няма да има преразход на средства. Освен това голямата част от тези лекарства не са първи избор, т.е. те се дават на болния, ако той не се е повлиял от досегашното лечение.  \nВсе пак няма как да не поставим въпроса за контрола на лекарствоснабдяването. При кабинетите \"Борисов 1\" и \"Борисов 2\" се тръбеше, че се прави сериозен контрол, но днес, години по-късно, пред нас стоят същите проблеми и за тях трябва някой да носи отговорност. Мисля, че е очевидно кой е той.  \nОчакванията ми за догодина? За пръв път сме пред възможността областна болница да спре да работи! Имам предвид Ловешката. За хората от областта най-близката болница е в Плевен. А според новите правила, въведени чрез Закона за бюджета на НЗОК за 2018 г., дори 1 ден да спре работа едно лечебно заведение, след това касата няма да сключи договор с него за дейност. Какво се прави? \nИма много проблеми, чието решение управляващите най-безотговорно прехвърлиха в идната година. Очакваме отговор на въпроса къде хората от Велико Търново с УНГ заболявания ще получават медицинска помощ, след като оторинология в болницата няма. Оказва се, че в момента пациентите ходят в Габрово. Или след като бе закрито АГ-отделението в Тетевен, къде раждат жените от Тетевен и Ябланица? Оказва се, че техният избор е Плевен или Троян - и двете дестинации са на над 1 час път.  \n - Мораториумът беше грешка от страна на управляващите. Това се уморихме да повтаряме и ние от БСП, и пациентите. Но те, вместо да посипят главата си с пепел, се опитаха да се измъкнат. Лошото е, че не разбраха какво им казваме. Не разбраха, че първо има морална страна на въпроса. Те просто изпълняват това, което им налага Цветан Цветанов.  \n- Прогнозите ми? Според мен, докато трае председателството, няма да има големи сътресения. Поне управляващите няма да допуснат това да се случи. След това може да има, ако не овладеят ситуацията с общинските и държавните болници.      \n", "date": "2017.12.22", "title": "Мораториумът бе грешка"}
{"url": "http://duma.bg/node/157955", "text": "126-ата депутати от т.нар. мнозинство, които преди седмица натиснаха бутона \"Смърт!\" за тежко болните, вчера натиснаха бутона с обратното послание. Вероятно очакват да ги поздравим? Нищо подобно! Те, воглаве с Цветан Цветанов и Бойко Борисов, нямат право на нито весели, нито дори на спокойни празници! Техните съвести трябва да бъдат точно толкова неспокойни, както и тази на Скруч от Дикенсовата \"Коледна песен\". Само дето никой не очаква на 25 декември те да се събудят като добри хора. \nДа, вчера възтържествува една правда. Да, вчера 1000-2000-8000 или повече тежко болни, повечето деца и млади хора, си върнаха Надеждата, че ще могат да се лекуват. Дори да е 1 от всичките над 7 млн. души българи, той трябва да има надежда, че може да бъде лекуван, че може да живее, че може да не го боли. Това човешко право управляващите от ГЕРБ и сие бяха на път да отнемат на болните хора. Непростим грях! Трудно е да бъде изкупен. Защото проблемът бе политизиран именно от управляващите. И те трябва да се извинят на българския народ, вместо да се опитват да се правят на спасители. \nНо пък какво ли извинение да чакаме? Мигар се извиниха, че нарекоха лекарите убийци от парламентарната трибуна на 2 декември 2010 г.? Извиниха ли се, когато откраднаха от касата около 2 млрд. лв.? Извиниха ли се, че оставиха с мизерни, при това - замразени, пенсии, заплати и социални помощи българите при кабинетите \"Борисов 1\" и \"Борисов 2\"? Извиняват ли се, че оставят децата и внуците ни необразовани?   \n", "date": "2017.12.22", "title": "Извинете се!"}
{"url": "http://duma.bg/node/157956", "text": "Снайперовата стрелба в сърцето на София и докладът за контрабандата на цигари нарушиха съня на Сотир Цацаров и Бойко Борисов. И двамата сякаш са в ступор и се чудят как хем да излязат сухи, хем да натрупат червени точки в позасивялата си рейтингова окраска. \nЦацаров избяга уплашен чак в Кърджали. Лично главен прокурор да оказва \"методична помощ\" за битово убийство при куп органи на място звучи не само нелогично, но и ненормално. Абсурдно там цъфна и новоизлюпеният шеф на следствието Борислав Сарафов. Плосък опит за трупане на дивиденти с разкриването на убиеца на 7-годишната Дамла в Момчилград, когато \"дъ бест\" са на място. (Не коментираме ужаса от смъртта на невинно дете...). За друго става въпрос и именно поради това подобен пиар е свръхциничен. И разписва по категоричен начин импотентността и некадърността на институциите. \nПоказна безпомощност прелива и от напомпания до пръсване пиарски юмрук заради покушението над данъчния служител Иво Стаменов. И от джепанената закана, с която Бойко Борисов, Сотир Цацаров, Владислав Горанов и Валентин Радев се заричат държавата да отговори на куршума с цялата си строгост. Със същата строгост, с която ще премълчи публикацията на датски вестник, алармирал, че новата страна-председател на ЕС е проядена от корупция. \nКакво ни убеждават \"дъ бест оф дъ бест\" в държавицата? Че данъчните са в шок от случилото се, че изстрелите срещу Стоименов са зловещ сигнал за всеки, който работи за държавата (да работим срещу нея е по-безопасно?), а снайперната стрелба е заради съвестно изпълнени задължения на служителя на НАП. Защо ли по-логична изглежда официално премълчаната версия, свързана с корупционни практики? За които трудно ще чуем признание някога. Заради това и истината за покушенията срещу данъчните така и не излиза наяве. \nДали в навечерието на председателството (ах, това председателство!) и най-паче заради него не е таз активност? Избила в спешни мерки за проверка на пешеходните пътеки. Прокуратурата и пешеходните пътеки? Прокуратурата и пешеходните пътеки! Ех, прокуратурата... Все тя и тя, и тук, и там. До всяка пешеходна пътека - прокурор. Какво ще проверява? Съответствието на пешеходните пътеки с нормативната база (каквото и да означава това!), понеже имало много жертви на ПТП там. Ще проверяват пешеходните пътеки, а не шофьорите и органите, които трябва да осъществяват контрол и да санкционират нарушителите. Вицепремиер откри тоалетна на ГКПП, защо прокуратурата да не проверява пешеходните пътеки? При куп органи, КАТ, \"Пътна полиция\" и пр. Ако прокуратурата вземе, че се напъне и провери колко от наложените глоби не са събрани, колко от джигитите по пътищата са на свобода и защо, с чия протекция са се спасили от закона и пр. Звучи другояче. Но не би! Важно е \"волумето да е на макс\". Какво Му трябва друго!   \n", "date": "2017.12.22", "title": "Дъ бест оф дъ бест"}
{"url": "http://duma.bg/node/157998", "text": "Цялата й работа на Лиляна Павлова е като любимото й саниране - лъскава на пръв поглед, пропукана и скапана отвътре. И много, много скъпа! Само няколко месеца след като Лилето и служителите й откриваха санирани панелки, някои от стиропорите вече са на земята, входове се наводниха... По сходен начин се очертава да е министерската й работа и около българското европредседателство. \nПред родна медия Павлова си призна, че всичките й 14 обществените поръчки са се провалили заради обжалвания. Само десет дни преди мига, в който всичко трябваше да е готово. Любимката на Бойко Борисов твърди, че проблем нямало. Щели да се справят. Само дето това не е поредният търг за тол система, който да отлага сто и найсе пъти. Тук трябваше не само поръчката да е започнала, ами и да е приключила. \nЛиляна Павлова не изглежда притеснена, че има десетина дни, в които да направи цял куп чудеса, за да завърши всичко планирано. То остава и да ревне публично, че плановете на ГЕРБ са бламирани от някакви си там недоволни фирми. Пък и защо да плаче - остават едни милиони, които ще може да харчи по собствено усмотрение. Макар и за десетина дни, все ще измисли как да ги оползотвори. \nИма една хубавa поговорка - по дрехите посрещат, по ума изпращат. Нашите \"дрехи\", визията и основните дейности за европредседателството, с които трябва да впечатлим гостите от Европата обаче са скъпи, опоскани и скандални, не в добрия смисъл. Май не остана параграф, по който гербаджийският кабинет да не се е издънил, още преди всичко да е започнало. \nРеклама не се знае кой ще прави, каква - също. НДК и ремонтите му се превърнаха в нарицателно. Всички обаче сякаш забравиха Мирослав Боршош и драмите с Двореца, подлъгани по последвалата порция скандали, свързани с европредседателство, правителство и какво ли още не. Истински тремор предизвикват пък някои от проектите, които финансира културното министерство. Комисията към национален фонд \"Култура\" обаче се срамува публично да назове имената, \"сготвили\" прекрасния списък, усвоил близо 1,7 млн. лева. \nАко в \"Опасен чар\" подредбата за гостите е \"роднина, милицонер, роднина, милиционер\", то май за обществените поръчки при ГЕРБ аналогията е \"приятел, роднина, приятел, роднина\". А резултатът е опасен, защото цялата им работа е калпава. \nДесет дни, 14 провалени поръчки. За медийното отразяване на европредседателството ще се грижат подчинени на бивша регионална министърка. Станала известна с копки на недовършени магистрали, ремонтирани по милион пъти. Обичаща да реже лентички на санирани скъпарски блокчета, чиято изолация пада при първия сняг... Да видим какво ще ремонтираме пред чуждестранните делегации, дано само не им падне някое екранче пред марковите костюми и обувчици. Че цялата им работа е... Павлова. \n    \n", "date": "2017.12.22", "title": "Цялата й работа"}
{"url": "http://duma.bg/node/157958", "text": "Турският президент Реджеп Тайип Ердоган реагира раздразнено по отношение на изказване на външния министър на Обединените арабски емирства (ОАЕ) Абдула бин Зайед ал-Нахаян, който обвини Фахреддин паша, губернатор на Медина и командир на Османската империя през Първата световна война, в \"плячкосване\" на Медина през 1916 г. Това съобщи в. \"Хюриет дейли нюз\". \n\"Тези нещастници са в делириум, за да могат без срам да кажат, че предците на Ердоган са откраднали свещени реликви от Медина и са ги донесли в Истанбул! Това се нарича опазване на това място от нашественици, а не кражба. Защита в името на мъченичеството\", каза Ердоган. \nНеговият коментар дойде, след като Нахаян преповтори публикацията си в туитър от 16 декември, в която отправя критики срещу историческите връзки между Османската империя и арабските държави, обвинявайки Фахреддин паша в извършване на престъпления срещу народа по време на обсадата на Медина през 1916 г. \"Това са предците на Ердоган и тяхната история с арабите мюсюлмани\", пише външният министър на ОАЕ. \nДипломатическите връзки между ОАЕ и Турция се обтегнаха, след като Абу Даби подкрепи правителството на египетския генерал Сиси, което бе сформирано след преврата, който отстрани ислямиста Мохамед Морси от власт през 2013 г. По време на разправията ОАЕ изтеглиха своя посланик от Анкара през 2013 г., след което длъжността остана вакантна в продължение на три години. След опита за преврат в Турция през 2016 г. отношенията отново станаха напрегнати, тъй като турският външен министър Чавушоглу обвини Абу Даби, че са \"финансирали преврата\".      \n", "date": "2017.12.22", "title": "Ердоган се обиди на ОАЕ заради \"плячкосване\""}
{"url": "http://duma.bg/node/157959", "text": "Общото събрание на ООН свика вчера специална сесия по искане на арабски и мюсюлмански страни по повод предизвикалото спорове решение на САЩ за Ерусалим. \nПреди заседанието обаче президентът на САЩ Доналд Тръмп заплаши да спре финансовата помощ за страните, които гласуват в ООН в подкрепа на проекторезолюцията срещу решението му да признае Ерусалим за столица на Израел. \n\"Те получават стотици милиони, дори милиарди долари, а ще гласуват срещу нас. Е, ние следим тези гласувания. Нека да гласуват срещу нас. Ще спестим доста пари. Не ни засяга\", заяви Тръмп пред журналисти. \nМеждувременно, размириците в Газа и на Западния бряг не стихват. Няколко души пострадаха при сблъсъци между израелските сили за сигурност и палестински протестиращи.   \n", "date": "2017.12.22", "title": "Тръмп заплаши тези, които в ООН гласуват срещу САЩ"}
{"url": "http://duma.bg/node/157960", "text": "Стотици хиляди деца са изложени на непосредствен риск да пострадат от мини и други експлозивни оръжия в раздираната от война Източна Украйна, едно от местата с най-много заложени мини в целия свят, се казва в доклад на ООН. \nКървавият конфликт между украинската армия и подкрепяни от Русия бунтовници застрашава 220 хиляди деца, които живеят, играят и ходят на училище в райони, в които има противопехотни мини и други смъртоносни експлозивни устройства, посочва Детският фонд на обединените нации УНИЦЕФ. \n\"Неприемливо е места, където допреди 4 г. децата са играли безопасно, сега да са \"направени на решето\" от смъртоносни експлозиви\", каза Джована Барберис, представителка на УНИЦЕФ за Украйна. \"Всички страни в конфликта трябва незабавно да спрат използването на тези ужасни оръжия, които излагат децата на постоянна опасност от нараняване или смърт\". \nДанни от януари до ноември показват, че седмично има средно по едно пострадало дете по протежение на фронтовата линия - 550-километрова ивица, където сраженията са най-ожесточени, пише в доклада. Мини, останки от експлозиви и неексплодирали артилерийски снаряди са сред основните причини за жертви сред децата, съобщава УНИЦЕФ. ООН предупреждава, че експлозивните оръжия поставят под заплаха и жизнено важна инфраструктура - вода, електричество и доставка на газ за бита. \nНад 10 000 души са загинали, а 24 000 са били ранени от началото на проруския бунт през април 2014 година.   \n", "date": "2017.12.22", "title": "220 хиляди деца са заплашени от мини в Източна Украйна"}
{"url": "http://duma.bg/node/157961", "text": "Един от най-дълго служилите политици на Бразилия и бивш кмет на Сао Пауло се предаде на полицията, за да излежи 8-годишната си присъда за пране на пари и вземане на подкупи. През последните 4 г. целият бразилски политически елит се оказа въвлечен в грандиозни корупционни скандали, а 86-годишният Пауло Малуф се превърна в символ на дългогодишната безнаказаност. Смята се, че по време на кметския си мандат (1993-1996) той е успял да прибере повече от 170 млн. долара за подкупи, свързани със строителни проекти.   \n", "date": "2017.12.22", "title": "Бивш кмет влезе в затвора"}
{"url": "http://duma.bg/node/157962", "text": "Поне 19 души са пострадали при връхлитането на автомобил върху група пешеходци в австралийския град Мелбърн, съобщи полицията в австралийския щат Виктория. Според телевизионния канал „Скай нюз” сред ранените има и малко дете с тежка рана на главата. 4 души са в критично състояние. \nАвтомобилът не спрял на кръстовище, преминал на червен светофар и блъснал няколко души, разказаха очевидци за „Скай нюз”. Свидетелка разказа по радио 3AW, че е чула викове, преди да види „хора, които са се разлетели във всички посоки”. \n„Чухме шум и като погледнахме наляво, видяхме бяла кола, която мачкаше всички наред”, каза свидетелката. \nНа място е задържан извършителят - 32-годишен австралиец от афганистански произход. Той е известен на властите. Знае се, че има история на психични заболявания и употреба на наркотици. Попадал е в полезрението на властите през 2010 г., но за \"дребно нарушение\". Австралийската полиция смята, че шофьорът е действал преднамерено, но мотивите му засега не са известни. До този момент не са установени връзки с терористични организации. Тъй като шофьорът също е сред пострадалите, той е отведен в болница, където продължава да се намира под охрана. Арестуван е още един човек - 24-годишен свидетел на инцидента, който е снимал с телефона си. При рутинната проверка у него са намерени три ножа и затова е задържан. Няма данни за връзка между него и извършителя. \n„Смятаме, че действията му са били преднамерени”, цитира представител на полицията радио Ей Би Си. Запитан дали полицията третира инцидента като терористична атака, началникът на полицията в щата Виктория Ръсел Барет заяви, че разследването все още е в много ранна фаза и засега не може да потвърди. \nВластите в австралийския град Мелбърн отмениха коледното светлинно шоу в знак на солидарност с пострадалите при връхлитането на автомобил върху пешеходци в центъра на града. \n„След ужасния инцидент на Флиндърс стрийт днес отменяме коледното светлинно шоу в целия град, както и в район Доклъндс. Мислено сме с всички пострадали”, съобщи в туитър градската администрация.   \n", "date": "2017.12.22", "title": "Кола атакува пешеходци в Мелбърн "}
{"url": "http://duma.bg/node/157963", "text": "В Русия са предотвратени 60 атентата \nПрезидентът Владимир Путин заяви, че руските разузнавателни служби са осуетили през тази година 60 терористични нападения на територията на Русия. В реч пред служители на органите за сигурност по случай професионалния им празник Путин заяви, че и след кампанията си в Сирия руската страна ще продължи да работи за \"унищожаване на развъдниците на международен тероризъм\". Белград иска да купи шест Ми-17 \nСръбският министър на отбраната Александър Вулин разкри, че Белград ще започне интензивни преговори с Москва за закупуване на до шест многоцелеви хеликоптери Ми-17. Съответните коментари Вулин направи след завръщането си от Москва, където бе на посещение като част от делегацията на държавния глава Александър Вучич.  \nЖириновски пак е кандидат за Кремъл \nУчастниците в 31-ия конгрес на Либералнодемократическата партия на Русия избраха единодушно председателя й Владимир Жириновски за неин кандидат на предстоящите президентски избори. Жириновски ще се кандидатира за шести път за държавен глава. Досега той е участвал в почти всички президентски избори. Единственото изключение беше през 2004 г. \nМъгла помогна на кореец да избяга \nСевернокорейски войник избяга в Южна Корея през силно охраняваната сухоземна граница и демилитаризираната зона между двете страни. Войникът се появил внезапно пред южнокорейски пост на границата рано сутринта, възползвайки се от гъстата мъгла. Холерата в Йемен е извън контрол \nБроят на предполагаемите случаи на холера в Йемен е достигнал един милион. Това обяви Международният комитет на Червения кръст. \n   \n", "date": "2017.12.22", "title": "Кратки новини"}
{"url": "http://duma.bg/node/157964", "text": "Шефът на секретариата на британското правителство Деймиън Грийн - най-висшият пост след този на премиера Тереза Мей, подаде оставка по нейно искане. То беше отправено, след като разследване заключи, че Грийн е нарушил етичния кодекс за поведение на министрите, предаде ДПА. \nРазследването констатира, че той е дал неверни обяснения относно откритите от полицията през 2008 г. порнографски материали в компютъра в парламентарния му офис. Самият той тогава отрече обвиненията и каза, че е жертва на \"политическа инсинуация\". \nОставката на един от най-доверените хора на Мей в кабинета, който й помагаше да помири дълбоко разделената Консервативна партия, е сериозен удар за нея, отбелязва Ройтерс. 61-годишният Грийн бе назначен след неубедителното представяне на торите в предсрочните парламентарни избори през юни, на които партията изгуби абсолютното си мнозинство в парламента. Грийн - стар приятел на Мей, бе свикан под знамената да стабилизира нейното лидерство и да даде отпор на нейните противници вътре в партията, които искаха тя да се оттегли.   \n", "date": "2017.12.22", "title": " Порноскандал остави Мей без заместник"}
{"url": "http://duma.bg/node/157965", "text": "В Гърция няма да се провеждат предсрочни парламентарни избори. Това заяви правителственият говорител Димитрис Цанакопулос. Той категорично отхвърли спекулациите, че премиерът Ципрас планира провеждането на предсрочни избори. \"Следващите избори ще се проведат в законовия срок през 2019 г.\", добави Цанакопулос. \nВъпросът за възможните предсрочни избори бе повдигнат във връзка със социалната политика на правителството на Ципрас. Тя предвижда редица мерки в подкрепа на социално слабите семейства. В същото време гръцките медии и наблюдатели възприемат това като опит на управляващите да повишат своя рейтинг. Гръцките медии твърдят, че партията СИРИЗА на Ципрас изостава от консервативната \"Нова демокрация\" в допитванията до общественото мнение. Правителството е решило да печели популярност с помощта на увеличени социални плащания.   \n", "date": "2017.12.22", "title": "СИРИЗА не бърза да прави избори"}
{"url": "http://duma.bg/node/157966", "text": "Президентът на Полша Анджей Дуда обвини лидерите на Европейския съюз, че лъжат, като твърдят, че промените в полската съдебна система застрашават върховенството на закона и демократичните принципи, предадоха Асошиейтед прес и АФП. \nДуда каза, че не разбира решението на Европейската комисия да задейства процедура по член 7 от договора за ЕС и добави, че то е чисто политическо. \"Мисля, че има много лицемерие в това, което чуваме за нас от другите. Лъжи, дезинформация. Те не казват истината\", увери държавният глава на Полша. \nДуда се защити от критиките на правните експерти, че предложенията представляват заплаха за независимостта на съдебната система. \"Те са с цел демократизиране на страната\", категоричен бе Дуда. При това президентът увери, че стои зад реформите, които по мнението на ЕК нарушават основните ценности на Общността.   \n", "date": "2017.12.22", "title": "Дуда се ядоса на ЕС"}
{"url": "http://duma.bg/node/157967", "text": "В испанската автономна област Каталуния се проведе гласуването за регионален парламент. \nСлед изборите ще се формира нов състав на законодателния орган, който ще избере председател на женералитета (правителството). Предишното правителство и парламент на Каталуния бяха разпуснати по решение на централното правителство на премиера Мариано Рахой, след като Каталуния едностранно обяви независимост. \n2680 избирателни секции бяха отворени за вота. Право на глас имат 5,55 млн. души, като 226 хиляди от тях живеят зад граница. Почти 39,5 хиляди каталунци, които са в чужбина, поискаха бюлетини, за да гласуват. Освен това по пощата се очакваше да гласуват около 79 хиляди души, които живеят в други части на Испания. Още от сутринта пред избирателните секции се извиха дълги опашки, което потвърди очакванията, че изборите могат да счупят досегашния рекорд по избирателна активност. Той бе поставен през 2015 г., когато бяха регистрирани 77%. Предварителните прогнози сочеха, че този път могат да бъдат достигнати 84%. \nЗа спазването на реда бяха използвани 17 хиляди служители на правоприлагащите органи на Каталуния Mossos d'Esquadra и местната полиция. В Каталуния има и 6000 служители на гражданската гвардия и националната полиция на Испания. Любопитна подробност е, че на границата между Испания и Франция, която е в Северна Каталуния, са били изпратени полицейски патрули, които да следят за евентуален опит на отстранения каталунски премиер Карлес Пучдемон, избягал впоследствие в Белгия, да се завърне в Испания и да го арестуват. \nГласоподавателите трябва да изберат 135 депутати: 85 от Барселона, 17 от Жирона, 15 от Лерида и 18 от Тарагона. Броят на партиите и коалициите в изборните листи е различен в различните райони – в Жирона и Лерида са по 10, а в Барселона и Тарагона – по девет. \nСпоред допитванията шансове за влизане в парламента имат 7 основни политически сили. Три са сепаратистки, а четири – за оставане на Каталуния в състава на Испания. \nПривърженици на независимостта са блокът „Заедно за Каталуния” на Карлес Пучдемон, който е в Белгия, партията „Леви републиканци на Каталуния” на Ориол Жункерас, който е задържан под стража в Мадрид, и крайно лявата „Кандидатура за народно единство”. \nЗа оставане в Испания са Народната партия, която е на власт в Испания, центристката „Граждани” и Каталунската социалистическа партия. \nСилни позиции има и Catalunya en Comu – местен клон на партията Podemos, която е за териториална цялост, но подкрепя провеждането на референдум по въпроса. \nАнкетите показват, че и двата лагера могат да разчитат на около половината от избирателите, което ще доведе до сложни преговори за коалиции за определяне на председател на женералитета.   \n", "date": "2017.12.22", "title": " Каталуния гласува "}
{"url": "http://duma.bg/node/157968", "text": "По-строги правила за техническите прегледи на автомобилите предлага държавата. Това стана ясно от коментара в кулоарите на парламента на Дамян Войновски, главен секретар на ИА \"Автомобилна администрация\". Променяме някои изисквания, които в процеса на работа сме установили, че пречат на качеството на извършване на технически прегледи, обясни той. Разширяват се правомощията на агенция \"Автомобилна администрация\". Като се установи фалшив технически преглед на автомобил, този преглед ще се прекратява. \nЗавишават се изискванията към самите пунктове, но се намалява административната тежест при разрешителните за пунктовете. 5000 лева е глобата за пункт, който осъществява фиктивни технически прегледи. Войновски заяви, че до момента над 10 пункта са затворени заради фиктивни прегледи. Ще има строги санкции за манипулации на километража. \n    \n", "date": "2017.12.22", "title": "Предлагат по-строги технически прегледи"}
{"url": "http://duma.bg/node/157969", "text": "Таксиметровите шофьори в София настояват минималната дневна тарифата за километър пробег да се повиши на 1 лев. За нощен превоз цената да стане минимум 1,14 лв. на километър. Вчера таксиметрови шофьори протестираха пред сградата на Столичната община с искането си за по-високи цени на услугата.  Това би било около 25-процентно увеличение на тарифите, тъй като в момента средните цени са 0,79 лв. на километър дневна тарифа и 0,90 лв. на км нощна тарифа. \nСтоличният общински съвет (СОС) е поръчал експертен анализ за определяне на тарифата на таксиметровите шофьори, за да се прецени дали има основание за исканията им. Очаква се той да е готов до края на януари. Той е възложен, тъй като общинарите не биха могли да аргументират пред гражданите въвеждането на минималните цени, поискани от таксиметровите шофьори. \nВ момента в София има само максимални цени на услугата - 1,30 лв. на км за дневна тарифа и 1,60 лв. на км през нощта. Председателят на транспортната комисия към СОС Екатерина Йорданова припомни, че това позволява на таксиметровите фирми да вдигнат цените до исканите от тях минимални нива. \nНяма основание за въвеждане на минимална цена от 1 лев за километър пробег. Това е мнението на бившия председател на транспортната комисия в НС Настимир Ананиев. \"Те искат минимална долна граница, а това значи, че ги е страх от конкуренцията\", заяви Ананиев пред телевизия България он ер. Той припомни още, че е била въведена горна граница, за да се спрат случаите на подведените клиенти. Настимир Ананиев подчерта още, че е бил против въвеждането на патентен данък и според него таксиметровият бранш трябва да бъде като всеки друг бизнес и да плаща данък за това, което печели. \nБившият депутат обясни, че бюрокрацията, от която се оплакват таксиметровите превозвачи, е основателна. Той подчерта, че срокът за подаването на документи за следващата година е прекалено малък и може би няма да успеят всички таксита да получат нужните разрешителни за 1 януари. Това ще доведе до период с много по-малко таксита в София. \nДанъкът за упражняване на таксиметрова дейност в столицата е 850 лв. и за първи път се плащаше през миналата година. Въвеждането му доведе до намаляване на броя на такситата в столицата с около 800 и в момента са около 5800. На година от този данък се събират 5 млн. лв.     \n", "date": "2017.12.22", "title": " Таксиджиите в София искат минимална тарифа от 1 лев на км"}
{"url": "http://duma.bg/node/157970", "text": "Работодателските организации и синдикатите са разтревожени в края на годината от необоснованото, без връзка с реалностите в сектора, значително увеличение на цената на електроенергията за бизнеса. По искане на национално представителните работодателски и синдикални организации в сряда в Министерството на енергетиката се проведе работна среща с министър Теменужка Петкова, председателя на Комисията за енергийно и водно регулиране (КЕВР) Иван Иванов, представители на държавните компании в сектора, както и представители на Независимата енергийна борса, и сдружения на търговците на електроенергия. \nПрез последните седмици рязко са ескалирали претенциите от страна на търговците на електроенергия за едностранно повишаване на цените с между 30% и 65%. Работодателските и синдикалните организации отново очертаха кризисната ситуация в сектора, която ако не бъде спешно овладяна, неизбежно ще се разпространи повсеместно. \nПредседателят на Асоциацията на индустриалния капитал в България и ротационен председател на Асоциацията на организациите на българските работодатели Васил Велев представи и специално писмо за подкрепа от министъра на икономиката, в което се препоръчат някои конкретни мерки за въздействие. \nРаботодателските организации препоръчат на близо 50 000 фирми, техни членове, които са присъединени към електропреносната мрежа на ниско напрежение и имат цени или уведомления за едностранно вдигане на цените на активната енергия над 76 лева за мегаватчас (0,076 лв. за киловатчас) да преминат от свободния към регулирания пазар от 1 февруари 2018 г., където ще имат цена от 76 лв./МВТЧ. За целта те трябва до 10 януари 2018 г. да направят уведомление. \nБизнесът и синдикатите настояват министерството на енергетиката да предприеме всички необходими мерки за увеличаване на предлагането на електроенергия на сегмента за дългосрочни договори на енергийната борса. \nПризовават БЕХ, БНЕБ и КЕВР в ускорен порядък да предприемат необходимите действия за промяна на правилата, графиците и работното време на Независимата енергийна борса с оглед увеличаване на възможностите за предлагане на електроенергия и недопускане на пазарни манипулации. \nРаботодатели и синдикати заявяват, че ще следят ситуацията на пазара на електроенергия и ще пристъпят към организирането на съвместни протести, ако не бъде овладян спекулативният ръст на цените на електроенергията.      \n", "date": "2017.12.22", "title": "Работодатели и синдикати плашат с протест заради спекулативно поскъпване на тока"}
{"url": "http://duma.bg/node/157971", "text": "Парното и токът няма да поскъпват до края на отоплителния сезон. Това стана ясно вчера от думите на председателя на Комисията за енергийно и водно регулиране (КЕВР) Иван Иванов. Няма да има никаква промяна и това ще продължи до първи април, а може и по-нататък, но хората трябва да бъдат наистина спокойни, че в рамките на отоплителния сезон 2017-2018 година, няма да има промяна нито на цената на парното отопление, нито на цената на електрическата енергия, заяви Иванов.  \nКомисията разгледа вчера предложеното от \"Булгаргаз\" поскъпване от близо 3% в цената на газа от 1 януари. Иванов подчерта, че промяната няма да се отрази на останалите цени, свързани със синьото гориво. Окончателното решение за цената ще бъде взето на закрито заседание на 28-ми декември. \nОт обществения доставчик \"Булгаргаз\" предупредиха, че ако бъде утвърдена тази цена, тя ще донесе загуби на дружеството, които по предварителни изчисления ще са в размер на 4 млн. лева. Работната група в КЕВР възнамерява да изчака писменото становище на \"Булгаргаз\", за да се запознае в детайли с възраженията. Според председателя на регулатора Иван Иванов обаче това възражение няма да повлияе съществено върху ценовото решение за газа от началото на 2018 година. Това означава, че от КЕВР са склонни да повишат цената на природния газ с повече от предварително планираното - 2,8 на сто. Възможно е увеличението да бъде дори по-малко. \n    \n", "date": "2017.12.22", "title": "Шефът на КЕВР обеща парното да не поскъпва до края на сезона  "}
{"url": "http://duma.bg/node/157972", "text": "Застрахователното дружество \"Групама\" е предоставило в Министерството на туризма допълнително споразумение към договора си с изпадналия в неплатежоспособност туроператор \"София тур и Холидей\". Информацията е постъпила вчера и става ясно, че лимитът по полицата не е 25 хил., както оповести вчера министърът на туризма Николина Ангелкова, а 175 хил. лв. Анексът е подписан през месец май с дъщерно дружество на застрахователя, съобщиха от Министерството на туризма. \nКъм момента все още продължава получаването на искове в застрахователните компании \"Алианц България\" и \"Групама\", както и на жалби в Министерството на туризма. По тази причина точната бройка на потърпевшите и размерът на обезщетенията все още не е окончателно изяснен. \nПрипомняме, че на 19 декември туроператорът \"София тур и Холидей\" обяви на сайта си, че прекратява дейност, след което Министерството на туризма извърши спешна проверка. Вчера министърът на туризма Николина Ангелкова проведе и среща с Орлин Пенев, изпълнителен директор на \"Алианц България\", и Селин Болар, изпълнителен директор на \"Групама\". При разговорите и двамата заявиха категорично, че обезщетения ще бъдат изплащани на всички засегнати потребители от фалиралия туроператор. Всички страни са посочили, че той е изключително некоректен, защото не спазва ангажиментите си, предвидени в Закона за туризма. Според текстовете, когато туроператор обяви неплатежоспособност, е длъжен незабавно да изпрати информация до министерството и до застрахователните компании за това какви сключени договори има с клиенти и с какви контрагенти работи - турагенции, хотели, авиокомпании. В уведомлението от \"София тур и Холидей\" няма информация какъв е броят на пострадалите клиенти и какъв е размерът на евентуалните щети. \nИзплащане на обезщетенията може да започне, след като се съберат всички искове на засегнатите клиенти на туроператора.   \n", "date": "2017.12.22", "title": "Ангелкова не знаела лимита по застраховка на фалиралия туроператор"}
{"url": "http://duma.bg/node/157973", "text": "Един от рисковете при закупуване на телекомуникационни устройства или подписване на договори с мобилни оператори при рекламираните празнични оферти е потребителите да се обвържат с търговеца за дълъг срок при уж по-изгодни условия, които обаче впоследствие да се окажат различни от представените. За това e предупредил председателят на Комисията за защита на потребителите (КЗП) Димитър Маргаритов, съобщиха от пресцентъра на КЗП. \"Търговците използват момента на празничната еуфория и че хората са отделили по-големи средства и опитват да пробутват договори, които могат да ги обвържат за много дълъг срок с услуги, за които те дори не са и подозирали и въобще не им трябват\", каза Маргаритов. Той препоръча да се бърза, да се прочетат внимателно договорите, преди да бъдат подписани. \"Когато си купувате нещо, макар и за конкретен повод, обаче се обвързвате с дълготраен договор, винаги трябва да сте абсолютно наясно точно какво ще плащате, колко време ще го плащате и какъв е начинът да се откажете\", добави председателят. Тези, които все пак решат да подпишат договор, а впоследствие по една или друга причина решат да се откажат, биха могли да се възползват от условията на постигнатото от Комисията споразумение с два от мобилните оператори - с неустойка до три месечни такси. \nПри покупката на хранителни стоки за празничната трапеза трябва да се внимава със срока на годност на продуктите, особено по-скъпите или предлаганите в пакет. \"Има сега афинитет към по-скъпи и хубави неща, но може да се окаже, че са залежали. Законът е категоричен по отношение на стоките с изтичащ срок на годност. Когато не са опасни за здравето, могат да бъдат подавани, но задължително трябва да бъдат обособени на отделен щанд и със съответната информационна табела да бъде пояснено на потребителите, че става въпрос именно за такъв тип стоки\", уточни Маргаритов. \nПо време на празници възниква и въпросът за възможността за връщане или замяна на подаръци, които не са харесани от тези, за които са били предназначени. Връщане е възможно в 14-дневен срок на закупените от интернет стоки, както и по силата на предоставяната от все повече магазини в конвенционалната търговия възможност под формата на добра практика. Необходимо е обаче да се пази касовата бележка. И \"ще има това малко неудобство, че ще трябва този, на когото са подарили подаръка да разбере някои неща относно цената и другите характеристики, които се съдържат в документа, защото това е единственият начин да се докаже, че действително този продукт е закупен от този търговец\", добави Маргаритов. \n    \n", "date": "2017.12.22", "title": "КЗП предупреди за рискове при договори с мобилните оператори"}
{"url": "http://duma.bg/node/157974", "text": "Глоби за близо 6 млн. лева получиха дружества ЧЕЗ и ЕВН от Комисията за защита на конкуренцията (КЗК). Мотивът е открита от комисията злоупотреба с господстващо положение. Според регулатора предприятията прилагат практики, с \"които дискриминират независимите търговци извън съответните групи и ограничават търговията с електрическа енергия по свободно договорени цени\". Поведението на дружествата се проявява при преминаването на стопански потребители от доставка по регулирани към доставка по свободно договорени цени и може да предотврати, ограничи или наруши конкуренцията на пазара на търговия с електроенергия по свободно договорени цени и да засегне интересите на потребителите. \n\"ЧЕЗ Електро България\" АД е глобена с 1 млн. и 136 400 лева. Глобата за \"ЧЕЗ Разпределение\" АД е 1 млн. 57 140 лева. \nГлоби за близо 4 млн. лв. са наложени на ЕВН, която у нас притежава електроразпределителната мрежа в Югоизточна България и захранва територията с ток, а отделно има търговец на свободния пазар. Санкциите й са по една за електроразпределителното и за електроснабдителното дружество. Първото е глобено с 1 896 210 млн. лв., второто - с 1 902 995 лв. Решението на антимонополния орган може да бъде обжалвано пред Върховния административен съд в 14-дневен срок, което и двете компании ще направят. \nОт ЧЕЗ заявиха, че решението ще бъде обжалвано. Дружеството изчаква да го получи, за да направи свой анализ. Те декларираха още, че работят в пълно съответствие и спазване на законите - както от \"ЧЕЗ Електро\", така и от \"ЧЕЗ Разпределение\". \"ЧЕЗ България\" ЕАД, \"ЧЕЗ Трейд\" ЕАД и ЧЕЗ а.с. не са извършили нарушения на Закона за защита на конкуренцията, заявиха по-късно вчера в своя позиция от компанията. \"ЧЕЗ Електро България\" АД и \"ЧЕЗ Разпределение България\" АД също изпълняват своята дейност в съответствие с всички изисквания на законодателството, заявиха още от компанията. \nОт ЕВН България свикаха вчера извънредна пресконференция във връзка както с глобата от КЗК, така и във връзка с глоба, наложена им от КЕВР - двете на стойност близо 10 млн. лв. От ЕВН намират за необосновано и нечестно налагането на санкции от страна на КЗК, така и от КЕВР. От компанията посочват, че и двете решения са издадени в непосредствена близост до коледните празници, така че срокът за обжалване е максимално кратък. \nПроизводството срещу ЕВН, ЧЕЗ и третия регионален мрежови оператор и доставчик \"Енерго-Про\", както и срещу Асоциацията на търговците на електроенергия в България и Института за енергиен мениджмънт, започна през лятото на 2014 г. Комисията се сезирала заради медийни публикации, че ЧЕЗ, ЕВН и \"Енерго-Про\" участват както на регулирания, така и на свободния пазар на ток и това създавало пречки. После била постъпила жалба на дружеството \"Енерджи МТ\", която е търговец на свободния пазар и срещала пречки в опитите си да привлича нови клиенти.   \n", "date": "2017.12.22", "title": "Глоби за близо 6 млн. лв. получиха ЕВН и ЧЕЗ "}
{"url": "http://duma.bg/node/157992", "text": "Депутати от ПГ \"БСП за България\" внесоха вчера в КС искане за установяване на противоконституционност на процедурата по приемането на бюджета за догодина. Става дума за чл. 6, ал. 1, раздел 2, т. 12. \"Субсидии и други текущи трансфери\" и засяга средствата за ремонт на \"Св. Александър Невски\" и Зографския манастир. Точката от бюджета беше прегласувана няколко пъти по време на второто четене на бюджета за 2018 г. Жалбата е подписана от 65 народни представители. \nСоциалистите смятат, че е нарушен чл. 88 от Конституцията, където ясно е казано, че закон се приема на две четения. \n\"Очакваме Конституционният съд да се произнесе положително, защото управляващите обезсмислиха дебатите и процедурата по приемане на бюджета, с аргумента, че видите ли нито едно предложение на опозицията не може да се гледа, защото нарушавало финансовата рамка, зададена предварително от МС. България е парламентарна република. Държавният бюджет се приема от парламента по предложение на правителството. Искаме да осмислим и изпълним със съдържание процедурата по обсъждане и приемане на бюджета\", заяви зам.-председателят на ПГ Жельо Бойчев. \n\"Имаше нарушения на законодателната процедура. Депутатите гласуваха два пъти предложението на Васил Антонов за отпускането на 1,1 млн. лв. на манастира в Атон и за \"Св. Александър Невски\". Управляващите погазиха и конституцията, и правилника, и гласуваха трети път, като изключиха предложението на Антонов. Това е погазване на правовата държава, на законодателната инициатива и възможност на депутатите да правят предложения между първо и второ четене. В крайна сметка живеем в една парламентарна република, а не премиерска\", припомни Филип Попов. \n    \n", "date": "2017.12.22", "title": "БСП даде бюджета на Конституционния съд "}
{"url": "http://duma.bg/node/157993", "text": "Управляващите направиха поредния абсурд и гласуваха актуализация на бюджета само два дни, след като бе публикуван в \"Държавен вестник\". Вчера единодушно 197 депутати бяха \"за\" отпадането на забраната през 2018 г. НЗОК да плаща за нови оригинални медикаменти за лечение на тежки заболявания. Няколко минути по-късно депутатите единодушно гласуваха същото и на второ четене.  \nБлизо 2 месеца управляващите упорстваха, че щели уж да спестят 25-30 млн. лв. от въвеждането на 22 нови молекули, 4 от които дори ще поевтинят лечението на тежко болните. Мнозинството отхвърли президентското вето, а на 20 декември в деловодството на НС всички лидери на парламентарни партии внесоха предложение за отпадане на параграф 6 на бюджета за НЗОК.  \nКорнелия Нинова изрази безпокойството си, че от ГЕРБ не осъзнават, че са направили грешка, а гледат на решението си като промяна, която била наложена под натиск от обществено мнение и опозиция. \"Отвън изглежда, че и този път премиерът е решил въпроса. Много пъти от тази трибуна сме критикували премиера, че подценява парламента, обижда го и нарушава принципите на парламентарната република. Дори съм гонена от зала за такова изказване. Но днес, освен за справедливостта, правим положителна стъпка и към възстановяване на парламентаризма в България\", заяви Нинова. По думите й във вчерашния парламентарен ден имало още една дума освен справедливост и ред - урок. \"Урок за всички ни, но най-вече за 126 души в тази зала, че не бива да се гласува механично нещо, което е спуснато от някъде\", каза от парламентарната трибуна лидерът на БСП. \nМалко след гласуването за отпадане на параграф 6 президентът Румен Радев приветства решението на депутатите и призова всички парламентарни групи занапред да \"отчитат етичните съображения и да действат в интерес на конституционните права на гражданите и социалната справедливост\". \nМеждувременно в телевизионно интервю вицепрезидентът Йлияна Йотова заяви, че хора като Цветан Цветанов дължат извинение на държавния глава. Според нея той и други депутати му дължат това, тъй като не са се вслушали в призива му за вето и го обвиниха, че създавал фалшиви новини. Йотова смята, че премиерът Бойко Борисов е бламирал здравния министър Кирил Ананиев. По думите й Ананиев дълго е обяснявал защо мораториумът е правилно решение, а малко по-късно Бойко Борисов с едно изказване върнал всичко там, откъдето е започнало. Тя призова някой да поеме отговорност за случилото се с мораториума. Според нея създаването на комисия, която да определя скъпите лечебни терапии е цинично и с \"функции на Господ\". \nКакто ДУМА вече писа, мораториумът щеше да засегне близо 8600 болни.  коментар на стр.    \n", "date": "2017.12.22", "title": "Мораториумът на новите лекарства падна "}
{"url": "http://duma.bg/node/157994", "text": "Реактивните учебно-бойни L-39ZA са на път да бъдат приземени за неопределено време, защото в началото на 2018 г. изтича ресурсът на двигателите им. Тъй като процедура за ремонт на двигателите все още не е задействана, те ще останат на земята най-малко до края на 2018 г., което ще отвори огромна дупка в подготовката на летателни кадри. С приземяването на изтребителите броят на летящите пилоти ще падне драстично. \nПрипомняме, че проблемите с удължаването на ресурса на изтребителите доведе до безпрецедентна реакция от страна на бойните пилоти, които масово отказаха да летят. Посочената от тях причина беше, че не се чувстват сигурни да летят със старите изтребители. \nВ началото на месеца стана ясно, че авиацията ще остане без транспортна авиация от нова година, ако не се отделят пари за поддръжка на самолетите \"Спартан\". В момента текат преговори с производителя на самолетите, като договорената сума е малко над 17 млн. евро. Провалиха се и процедурите за ремонта на изтребителите МиГ-29 и за купуването на нови патрулни кораби.      \n", "date": "2017.12.22", "title": " И учебните бойни самолети L-39 са пред приземяване"}
{"url": "http://duma.bg/node/157995", "text": "Oпитът за показно убийство на шефа на фискалното звено в столичната НАП Иво Стаменов в София бе коментиран от премиера Бойко Борисов 4 дни след случката. Той свика внезапна среща вчера с ръководството на Националната агенция за приходите. Обеща \"възмездие\" за виновните и се закани \"да им го върне\" на нападателите. Борисов определи пострадалия като \"добър, принципен и честен човек\" и че вече било ясно, че стрелбата не е с личен мотив.  \nПремиерът обеща на данъчните \"максимален комфорт\" за работа и увери, че прокурорите вече имат план и насоки, \"дето се вика, достатъчно, за да им го върнем така, както заслужават\". \"И това ще бъде сторено, може да бъдете сигурни, да ходите на работа спокойни, защото когато стрелят по данъчен, стрелят по самата държава\", заяви той.  \nБорисов благодари на главния прокурор, на шефа на следствието, на \"колегите\" в МВР и на данъчните за отличната им работа през годината. Благодарение на техния труд \"като пчелички\" приходните агенции били събрали близо милиард повече. Малко след това обаче Борисов коригира сумата на 700 милиона. Той бе привикал на срещата и министрите на финансите Владислав Горанов и на вътрешните работи Валентин Радев. \n    \n", "date": "2017.12.22", "title": "Борисов обеща на данъчните комфорт"}
{"url": "http://duma.bg/node/157996", "text": "Имаме много констатации за нарушаване, категоричен бе председателят на Националното бюро за контрол на СРС Бойко Рашков. По искане на главния прокурор Сотир Цацаров той бе изслушан на открито съвместно заседание на парламентарните комисии за контрол над службите за сигурност и по вътрешна сигурност и обществен ред. Рашков дойде за пореден път в НС заради твърденията си, че у нас има нерегламентирано подслушване. \nШефът на бюрото заяви, че твърденията му лесно могат да бъдат доказани. \"Когато със СРС в грубо нарушение на закон са ограничавани основни човешки права, можем да квалифицираме поведението на институциите като грубо законово нарушение, добави Рашков. \"Да се обвини един гост в това, че политиканства, когато всъщност едва ли не изтъква факти и констатации, това е или неразбиране на материята или нежелание да се разбере за какво става дума. Не съм имал политически амбиции с този доклад за дейността на Бюрото през 2016 година, ако щете за следващ мандат. Председателят на правната комисия да ми размахва пръст в парламента, това не си е позволявал никой председател на тази комисия\", възмути се той, визирайки Данаил Кирилов от ГЕРБ. \nРашков отново припомни, че ведомството му е получило 3 отказа от ДАНС за информация за използване на СРС. \"В писма сме кореспондирали с председателя на ДАНС, което беше абсолютно безполезно. Писахме за съдействие и до главния прокурор. Изпратиха ни становище, че не можем да се запознаем с материалите, което е неприемливо. Членовете на Бюрото са избрани, за да проверяват\", заяви председателят на Бюрото. Случаите са останали недовършени и все още няма обратна информация какво се прави и прави ли се въобще нещо по тях. \n Бихте ли казали кой е използвал термина \"масово подслушване\" и къде, отвърна на атаката от Цацаров Рашков. Според него подобни внушения са дошли от медиите. \n\"Няма такъв прецедент от създаването на Бюрото то да се отича 3 пъти за 1 месец. От една страна, това е добре, защото има интерес. От друга, е странно, защото се прави отново след приемането на доклада за дейността на Бюрото\", отбеляза Рашков. Председателят на Комисията за контрол над службите Димитър Лазаров от ГЕРБ се оправда, че заседанието не било, за да слушат Бюрото за трети път. \"Докладът беше дебатиран и приет в пленарна зала. След това продължиха медийни твърдения, че има незаконно масово подслушване на журналисти, политици и граждани. Това впечатление остана в публичното пространство-затова е тази среща да се изясни има ли такова подслушване\", смотолеви той.   \n", "date": "2017.12.22", "title": "Бойко Рашков продължава да настоява, че се нарушават човешки права"}
