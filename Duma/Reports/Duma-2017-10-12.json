{"url": "http://duma.bg/node/154136", "text": "Страхът на управляващите от разследване на корупционни практики лъсна от изявление на правосъдния министър Цецка Цачева. Антикорупционният орган трябва да се избира и структурира само в Народното събрание, както и да е отдалечен най-вече от изпълнителната власт, обясни тя позицията на Министерския съвет за следващото заседание на КСНС. \nЦачева обаче се изпусна защо съпартийците й не искат президентът да определя председателя на новата структура. \"По време на политически парламентарни кризи държавният глава е този, който назначава служебно правителство. За времето, за което не функционира парламентът, служебното правителство е в тясна връзка с държавния глава\", притеснени са от държавния глава управляващите.    \n", "date": "2017.10.12", "title": " Лъсна страхът на ГЕРБ от разследване  "}
{"url": "http://duma.bg/node/154115", "text": "С настояване предложените от Министерството на здравеопазването спешни мерки за стабилизиране на врачанската болница да бъдат обвързани с конкретни срокове, вчера във Враца се проведе пореден протест. Медици и граждани блокираха за час движението по възлов булевард. Въпреки предложените спешни оздравителни мерки, все още рискът за врачанската болница е голям, заявиха протестиращи медици. Според тях не са станали ясни доста неща, отчита се желание, но още нищо не е направено. \"Ако не бъдат спазени определени срокове за всяко едно от тези, предложени от министерството, действия, няма да бъде изпълнена програмата за спасяване на болницата\", категорични бяха протестиращите. Здравните работници се опасяват още за критичната ситуация в две важни отделения. Това са неонатологията и реанимацията, където има недостиг на специалисти, което може да доведе до закриването им. \nВъв вторник вечерта здравният заместник-министър Лидия Нейчева заяви, че застава като гарант и служителите на врачанската болница ще получават навреме такива заплати, които отговарят на изработеното от тях по Здравната каса. \"Възнагражденията ви за следващия месец ще бъдат изплатени в срок, като преди това ще получите и процентния остатък от предната заплата\", обеща тя на работещите в болницата.     \n", "date": "2017.10.12", "title": "Медици и граждани във Враца отново протестираха"}
{"url": "http://duma.bg/node/154116", "text": "С Българския лекарски съюз стигнахме до консенсус, че се нуждаем от нов модел на общественото здравеопазване София. Това съобщи депутатът от \"БСП за България\" доц. д-р Георги Йорданов вчера след срещата на депутати от левицата с Българския лекарски съюз. Според него трябва да бъдат регламентирани стойността на труда на медицинските специалисти, правата на пациентите и системата на здравеопазване. \nБСП подкрепя Лекарския съюз с аргументите, които е изложил в своя меморандум за проектобюджет 2018 г., заяви проф. Георги Михайлов. Той посочи като тревожен факта, че разговор по меморандума за остойностяване на труда на медицинските специалисти, за преразглеждане на клиничните пътеки и техните стойности, което би довело до едно реално структуриране на бюджета, до момента практически не е проведен. \"С голямо внимание ще наблюдаваме преговорите между управляващите и БЛС, като носител на идеята да бъде стабилизиран здравният бюджет. Ефектът на доминото преминава из България. След Враца и Ловеч ще последват и други здравни заведения\", предупреди проф. Михайлов. Той припомни, че болницата в Девин вече е обявена за публична продан. \nСрещата беше част от дискусиите, които левицата инициира преди приемането на бюджета за догодина. Обсъдени бяха необходимите средства, които да залегнат в част \"здравеопазване\". От БСП обявиха за общо впечатление, че бюджетът се внася в полунощ и че в него опозицията не може да направи съществени промени, защото те просто не се приемат. Това предопределя много затруднения в съдбата на българските медици през следващата година, категорични са социалистите.  \nПредседателят на БЛС д-р Венцислав Грозев обясни, че са срещнали разбиране от страна на БСП за финансовата рамка и мотивите, приложени към нея. \"Те са ясни и известни, защото предложението и становището за бюджета на НЗОК е публикувано още на 26 юли. Новината е, че ние срещаме подкрепа от БСП, че парите за здраве трябва да бъдат увеличени. Да, има какво да се мисли за модела на финансиране. Нормално е да поръчваме качество\", коментира д-р Грозев. Той защити българските лекари и уточни, че няма некадърни медици. \"Ако мислим, че ще стоим в недоимък, но ще искаме качество, се получава ситуацията, която е в момента. Нима не е качествена историята няколко месеца хората в здравните заведения да не си получават заплатата и да стоят на работните си места 24 часа в денонощието и 7 дни в седмиците\", посочи д-р Грозев. \n    \n", "date": "2017.10.12", "title": "БСП е за нов модел на финансиране в здравеопазването  "}
{"url": "http://duma.bg/node/154117", "text": "В Панагюрище се надига гневна вълна заради изказването на проф. Божидар Димитров, че Райна Княгиня е ушила просто едно знаме. Тази реплика проф. Димитров произнесе в тв студио и попита: \"Какво толкова е направила Райна Княгиня?\". След думите му последва остра реакция в социалните мрежи, възмущението си изкара и кметът на Панагюрище. Само за час постът на кмета Никола Белишки беше споделен от стотици потребители на фейсбук. Панагюрци са категорични, че проф. Божидар Димитров трябва да поднесе извиненията си към всички българи заради опита да омаловажи делото на Райна Княгиня и Априлското въстание.  Белишки смята, че начинът, по който се изказва професорът, е най-малкото обиден. \n    \n", "date": "2017.10.12", "title": "Гневна вълна в Панагюрище заради изказване на Божидар Димитров"}
{"url": "http://duma.bg/node/154118", "text": "Съдията Иван Иванов от Окръжния съд в Ловеч е задържан за неподчинение на полицейско разпореждане и за съмнение за нощен лов, съобщи говорителят на главния прокурор Румяна Арнаудова. Тя разказа, че на 5 срещу 6 октомври полицията се опитала да направи проверка на джип в района на с. Бохот, Плевенско, с който вероятно се извършвал незаконен нощен лов. Джипът се движел в кръг, със загасени фарове, но включен боен фар. Шофьорът отказал да спре, след което започнало преследване с полицията. След като джипът не спрял, полицаите стреляли с 8 стоп патрона, а след това с 2 бойни патрона по гумите. Те многократно се легитимирали и подавали светлинни сигнали, но въпреки това джипът не е спирал. Накрая все пак пътниците и шофьорът били свалени и задържани за 24 часа за неподчинение на полицейско нареждане. Тогава станало ясно, че един от арестуваните е съдия. Първоначално той не се представил като магистрат, не е носел и документ за самоличност.  \nПо-късно станало ясно, че автомобилът е собственост на криминално проявения Васил Василев. Именно той е управлявал джипа. В автомобила са намерени и пушки, и 119 бойни патрона. Разследват се още три възможни престъпления като неспазване на мерките за сигурност при боравене с огнестрелно оръжие от шофьора и дали съдията е държал незаконно огнестрелно оръжие. Версията и на двамата е, че се изгубили през нощта, докато се разхождали със заредени пушки. \n    \n", "date": "2017.10.12", "title": "Aрестуваха съдия за неподчинение и незаконен лов"}
{"url": "http://duma.bg/node/154119", "text": "От ноември цената на билетите в градския транспорт в Бургас се увеличава до 1,30 лв. Промяната все още не е гласувана от Общинския съвет. С около 30% ще се увеличат и картите за ученици и пенсионери, каза управителят на общинския превозвач Петко Драгнев. Билет, закупен от шофьора, пък ще е на цена от 1,50 лв, уточни Драгнев. Сред мотивите за поскъпването е, че цената не е променяна от 2010 г. В същото време качеството на автобусите се било повишило и ползването на климатици струвало около 35 000 лева на месец. Така разходите се повишавали, а приходите били същите. \nБургазлии обаче не са съгласни с новата цена на билета. Те изразяват и недоволството си от разписанието на градския транспорт.   \n", "date": "2017.10.12", "title": " Билетчето в Бургас поскъпва на 1,30 лв."}
{"url": "http://duma.bg/node/154120", "text": "Жителите на още два столични квартала излизат на протест до 10 дни. На 21 октомври ще изразят недоволството си хората от кв. \"Витоша\" заради бездействието на Столичната община по редица проблеми в района. Един от тях е строежът на 52-метрова сграда на бул. \"Симеоновско шосе\", която надхвърля средното застрояване за кв. \"Витоша\". Жителите сигнализират, че докато тече 14-дневният срок за влизане в сила на разрешението за строеж, обектът се строи денонощно. Според тях новата сграда ще създаде още по-интензивен автомобилен трафик, който ще затрудни и без друго натовареното движение. Според хората в момента сутрин и вечер по ул. \"Константин Петканов\" и ул. \"Братя Чакрин\" има задръстване повече от 40 мин. поради несъответствието между големината на улиците и броя на колите. Те се опасяват, че ще стане невъзможен достъпът на линейки и пожарни коли към вътрешността на квартала. Липсва и урегулиране на уличната мрежа.  \nХората предлагат да се осигурят алтернативни изходи към бул. \"Симеоновско шосе\", \"Черни връх\" и Околовръстен път от кв. \"Витоша\" и да се ограничи разгънатата застроена площ на високата сграда, така че да бъде съобразена с пропускливостта на улиците. На протеста хората ще поставят и проблемите с канализацията, разбитите заради строителни машини пътища, и липсата на озеленяване. Те се заканват да блокират бул. \"Симеоновско шосе на 21 октомври от 12 ч.  \nНа следващия ден са решили да изразят недоволството си и жителите на кв. \"Манастирски ливади-Изток\". Те ще се съберат също в 12 ч. на кръстовището на ул.\"Боянски водопад\" и ул.\"Шарл Шампо\". Кв. \"Манастирски ливади-Изток\" все още е част от София! Кога ще ни забележите? Търпението ни приключи!\", пише в призива за протест.  \nВълната от недоволство срещу Столичната община продължи с поредната блокада на бул. \"Никола Мушанов\" в кв. \"Красна поляна\" във вторник вечерта. Хората се заканват да излизат на протест всеки вторник до решаването на проблема с Виетнамските общежития.    \n", "date": "2017.10.12", "title": "Още два столични квартала на протест"}
{"url": "http://duma.bg/node/154121", "text": "Полицейски шеф от Пловдив е арестуван по подозрение, че е замесен в схема за телефонни измами. Зам.-началникът на Трето районно управление Стоян Павлов, по-известен като Палата, е задържан от отдел Вътрешна сигурност. Арестът идва дни след серия брутални телефонни измами в града, при които в рамките на седмица десетина възрастни пловдивчани бяха ужилени с над 70 000 лв. Сред тях е и майката на полицейски служител. \nПавлов е бил служител на сектор \"Издирване\" дълги години, след това е прехвърлен в Трето районно. През януари 2012 г. бяха подпалени двата автомобила на семейството му. Подпалвачите не бяха заловени и престъплението остава неразкрито. \nЗам.-шефът на Трето РПУ е заподозрян за контакти с лидерите на банди за телефонни измами. Полицията подозира, че може да е извършвал определени услуги, но към момента това е само версия. Униформените твърдят, че срещу Павлов има няколко сигнала. \nПри измамите на домашния телефон на пострадалите се обаждал мъж, който се представял за инспектор Христов. Той съобщавал, че полицията е по следите на банда измамници, които са си набелязали въпросния пенсионер или пенсионерка. Мнимият инспектор предупреждавал възрастните хора, че след малко ще получат позвъняване и заплаха, а след като това се случвало в действителност, им нареждал заради \"мерки за сигурност\" да хвърлят през терасата спестяванията си. \nМалко преди да стане ясно, че в схемата е замесен и полицейски началник, МВР в Пловдив излезе с информационна кампания срещу телефонните измами. 10 000 брошури с предупреждения и препоръки как да се действа при подобни опити ще бъдат разпространени на местата, посещавани от най-честите жертви - възрастните хора. На листовките са изброени разпространените схеми за измама - искане на средства за болен роднина, освобождаване на колетни пратки от чужбина, както и зачестилата напоследък версия за съдействие на полицията при залавянето на телефонни измамници. \nУниформените припомнят, че няма държавна институция, която да иска пари. Няма и такава, която да иска или ценности да се хвърлят през тераса, или да се оставят на определени места на улицата, подчертават от Областната дирекция на МВР. Полицията препоръчва и банковите служители да я информират при случаи, при които възрастни хора искат да изтеглят инцидентно значителни суми от спестяванията си. \n    \n", "date": "2017.10.12", "title": " Полицейски шеф в Пловдив замесен в телефонни измами "}
{"url": "http://duma.bg/node/154122", "text": "Корнелия Нинова призова от трибуната на НС премиера Бойко Борисов да дойде в парламента, за да информира депутатите какво се случва в Черно море. По думите й авторитетни международни агенции, цитирани от български медии, са обявили, че НАТО създава нови многонационални сили в Черно море. \"Към българските пристанища ще бъдат насочени още бойни кораби. В региона ще бъдат разположени допълнително самолети и около 4 хил. румънски войници, подкрепяни от сили на 9 други държави\", съобщи Нинова. Тя припомни, че преди година и половина Борисов отхвърли идеята за формирането на черноморска флотилия на НАТО. Нинова цитира и позицията му: \"Искам в Черно море да виждам платноходки, яхти, туристи, мир и любов. Не искам в курортите ни да се разхождат военни фрегати напред и назад\". \nЛидерът на БСП попита какво е наложило промяната в позицията на правителството, то участвало ли е по някакъв начин във взимането на подобно решение. \"Какви ще са последиците за България? Най-редно е правителството да информира официално парламента по тази тема, която е изключително важна за България, за нейната национална сигурност, а не да научаваме от международни медии\", възмути се Нинова. \nБорисов не дойде в НС, но по-късно зам-министърът на отбраната Атанас Запрянов се оправда, че няма намерения за създаване на постоянно присъствие на военноморски сили на НАТО в Черно море. Той обаче призна, че се изпълняват плановете от среща на високо равнище на НАТО във Варшава и в Румъния се създава и активира многонационална бригада. Това е старо решение от м.г. \"По отношение на мерките за засиленото предно присъствие в Черно море единственото, което се провежда, е договореното провеждане на учения с военноморски сили от страните. Мероприятия, които са прозрачни. Всяко учение обявяваме в пресата, обявяваме срока за неговото участие\", заяви Запрянов.    \n", "date": "2017.10.12", "title": "Нинова извика Борисов в парламента заради НАТО в Черно море"}
{"url": "http://duma.bg/node/154123", "text": "Десетки журналисти от телевизии, вестници и електронни издания се събраха пред Министерския съвет на протест срещу натиска, упражняван от властта върху медиите. \"Мълчанието убива\", \"Имаме въпроси, а не искания\", \"КОЙ опразни стола?\" и \"Къде е Ани?\" бяха основните послания на гилдията към управляващите. \nДо акцията се стигна след заплахите на вече бившия депутат от ГЕРБ Антон Тодоров и вицепремиера Валери Симеонов срещу водещ от Нова телевизия. Събитието бе организирано от Асоциацията на европейските журналисти. Тодоров заяви на Виктор Николаев, че въпросите ще му изядат хляба, и намекна че столът до него е опразнен по подобни причини. Затова организаторите на протеста вчера поставиха три празни стола, на които бяха закачени лозунги, като \"Медийното мълчание обслужва задкулисието\". \n\"Не приемаме ултиматуми! Не на войната срещу медиите! Не ни е страх, че столовете ни ще останат празни и няма да се поддадем на натиска да задаваме празни, удобни въпроси\", заявиха колегите. \nСред протестиращите бе и журналистката Къдринка Къдринова, която през лятото бе обект на заплахи от члена на СЕМ Бетина Жотева. Карикатуристът Христо Комарницки също подкрепи проявата. Председателят на Съюза на българските журналисти Снежана Тодорова също се присъедини към протеста. \nМежду протестиращите се появи и групичка от двайсетина младежи, които привлякоха вниманието и бяха заподозрени за провокатори. \nОсвен акцията в София, журналисти от Варна се събраха пред Областната управа също на протест срещу опитите за натиск от властта върху медиите.   \n", "date": "2017.10.12", "title": "Журналисти протестираха срещу натиска от властта"}
{"url": "http://duma.bg/node/154124", "text": "Мнозинството от ГЕРБ изхвърли вчера Антон Тодоров от НС, като гласува подадената от него оставка. Депутатът бе принуден да се оттегли след силно обществено недоволство от негови заплашителни реплики към журналиста Виктор Николаев. 153 депутати, от които 60 от ГЕРБ, гласуваха за напускането му, 14 бяха против, а 14 се въздържаха. БСП и ДПС също удовлетвориха желанието на Тодоров да напусне парламента след медийния скандал. От \"Воля\" гласуваха \"против\", а патриотите регистрираха шарен вот. \nНС започна работа със скандал, провокиран от зам.-шефката му Цвета Караянчева. При гласуването на дневния ред тя неглижира предложението на Весела Лечева от \"БСП за България\" като първа точка да бъде включен законопроектът на левицата за младежта и се направи, че не чува. В скороговорка тя обяви проекта за решение за оставката на Тодоров, запита има ли изказвания, секунда след това каза, че такива няма, и обяви режим на гласуване. Наложи се шефът на НС Димитър Главчев да я избута от стола на председателстващ и да сложи ред в залата. Той подложи на гласуване предложението на социалистите, то обаче не беше прието и се премина към дебатите по оставката на Тодоров. \n\"Няма кой да затвори устата на медиите. Не се и опитвайте да го правите!\", призова от трибуната социалистът Иван Ченчев. Той обясни, че БСП подкрепя журналистите, протестиращи пред МС. По думите му управляващите изграждат система, по която да оказват натиск над четвъртата власт. Не се учудваме, че сме на 109 място в класацията на \"Репортери без граници\" и на последно място в ЕС по свобода на словото, изтъкна депутатът.   \nАнтон Тодоров е явление, което разкрива кухнята на ГЕРБ, заяви зам.-председателят на ПГ на \"БСП за България\" Драгомир Стойнев. \"Вие си отивате, но искате да повлечете със себе си и държавата, и хората. БСП настоява за държавност. Спрете да преяждате и прояждате отвътре институциите и се съсредоточете върху реалната работа\", призова Стойнев управляващите. Той попита къде е всенародната любов, която да застане зад Тодоров, и какво става с Валери Симеонов. \"Може би скоро ще дойде време да обсъждаме поредната оставка в парламентарната ви група или в кабинета. Само за седмица Тодоров се превърна от \"изключителна личност с перфектна аналитичност и пунктуалност\", както го определи г-н Цветанов, до нежелан колега, който тежи на ГЕРБ\", подчерта Стойнев. \"10 дни от номинацията за шеф на комисията по досиетата, а сега оставка. Защо, колеги? Нима не нарича той често и цветущо опозицията \"убийци\"? Нима не громи достатъчно добре \"комунистите\" в парламента? Нима не обижда достатъчно добре президента и президентската институция от парламентарната трибуна и по телевизиите? Нима не размахва снимки на свои колеги и не смазва в зародиш всеки смислен дебат?\", попита Стойнев. \"Антон Тодоров не е герой, нито пък е толкова смел. Той демонстрира сила и самочувствие в медиите, защото такава е хранителната му среда в ГЕРБ и чувства, че те са зад гърба му. Тодоров е символ как в политиката влизат хора, които я превръщат в мръсна работа, в инструмент за оплюване, за натиск, за шантаж и за нейното опростачване с тотална, безогледна злоупотреба с миналото и възраждането на езика на омразата\", каза Драгомир Стойнев. \nКрум Зарков пък определи като цинично мнението на Тома Биков, че журналистите сами са си виновни за състоянието на пресата и сами трябвало да защитават правата си. \n\"Не е добре да бъдете враг на Антон Тодоров. Добре е да му бъдеш приятел\", заговори той за себе си в трето лице. Ексдепутатът призна, че е обсъдил оставката си с Бойко Борисов. Според него премиерът категорично бил против подобен акт, дори обратното. \"Два дни съм се срещал с него и той изключително много държеше да остана в парламента. След оставката известно време ще се занимавам с основната ми дейност, която е журналистика. Имам няколко предложения за предавания, ще го обмисля и с премиера\", заяви Тодоров. ДПС поиска оставката на вицепремиера Валери Симеонов, защото използва езика на омразата и е символ на омразата. Това заяви от парламентарната трибуна депутатът от ДПС Йордан Цонев при дебатите по оставката на Антон Тодоров. Цонев обясни, че Движението ще подкрепи оставката на гербаджийския депутат, защото била абсолютно навременна.  \n\"Сега говорите за език на омразата, но независимо от кого е насочен, дали от националисти към малцинства или антикомунисти към бивши, този език няма място в тази зала\", категоричен бе Цонев. Той запита защо и оставката на Симеонов не е на масата, защото и той е бил в студиото на сутрешния блок на Нова телевизия, където Тодоров направи недопустима забележка към журналиста Виктор Николаев. \"Достатъчно беше премиерът като човек, който е загрижен за свободата на словото и сме убедени, че той е помолил Тодоров да си подаде оставката и да е последователен. Много е лесно тази последователна политика да се пренесе и върху Валери Симеонов с оставката. Ние ще продължаваме да искаме оставката на Валери Симеонов. Този език не работи за доброто на България\", каза Цонев.   \n", "date": "2017.10.12", "title": "ГЕРБ изхвърлиха Антон Тодоров от НС "}
