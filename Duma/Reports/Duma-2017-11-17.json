{"url": "http://duma.bg/node/156123", "text": "Реекспортът на лекарства сам по себе си не нарушава законите. Това заяви главният прокурор Сотир Цацаров по време на изслушването му в парламентарната комисия за наблюдение на приходните агенции и борба със сивата икономика и контрабандата. По думите му прокуратурата може да се намеси в случай, че е установено данъчно или митническо престъпление или пране на пари, но за това се изисква предварително да бъдат установени престъпна дейност и митническа контрабанда. Манипулациите с опаковки или случаите, когато  лекарства напускат страната, без да са стигнали до пациентите, са обект на наказателните власти, призна Цацаров. От думите му стана ясно, че законодателството е несъвършено, а промяната му е в ръцете на депутатите и на правителството. Според него за контрола на лекарствата са отговорни НЗОК и други здравни контролни органи. \nДосъдебно производство за нелегален реекспорт на лекарства обаче вече е повдигнато, стана ясно от думите на софийския градски прокурор Емилия Русинова. Производството е по чл. 242 от НК, според който се носи наказателна отговорност при износ на стоки зад граница без знанието на митническите служби. Случаят, който Русинова разказа, е свързан с документи с невярно съдържание. Тя обясни, че става въпрос за медикамент, който е със спринцовки. Те били с един партиден номер, лекарството - с друг, а документите в аптеката - с трети, след преопаковането на очевидно нелегално внесеното лекарство останала непреведена на български листовка. По думите на прокурора лекарството, внесено официално за българските пациенти, е реекспортирано в Западна Европа и е подменено с преопаковано, произведено в страна извън ЕС. Според Цацаров ИАЛ е квазирегулаторен орган без реални правомощия. \nКак така прокуратурата не е поискала промени, които да й развържат ръцете, коментира Драгомир Стойнев. По думите му \"финансираме определени тарикати да печелят на гърба на държавата\". По думите на Стефан Буржев от БСП печалбата от нелегален реекспорт на лекарства възлиза на 200 млн. лв. Ще се ангажираме със законодателни промени\", заяви той.   \nВ момента правомощията на Изпълнителната агенция по лекарствата са твърде ограничени по отношение на легалния реекспорт на медикаменти. Фирмите трябва само да информират ИАЛ, че възнамеряват да изнесат лекарства. \"Но не знаем дали данните са верни и нямаме право на проверки. Една фирма ни е уведомила за предстоящи намерения за износ за 8000 позиции\", обясни доц. Асена Стоименова, директор на ИАЛ. От думите й се разбра, че при действащото законодателство на практика държавата е безсилна пред паралелния износ на лекарства.  \nНа заседанието присъства и председателката на здравната комисия д-р Даниела Дариткова. Тя обяви, че всеки момент ще бъде внесен проектът за промени в Закона за лекарствата, който да ограничи незаконния реекспорт. ДУМА припомня, че през август от МЗ представиха проекта, който предвижда ИАЛ да спира паралелния износ на лекарства, които липсват на българския пазар, а тези, за които се предполага, че са недостатъчни, да бъдат включени в специален списък.  \n \nСпецпрокуратурата се зае с Веселин Марешки, стана ясно от думите на градския прокурор на София Русинова. Докъде стигна разследването срещу лидера на \"Воля\" попита депутатът Емил Димитров-Ревизоро. Става въпрос за разследването за влияние и незаконно придобиване на малки аптеки. От думите на Русинова стана ясно, че прокуратурата е събрала допълнително доказателства за престъпление, които обаче изискват лидерът на \"Воля\" да бъде предаден на спецпрокурорите и после на спецсъда. За нас няма промяна в извода, че престъпления са осъществени и те ще стигнат до съд, заяви главният прокурор Сотир Цацаров. \n    \n", "date": "2017.11.17", "title": "Цацаров си изми ръцете за реекспорта на лекарства  "}
{"url": "http://duma.bg/node/156108", "text": "Народният представител от \"БСП за България\" Чавдар Велинов се срещна с граждани в Славяново, Плевенско, и изслуша поставените от тях проблеми.  Най-тревожни за хората са ниските доходи - заплати и пенсии, както и голямата безработица. \"Това е проблем навсякъде, за решаването му са нужни комплексни мерки. Намирането на 1-2 работни места няма да реши въпроса. Нужно е да се намери инвеститор, който да развие своя бизнес в региона и да създаде повече работни места\", коментира Велинов. Другият наболял проблем, засегнат от хората, бе липсата на национална политика за развитие на земеделието. Ниските изкупни цени на земеделските продукти през последните години се отразяват пагубно на земеделските кооперации по места, които в момента са единствената алтернатива за създаване на макар и минимална заетост на хората от малките населени места в областта, категорични са жителите на Славяново. \nНа срещата беше обсъден и държавният бюджет за 2018 г. \"Това е бюджет на статуквото, в който липсват обстоятелства за формиране на политика, насочена към реформи, водещи към социални ползи за хората. ГЕРБ няма да се бори срещу корупцията и с действията си по никакъв начин не противостои на корупционните практики, а по-скоро продължава да ги толерира\", заяви депутатът от левицата. \n    \n", "date": "2017.11.17", "title": "Славяново се оплака от ниски заплати и пенсии пред депутат от БСП"}
{"url": "http://duma.bg/node/156109", "text": "Служителите на затворите излязоха на протест вчера и поискаха увеличение на заплатите с 20%, назначаване на нови служители и по-добри условия на труд. Според синдикатите заетите в сектора не са достатъчно защитени на работните си места, заради малкия брой надзиратели рискът за живота и здравето им е значителен. Те допълниха, че ще продължават да протестират всяка сутрин, докато исканията им не бъдат чути. \nСпоред Ивайло Григоров, който е член на Управителния съвет на синдиката на служителите на затворите, броят на надзирателите е под санитарния минимум. Той припомни, че през последната година служител е нападнат и намушкан, друг е убит в извънработно време във връзка с изпълнение на служебните му задължения.   \nПламен Христов от синдикат \"Охрана\" коментира, че често се налага охранителите на сградата принудително да напускат поста си заради възникнали проблеми между затворниците. Той допълни, че са нужни между 500 и 700 души в дирекцията \"Изпълнение на наказанията\", за да функционира нормално. \nСиндикатите бяха категорични, че няма да прекратят протестите, докато не бъдат осигурени добри условия на труд. Те допълниха, че това няма да попречи служителите да изпълняват своите задължения, както и че няма да нарушават закона. \nСимволичен протест започнаха надзирателите и в Пазарджишкия затвор. Служителите са поставили лентички с националния трибагреник на реверите си като знак на съпричастност към исканията на хората от системата на МВР. На 22 ноември в 9 ч. служители на затвора излизат на ефективен протест пред бариерата. В протестната кампания се включват служители от Стара Загора, Бургас и Варна. Снимка Емилия Костадинова     \n", "date": "2017.11.17", "title": "Служители на затворите излязоха на протест"}
{"url": "http://duma.bg/node/156110", "text": "БСП в Перник отново поиска оставката на кмета на града Вяра Церовска. \"Две години са достатъчно време, за да може жителите на Перник да видят резултатите от управлението на ГЕРБ. За две години това, което постигнаха кметът и нейният екип, е пагубно за гражданите по всички секторни политики в община Перник\", категорични са социалистите. Те акцентираха върху корупционните практики в общината, като дадоха за пример скандала с детската градина \"Пролет\", когато кметът призна в национален ефир за договорки с Румяна Гьорева, която е председател на групата съветници на ГЕРБ. Както ДУМА писа преди време, част от сградата бе дадена на гербаджийката за частна забавачка. \nОт БСП обявиха управлението на ГЕРБ като неморално, безпринципно и в постоянно нарушение на законите. Те припомниха, че Агенцията за държавна финансова инспекция е констатирала нарушение в 25 обществени поръчки в община Перник. Последното е за поръчка от 31 октомври за обществен превоз на пътници по автобусни линии от утвърдените общинска, областна и републиканска транспортна схема, без да има решение на Общинския съвет. От БСП са категорични, че в случая Церовска и нейният екип са действали абсолютно в нарушение на закона. \nПредседателят на БСП в града Кирил Леонов попита докога гражданите на Перник ще търпят това управление, което превърна общината в едноличен търговец и е вредно за всеки жител. Той припомни и видимите резултати от управлението на ГЕРБ - 25% увеличение на такса смет за граждани, ръст на такса за придобиване на гробно място 5 пъти, както и на цената на водата. Некачествено саниране, сключване на договори със смущаващо високи цени и фирми без квалифицирани работници и профилакториум, който е на прага на фалит. Къде останаха обещанията, също бяха сред изтъкнатите от социалистите неуспехи в работата на управляващите. \nПредседателят на Областния съвет на БСП Валентин Петков припомни и за окончателното ликвидиране на тролейбусния транспорт, разпродадените активи за жълти стотинки на дружеството, докато работниците още чакат неизплатените си заплати. Той добави, че управляващите продължават да неглижират проблема с транспорта до София, пред който всекидневно са изправени хиляди перничани. \nСоциалистите засегнаха и темата за сепариращата инсталация на депото за твърди битови отпадъци, в която са инвестирани десетки милиони левове, а тя не работи. Председателят на групата общински съветници на \"БСП и коалиция\" Петър Янков допълни, че общинските търговски дружества умишлено се водят към фалит, вместо да се търсят начини и мерки за финансовото им стабилизиране. \nЗадълженията на община Перник към настоящия момент възлизат на 36 967 510 лв., съобщи вчера кметът Вяра Церовска. Само към НАП неплатените суми са на стойност 3,4 млн. лв. На доставчици общината дължи почти 7 млн. лева. Финансирането е ахилесова пета на общината, призна Церовска. По думите й община Перник се стреми стриктно да изпълнява оздравителния план, но това не винаги е възможно заради високата лихва на задълженията към НАП. \n    \n", "date": "2017.11.17", "title": "БСП в Перник отново поиска оставката на кмета Церовска  "}
{"url": "http://duma.bg/node/156111", "text": "\n- Тоталитаризма се върна. От утре портрети на Борисов и Цветанов по всички държавни учреждения, служби и т.н. Повечето вече имат календри на ГЕРБ с лика на управляващата двойка, но където няма, да се доставят веднага. И който чуе или има информация, че някой е обиждал премиера или е говорил отрицателно за управлението на ГЕРБ, да предава информацията в най-близкото РПУ. Във всяко училище сутрин да се изчитат резултатите от поне 3 успеха на управлението, след резултатите на футболния отбор на премиера от Бистрица.  \n- Ся, дайте да се разберем! Нинова не може току-така да иска Баце да се яви в НС, щото Той е над тези неща! Кво е туй български Парламент? Той, като виден международник, е много зает да оправя международното положение, а тая Нинова ще му прекъсва мисията на живота! Всъщност, колко пъти Баце се е явявал там да отговаря на въпроси или да каже нещо по същество? Май на пръстите на едната ръка се броят! Пък и като се яви, знаем какво ще каже! Начи Станишев така, пък Орешарски онака. Нищо, че единият от десет години не е във властта, а другият беше министър-председател два петъка, през които същият този \"международник\" му ядеше краката по всякакъв повод. Че и вой до небесата нададе за един милиард, дето Орешарски го тегли, та да се разплаща за Неговите бакии. Щели са да го плащат и правнуците ни! А Неговите 16 ще ги плащат и правнуците на правнуците...ако остане някой в тая територия до тогава... \n- Имаме парламентарна и медийна диктатура. Ако преди 1989 г, ако много знаеш те грози затвор, сега просто ти отнемат микрофона и те изгонват. Не може да се разобличава премиера- слънце. По медиите рядко се канят хора които могат да говорят свободно за проблемите в страната.Ще бъдат прекъсвани,провокирани,докато биват вкарани в \"правият път\"..т.е. да не нападат управляващите.Премиера не за пръв път не си мери приказките, И като го призоват в парламента да посочи НАРКОТРАФИКАНТИТЕ в парламента ,той се крие. Вчера шефа на правната комисия в парламента/от ГЕРБ/ каза ,че Премиера се позовавал на МЕДИЙНИ ПУБЛИКАЦИИ. Ами след като може да се позоваваме на медийни публикации ,защо не се коментира в пространството и в Парламента всичко което се е писало до сега за Борисов.Аз съм чел чудовищни неща изнесени в медиите за премиера ни.И то не само от родни източници. В цели доклади на външни специални служби се споменава името на Борисов замесен в какви ли не престъпления. След като написаното в медиите касае едни,то нека касае всички. \nМного неподходяща личност за поста председател на НС. Първо, той е икономист, а основната функция на парламента е да кове и приема закони – работа, която изисква ЮРИСТ. Второ, поради непознаване на основните юридически правила и закони, той изпада в неудобни и нелицеприятни ситуации като последните от 2 дни – измислена квалификация „обида на депутат към премиера” и ако тя не стане – „обида към парламента”. Казано с други думи – възкресява ЗЗД във вариант ЗЗББ .Трето: много лесна раздразнителност и злопаметност. Както е тръгнало, изходът е или опозицията, или Главчев извън парламента. Иначе НС се превръща в мина, която като нищо може да взриви европредседателството на БГ. Заслужава си да се помисли по този въпрос. \n- Изгонването на лидера на опозицията от НС е престъпен акт, атентат срещу демокрацията. Една от стъпките за въвеждане на гнусна мутромилиционерска диктатура.Опозицията трябва да иска оставката на Главчев. Министър председателят, който е да е той, е длъжен да застане мирно в народното събрание и да отговаря на всички въпроси.  \n- Нинова заговори за мутрите в политиката и я изгониха от парламента. Баш по мутренски. И за какво я отстраняват? Понеже обиждала Парламента - поискала Борисов да каже имената на наткотрафикантите /?!/ Като е казал, че има, да дойде да ги покаже кои са. Само да не се окаже и той един от тях ... \n- ако бях председател на нс, щяхме да останем само трима - аз,кака пенка чистачката,и чичио киро портиера,всички щях да ги изгоня,без разлика на пол и възраст.   \n", "date": "2017.11.17", "title": "Наз@ем от мреж@та"}
{"url": "http://duma.bg/node/156112", "text": "След атаките срещи журналистите Анна Цолова и Викотр Николаев за несъответстващи на доходите им имоти и разходи, работодателят им, \"Нова Броудкастинг Груп\" ги защити със специално становище. Медията разпространи в специално съобщение пълната си подкрепа към двамата, както и към усилията им да защитят правата и репутацията си. \n\"Във връзка с появилите се неверни твърдения в публичното пространство, свързани с имущественото състояние на водещия на сутрешния блок на Нова Виктор Николаев, както и на бившата водеща на предаването Анна Цолова, резултатът от извършената и приключила през изминалата седмица данъчна проверка доказва, че няма разминавания и нередности между декларираните от тях приходи и реалното им имущество. Според документ от Национална агенция за приходите - Териториална дирекция София, средствата, използвани от Виктор Николаев за закупуването на жилище, са с легален произход и са надлежно декларирани\", подчертават от Нова телевизия. \nДУМА припомня, че евродепутатът Николай Бареков започна остра атака първо към Цолова.  Той изпрати сигнал до НАП, в който я уличаваше в \"абсолютно несъответствие на декларираните доходи и придобито скъпо имущество\". Няколко месеца по-късно предприе същото спрямо Виктор Николаев. След скандала Цолова се закани да потърси справедливост в съда спрямо поведението на Бареков. \nснимка Нова телевизия   \n", "date": "2017.11.17", "title": " Нова телевизия защити доходите на Анна Цолова и Виктор Николаев"}
{"url": "http://duma.bg/node/156113", "text": "Стипендии за развитие на творческия си потенциал получиха 40 деца между 6 и 16 години. Хлапетата ще бъдат подпомогнати от \"БТВ Медия Груп\" и са финалисти в тематичен конкурс, който се провежда съвместно с \"Фондацията\". \"Талантът обича всяко дете\" се провежда за трети път, припомнят организаторите. На специална церемония тази неделя в \"Театро\" бяха обявени имената на талантливите деца, които преминаха успешно през творческия конкурс.  \nСтипендиите се дават за обучение в специализирани курсове по \"Творческо писане\", \"Изобразително изкуство\", \"Театър\", \"STEM\", \"Роботика\" и \"Инженерство и архитектура\" в \"Юнити Академия\". Финалистите бяха избрани сред повече от 100 деца след изключително оспорван конкурс от жури от утвърдени професионалисти и популярни лица от ефира на БТВ, сред които бяха водещата Петя Дикова и младият писател Илиян Любомиров. \nОрганизаторите отбелязват, че журито е било изключително затруднено при децата до 7 години от направление изобразително изкуство и театър - всички малчугани са били с почти еднакви умения и представяне. По тази причина след дълги дискусии, членовете не са успели да отличат първи места в тези възрастови групи и са увеличили бройката на стипендиантите от първоначално предвидените 36 награди до 40. \nТазгодишните стипендианти на bTV в \"Талантът обича всяко дете\" станаха и първите носители на отличието \"b Талант\" със специалното послание: \"БТВ вижда твоя талант и вярва в него. Повярвай и ти!\". Наградите бяха връчени на децата от водещата на \"Преди обед\" Десислава Стоянова и репортерът Вяра Деянова.  \n\"Фондацията\" и \"Юнити Академия\" с чудесното партньорство на телевизия bTV и тази година се стремят да осигурят възможно най-добри условия за обучение и развитие на заложбите и таланта на колкото е възможно повече деца. Радваме се, че нашата инициатива вече се превръща в традиция, а традициите са това, което пренася смисъла и духовното ни богатство в бъдещето\", откри церемонията Ваня Ирибаджакова от \"Фондацията\". Малчуганите ще имат възможността да посещават специализирани курсове, за да развият таланта си   \n", "date": "2017.11.17", "title": "40 талантливи деца получиха стипендии от БТВ   "}
{"url": "http://duma.bg/node/156114", "text": "Парламентът въведе глоба от 500 до 1000 лв. за нарушителите на правилата за достъп до стратегически обекти от значение за националната сигурност. Това предвиждат приетите набързо и без дебати промени в Закона за МВР, които минаха на второ четене вчера. \"Нарушителите на правилата за достъп до стратегическа зона, на стратегически обект или до зона, свързана с изпълнението на стратегически дейности от значение за националната сигурност, ще се наказват с глоба от 500 до 1000 лв.\", пише в документа. За маловажни нарушения органите на МВР ще налагат глоба от 50 лв. \nСлужителите на МВР ще могат да оказват съдействие при наблюдение на държавната граница и да задържат нарушителите на граничния режим. Единственото изискване е те да имат трудови правомощия с вътрешното ведомство. Цивилните могат да осъществяват охрана или пропускателен режим в района на охраняван от МВР обект - сграда, комплекс от сгради или части от съоръжение или част от него или обособен район с определени граници. Ще могат да придобиват информация от явни източници за подготвяни или вече извършени правонарушения. С текста се дават правомощия на служителите на МВР да задържат лице, което е нарушило охраната или пропускателния режим на обекта, охраняван от МВР или граничния режим. ГЕРБ, \"Обединени патриоти\" и \"Воля\" решиха да дадат полицейски правомощия на лица, работещи по трудови правоотношения. \nДепутатите приеха и възможността в малките населени места до 5000 души да има само двама пожарникари. Идеята беше подложена на критика от синдикатите в МВР, които определиха подобно решение като пробив във вътрешната сигурност.   \n", "date": "2017.11.17", "title": "До 1000 лв. глоба за достъп до стратегически обекти"}
{"url": "http://duma.bg/node/156115", "text": "\"Политическа отговорност за охраната на българо-турската граница, за защитата на националната сигурност на България носи министър-председателят Бойко Борисов. Ето защо смятам, че за изнесените факти във филма \"Граница\", уличаващи правителството в корупция и търговия със сигурността на България, отговорност трябва да се търси от премиера. Той дължи отговор както за покровителството на бежански канали от най-високите етажи на властта, така и за участието на служители на Гранична полиция.\" Това заяви депутатът от \"БСП за България\" Елена Йончева. В социалните мрежи тя отговори на питанията на Валери Симеонов и критиките му към \"Граница\".  \nЙончева е категорична, че оградата може да бъде срязана с комбинирани клещи. Възрастен човек може да се справи и с обикновени, арматурни клещи. \"Няма преградно съоръжение, което да не може да бъде преодоляно. Целта на оградата е да възпира, да забавя. Оградата на българо-турската ни граница се преодолява бързо и лесно, информационната система за наблюдение на най-критичните участъци не функционира в продължение на повече от 2,5 г.\", добавя тя. За да защити сметките си за скъпоструващото съоръжение, Йончева цитира изказване на Цветан Цветанов пред БНТ от 11 юни, в което той признава, че готовата ограда струва около 200 млн. лв. \nЖурналистката е категорична, че сред шофьорите и гражданите, които са й помагали в разследването, няма уволнен служител от Гранична полиция. Йончева припомня, че от началото на юни е внесен сигнал в прокуратурата и ДАНС за нередности при изграждането на съоръжението, приложени са и документи. \nПо-рано вчера в телевизионно интервю вицепремиерът Красимир Каракачанов също нападна Йончева за филма. \"Не може ли да вземе една пръчка и да го върне обратно? Прави им удоволствие да го снимат, аз ако бях, щях да го върна обратно с два шамара. Само не виждам таблата с кафето и локума\", изцепи се военният министър. Според него Йончева не трябвало да се прави на журналист, който търси сензации, а да сигнализира за прескачащите границата. Каракачанов обаче призна, че не е гледал филма. \nСлед филма на Елена Йончева съм възложил проверка и ако има виновни, да се наложат наказания и да се даде на прокурор, обяви вчера Бойко Борисов. \n    \n", "date": "2017.11.17", "title": "Елена Йончева поиска Борисов да понесе отговорност за границата"}
{"url": "http://duma.bg/node/156116", "text": "\"БСП води политика на празния стол. Историята се повтаря с 2013 г. ГЕРБ излезе от парламента. Тогава Мартин Шулц дойде и каза: \"Бойко, няма нищо по-лошо от политиката на празния стол\", и аз после върнах партията в парламента.\" Така премиерът Бойко Борисов коментира решението на БСП да напусне пленарната зала. Все пак Борисов отбеляза, че Главчев не е трябвало да си изпуска нервите спрямо БСП \"въпреки провокациите\". \nПо стар навик премиерът заплаши, че ако вотът на недоверие към кабинета му мине, управлението ще е на БСП и ДПС. \"Ние предлагаме мир и да сме по-смирени. Те казват, че няма да ни простят. Аз не искам да ни прощават. Ако правим през 6 месеца избори, ще харчим по 50 милиона\", допълни Борисов. Ако се намери разум, поне тези 6 месеца по време на председателството не е нужно да си изкараме всички кирливи ризи, във всяка държава ги има, примоли се той. \n\"Нито срещу фирмите, нито срещу хората, а срещу длъжностните лица са насочени предложенията на ГЕРБ за отпадане на давността по дадена приватизационна сделка. Ама някой се припозна и почна да подхвърля за Цветелина Бориславова. Проверявайте всички. Но аз сега не съм монах, през живота ми съм имал жени. Не съм светец в това отношение. Но трябва ли всяка жена в моя живот след това да я веят като байрак. И аз даже се притеснявам за някои съученички. Знае се, че сме били близки, ама аз сега не знам къде са и се притеснявам\", ожали се Борисов. \n    \n", "date": "2017.11.17", "title": "Борисов се ядоса заради политиката на \"празния стол\", моли за смирение"}
{"url": "http://duma.bg/node/156117", "text": "Парламентарната група \"БСП за България\" напусна пленарната зала до отстраняването на председателя на Народното събрание Димитър Главчев. Решението на червените депутати обяви Корнелия Нинова в специално изявление в кулоарите на парламента. Малко е тясно, но трябва да знаете, че сме всички тук, подчерта тя, заобиколена от депутатите от левицата. \nДепутатите от левицата решиха на свое заседание вчера, че ще се върнат в залата за участие само в три заседания - гласуването за освобождаването на Главчев от председателския пост, обсъждането и приемането на бюджета на държавата и вота на недоверие. \"Ще си платим глобите за тези отсъствия от работа. Ще участваме в заседанията на комисиите. През останалото време всички народни представители от \"БСП за България\" отиваме в районите си, където започваме срещи и разговори с гражданите по важни за техния живот въпроси. Не само членове и симпатизанти на БСП, всеки, който иска, е добре дошъл\", обяви лидерът на БСП. \nНинова заяви, че сряда е била важен ден за България и за председателството на Съвета на ЕС. \"Не се разбра, но след сериозни усилия от наша страна тогава Кристиан Вигенин трябваше да внесе проект за общо решение на НС, с подписите на всички ни, за приоритетите по председателството. Поели сме ангажимент пред парламента, народа, европейските посланици на нарочна среща да помагаме на правителството и да търсим национално съгласие по тези теми\", обясни тя. \"Главчев обаче изгони председателя на най-голямата опозиционна партия точно преди решението да бъде внесено. По този начин ГЕРБ създават политическо напрежение преди председателството и минират националното съгласие по тези теми\", категорична бе Нинова.  \nСоциалистите ще поканят на среща всички европейски посланици. Там ще бъдат представени приоритетите на ПГ \"БСП за България\" и виждането й за бъдещето на ЕС. Ще ги информираме, че грубо се нарушават принципите на правовата държава, погазва се парламентаризмът, налага се цензура върху различни мнения, не се зачитат и европейски демократични ценности за плурализъм и свобода на мненията, подчерта Нинова. \nМинути преди изявлението зам.-председателят на ПГ Жельо Бойчев и негови колеги внесоха в деловодството 88 подписа с искане за отстраняването на Главчев. Подписи са положили и депутати от ДПС. Искането ще бъде първа точка в дневния ред на парламента днес, като правилникът предвижда председателят да бъде изслушан. За да бъде прието предложението, то трябва да бъде подкрепено от повече от половината от присъстващите в залата народни представители. \nМеждувременно Димитър Главчев обяви, че е прегледал стенограмите от скандалното заседание, в което изгони Корнелия Нинова и Антон Кутев. Главчев обяви, че преразглежда наказанието си и вместо от две, гони Кутев от едно заседание. Социалистът коментира, че решението е самоинициатива на Главчев, а не по негова молба. \"И двете наказания - и моето, и на Корнелия Нинова, бяха абсолютно безсмислени. Не може да изгониш лидера на опозицията от залата за това, че говори неща, които са абсолютно очевидни\", добави той. \nРешението на БСП да бойкотира пленарните заседания и поведението на ДПС, които също отказаха да се регистрират, изправи управляващото мнозинство пред тежки проблеми с набирането на кворум. Едва от третия път се събраха 121 депутата, преди това гербаджиите нервно говореха по телефони и се чудеха как да извикат отсъстващите. Наличието на кворум доведе до неописуема радост сред мнозинството, което дори си ръкопляскаше. Данаил Кирилов се презастрахова от разпадане на кворума, като поиска поименно преброяване - депутатите имат право само на едно такова на ден. Макар официално да присъстваха 122 души, 30 секунди по-късно само 112 души гласуваха. \nАко БСП и ДПС продължат с бойкота, ГЕРБ и \"Обединените патриоти\" ще имат сериозен проблем със събирането на 121 депутати за начало на заседанията. Управляващите имат необходимия брой депутати, но ако няколко от тях отсъстват заради командировки или други ангажименти, няма как да се събере необходимият кворум без подкрепата на \"Воля\". Веселин Марешки вече обяви, че оставката на Главчев не била тяхна тема. \"Когато искахме оставките и казахме, че трябва да има вот на недоверие, всички ни казваха, че сме глупаци и нищо не зависи от нас. Не сме взели решение\", добави той.   \n", "date": "2017.11.17", "title": "БСП напусна пленарната зала   "}
{"url": "http://duma.bg/node/156055", "text": "Трудно може да си представим живота на съвременния човек без телевизия. Дори новите мобилни устройства и технологии предвиждат сериозни предавания, филми и атрактивни шоу програми да може да се гледат онлайн. В днешно време почти не остана държава, в която да няма национална телевизия и да не се излъчват стотици чуждестранни канали. Нека обаче се опитаме да надникнем отвъд светлината на малкия екран. \nВ епохата на черно-бялото излъчване водещите използват преди ефир зелено червило. То не само повече изпъква на екрана, преминавайки през червените филтри, но и с него устните изглеждат по-контрастни. \nПрез 30-те години на миналия век първоначално по радиото, а после и по телевизията стават популярни предавания с много епизоди и непретенциозен сюжет. Основните им спонсори са производители на сапун и препарати за почистване, понеже преобладаващата аудитория на тези програми са домакините. Затова сериалите и до ден днешен често биват наричани сапунки. \nПървите експериментални програми в руската столица започват да се правят през 1931 г. Обаче телевизори или приемници, както тогава ги наричат, все още не се произвеждат. Но как хората успяват да гледат предаванията?! Списанието \"Говорит Москва\" с гордост съобщава, че по онова време в града работят повече от 30 ръчно направени телевизора. \nИсторията на платената телевизионна реклама започва на 1 юли 1941 г. Именно тогава в Америка излъчват 10-секунден клип на фирмата за часовници Bulova Watch Company, която плаща за услугата цели 9 долара, включително и за изработката на видеото. Режисьорът Ридли Скот пък изпълнява поръчка на Apple за компютъра Macintosh и за 900 хил. долара създава 90-секундна тв реклама \"1984\", която е най-скъпата и най-известната в света. \nСNN (Си Ен Ен) е първата програма, която предлага концепцията с 24-часови новинарски емисии. Един от ключовите моменти в историята на телевизията е директното предаване на Войната в Персийския залив, когато за първи път се излъчват на живо бойни действия в ефир. В САЩ шеговито наричат канала Мрежа за пилешки качулки (от англ. - Chicken Hoodie Network). Аудиторията му обаче надхвърля милиард зрители. Компанията е сред първите, преминали към цифровизация, и излъчва на 6 континента и 4 езика - английски, испански, турски и немски. \nВъв Великобритания пък съществува задължителна лицензионна такса за телевизия, като от 2010-а всяко домакинство на Острова, което прекарва част от времето си пред малкия екран, трябва да плаща 145,50 паунда годишно. Със събраната сума се осигурява функционирането на обществения канал BBC (Би Би Си), който работи без реклама. Всички продавачи на телевизионни приемници трябва да записват адресите на купувачите в специална база данни, която се използва за контрол на некоректните ползватели на услугата. \nВъпреки широко разпространеното мнение, най-дълго задържалият се на екрана сериал не е \"Санта Барбара\". \"Пътеводна светлина\" влиза в Книгата с рекордите на Гинес като най-продължително излъчваният филм по телевизията. Сериалът тръгва през 1937 г. от радиото, а от 1952 до 2009 г. е гледан от няколко поколения зрители, като общият брой на епизодите е 15 763. \nОпра Уинфри е първата жена в света, която натрупва огромно богатство от водене на тв програми и продажба на стоки, свързани с този бизнес. Фирмата й се казва \"Harpo\" - името й на английски, написано наопаки. Обявена е за най-богатия афроамериканец на ХХ век и единствения в света милиардер от афроамерикански произход. \nВ Швеция правят специално предаване как жителите на страната да преминат към цветна телевизия. През 1962 г. техническият експерт на медията Киел Стенсон съобщава на зрителите, че благодарение на авангардна технология, разработена от екипа му, могат да превключат приемниците от черно-бялото изображение към формат, позволяващ и в ефира да се забележи красотата на дъгата. Всичко, което трябва да се направи, е върху екраните да се... надянат крепнайлонови чорапи! Специалистът дори демонстрира нагледно в ефир как се случва чудото. Стотици хиляди души от 7-милионното население на  скандинавската държава напразно се опитват да видят желаните цветове през моарето на собствените си чорапогащи, нахлузени на телевизорите. А останалите от сърце се смеят на сполучливата първоаприлска шега, разтърсила страната. \nВ Япония най-много се гордеят с \"Небесното дърво\". Най-високата телевизионна кула в света се издига в Токио на 634 метра, а за построяването й са похарчени 812 млн. долара. Освен първоначалното си предназначение, конструкцията също така е и огромен развлекателен и търговски комплекс. В създаването му участват общо 580 хил. души, а на финала на строителството на върха едновременно се намират 1200 човека. \nБез каквито и да било болтове и нитове е направена Киевската телекула (1968-1973). Всички нейни части са монтирани с помощта на електрическо заваряване. 24-етажната сграда е част от специален комплекс, издигнат на мястото на разрушено еврейско гробище. Със своите 385 метра (с 60 повече от Айфеловата кула, но пък с три пъти по-малко тегло) съоръжението е най-високото от решетъчните метални конструкции в света. В централната му част има вертикална тръба с 4-метров диаметър, която плавно преминава в част от антената и служи за шахта на два асансьора - единият се издига до 200 метра, а другият - до 329 метра. \nДомейнът .tv, в който предпочитат да регистрират сайтовете си повечето телевизионни канали, не е подобен на .com или .org. А принадлежи на тихоокеанска държава, преди 1976 г. позната и като Острови Елис. Правителството на страната с площ 25,6 кв. км, чието население наброява малко повече от 12 хил. души, получава за правото на ползване на този домейн над 2 млн. долара годишно, което е една десета от всичките й приходи.   \n", "date": "2017.11.17", "title": "Феноменът телевизия, или отвъд светлината на малкия екран  "}
{"url": "http://duma.bg/node/156101", "text": "В Плевен започва обучение на парамедици от ромски произход за системата на спешната помощ. Инициативата е на сдружение \"Разнообразни и равни\". Бъдещите парамедици ще трупат знания в лицензиран център за професионално обучение, след което придобиват диплом за професионална квалификация и право да работят в системата на здравеопазването. Разходите се поемат от сдружението. Обучението на петимата роми започва от 1 декември. \nМоделът показва добри резултати в София, а Плевен е първият град в страната, където също ще бъде приложен. Инициативата е стартирала у нас през миналата година, когато в София са обучени 10 роми за парамедици. Някои от тях работят вече в ЦСМП.   \n", "date": "2017.11.17", "title": "В Плевен обучават парамедици от ромски произход"}
{"url": "http://duma.bg/node/156103", "text": "Близо 100 пенсионери от Благоевград протестираха вчера пред областната управа с искане за по-високи пенсии. Водачите на протеста прочетоха декларация с три искания, която е адресирана до Народното събрание. Първото е за актуализиране и преизчисляване на пенсиите за осигурителния доход за 2013 г. Следващото искане е за гласуване на закон за възрастните хора, а третото - за преизчисляване процента на вдовишките пенсии до поне 35 на сто при 26,4% в момента. \"Протестираме за по-достоен живот, настояваме чрез областния управител тази декларация да влезе в Народното събрание и разгледана в най-скоро време, за да влезе в бюджет 2018 г., завършва декларацията. Организаторите на протеста влязоха в спор с охраната на сградата при опит да се срещнат лично с областния управител Бисер Михайлов.  \n\"Ние едва кретаме, а политиците казват, че няма пари. Но ние знаем, че в бюджета има излишък от 2,4 милиарда лева. Само за увеличение на техните заплати ли ще отидат тези пари\", питаха протестиращите. \n    \n", "date": "2017.11.17", "title": "Пенсионери от Благоевград поискаха по-високи пенсии пред областната управа"}
{"url": "http://duma.bg/node/156104", "text": "За около 30 години - от 1985 до 2014 г., детската смъртност в България е намаляла наполовина. Продължителността на живота се увеличава и достига 71,4 г. за мъжете и 78,7 за жените, но остава доста по-ниска в сравнение с европейските показатели. Продължителността на живота в добро здраве е 63,8 г. за мъжете и 69,2 г. за жените. Тези данни от изследвания на СЗО за България представиха вчера в МЗ. \nВъпреки че през последните 15 години има ръст на парите за здраве от 6,2 на 8,4% от БВП, България остава далеч от останалите европейски страни, които дават над 10% от БВП. В същото време българинът плаща от джоба си 44,2% от общите разходи в сектора, което остава най-висок дял на доплащане в Европа. \"Неприемливо е хората да бъдат бедни вследствие на лошо здраве. Необходим е мултисекторен подход и държавата трябва да обърне специално внимание на високите нива на тютюнопушене в България, на консумацията на алкохол, на затлъстяването, на нарастващата финансова тежест от незаразни заболявания и на високите нива на доплащане от страна на пациентите\", коментира директорът на българския офис на СЗО д-р Скендер Сила. \nПо отношение на броя на лекарите страната стои добре сред останалите европейски държави, но медицинските сестри и акушерките са наполовината от необходимото. \nВ България продължава да е най-нисък броят на регистрираните от HIV инфекции. В същото време сме много по-напред от останалите европейски страни по смъртност от болести на кръвообращението.    \n", "date": "2017.11.17", "title": "СЗО: Българите доплащат най - много за здраве"}
{"url": "http://duma.bg/node/156105", "text": "Общият разход средно на човек от домакинство през третото тримесечие на 2017 г. е 1382 лв. и се увеличава с 13% спрямо същото тримесечие на 2016 г., сочат данните на НСИ. Най-голям е скокът в разходите за жилище (вода, електроенергия, отопление, обзавеждане и поддържане на дома) - 20,3%. Ако миналата година за същия период на човек от домакинство са се падали средно 204 лв. за тези харчове, то т.г. те са 245 лв. Разходите за транспорт и съобщения нарастват от 132 на 155 лв. (17,6%), за храна и безалкохолни нарастват от 387 на 416 лв., почти със същия процент се увеличават разходите за алкохол и цигари, за свободно време, културен отдих и образование. Разходите за здраве се увеличават само с 3,1% (от 64 на 66 лв.). Най-голям е делът, близо една трета, на разходите за храна.  \nВъпреки ръста на разходите потреблението на основни хранителни продукти средно на човек от домакинство остава без съществена промяна спрямо същия период от м.г. Изключение правят плодовете и зеленчуците - потреблението им се увеличава от 19,3 на 20,2 кг, но консумацията на зеленчуци намалява с килограм - от 27,2 на 26,2 кг. Потреблението на мляко и млечни продукти, на месо и месни продукти, на яйца, захар, олио и пр. остават почти непроменени.  \nВ същото време общият доход средно на човек от домакинство нараства само с 9,4% и през третото тримесечие на т.г. е 1431 лв. В структурата на общия доход с най-висок относителен дял са доходите от заплата (54,4%), следвани от доходите от пенсии (25,9%), от самостоятелна заетост (7,7%) и от социални обезщетения и помощи (3,1%). За година доходите от заплата се увеличават с 10%, докато доходите от пенсии и социални помощи остават непроменени. \nВ началото на седмицата КНСБ изнесе данни, според които през последните 3 години 3/4 от населението в България получават доходи под необходимите за нормален живот, запазва се 30% броят на хората с доходи под прага на бедност (314 лв.). Всеки пети, нает в реалната икономика, получава минимално възнаграждение, а в туризма само за година нископлатените са станали двойно повече, подчертаха от синдиката.    \n", "date": "2017.11.17", "title": "За година разходите за жилище увеличени с 20 процента  "}
{"url": "http://duma.bg/node/156106", "text": "Облекчаване на процедурата при международното осиновяване и издаването на разрешения за посредничество при международни осиновявания предлага Министерството на правосъдието с промяна в две наредби. Те са за условията и реда за водене на регистрите при международно осиновяване и даване на съгласие от министъра на правосъдието и за условията и реда за издаване и отнемане на разрешение за посредничество при международно осиновяване и за осъществяване и прекратяване на дейността на акредитираните организации. \nИзмененията предвиждат да отпадне изискването за кандидат осиновители за деца от чужбина да предоставят удостоверение за сключен граждански брак, както и отпадането на задължението за юридически лица с нестопанска цел да представят копие от учредителни актове или устави и удостоверения, че са регистрирани като администратори на лични данни за издаване на разрешение за посредничество при международно осиновяване. \nВъв връзка с определяне на най-подходящия осиновител за децата с местопребиваване в България се променя съдържанието на декларацията за потвърждение на проекта за осиновяване, която кандидатите са длъжни да подават всяка година. Предвижда се тя да съдържа кратка информация за икономическото, социалното и здравословното състояние на осиновяващия и на членовете на неговото семейство, както и характеристики на детето, което той желае да осинови, в съответствие с разрешението за осиновяване. \n    \n", "date": "2017.11.17", "title": "Улесняват процедурата при международното осиновяване"}
{"url": "http://duma.bg/node/156107", "text": "В България 37,4% от населението над 20 г. са активни пушачи, показват данни от \"Национално проучване на факторите на риска за здравето\" на НЦОЗА, 2013-2014 г. Тютюнопушенето води до сърдечносъдови, ракови, белодробни, мозъчни и други тежки заболявания, информират от ведомството. Нараства употребата от малолетни и непълнолетни на наргилета. За рисковете и последиците за здравето от тези продукти предупреждават от МЗ. Директорът на българския офис на СЗО д-р Скендер Сила също предупреди за нарастващия интерес на подрастващите българи към наргилетата и подчерта, че е необходимо здравните власти да вземат мерки.   \nЗа популяризиране на Международния ден без тютюнопушене от началото на месец ноември регионалните здравни инспекции организират кабинети за консултиране и отказване от тютюнопушенето.  \nМеждувременно бе съобщено, че прогресивно се увеличава броят на болните от рак на белия дроб. У нас около 600-650 души на година заболяват от това, заяви д-р Марчела Колева, д.м. - специалист по медицинска онкология. Водеща причина за този вид рак е тютюнопушенето, но е важно и съдържанието на тютюна, филтъра, хартията на цигарата. Пушачите на пури по-рядко заболяват от тумори на дихателната система, каза д-р Колева. Тя подчерта, че българските специалисти в областта са информирани за новите методи на лечение, но им се налагат административни ограничения: \"В един момент ви казват - вие ще лекувате 5 души, а пред вратата чакат 10 човека\". По думите й лекарите, въпреки знанията си, които са на световно ниво, са поставени в ситуация, да не могат да предложат на пациентите да се лекуват с качествени медикаменти.      \n", "date": "2017.11.17", "title": " Всеки трети над 20 г. е активен пушач"}
{"url": "http://duma.bg/node/156056", "text": "Музата на Дейвид Линч, известна и като специален агент Тами Престън в новия \"Туин Пийкс\", идва с квартета си, за да представи новия албум \"We Dissolve\" у нас. Концертът на Криста Бел в \"София лайв клуб\" е днес, 17 ноември. Звездата включи българската столица в есенно-зимното си европейското турне, на което я придружават Кристофър Смарт - бас, визуализации, съавтор на песните в албума, Джейсън Олтмън - барабани, и Коул Хенсън - китари. \nПодгряваща група са класиците на идеологическата камерна музика, българските \"Тъксийдоумун\" - \"Две купета\". Музикантите през 2016-а се завърнаха на сцената след 20-годишна пауза с нов албум (\"Lost & Found\"), a в момента са на финала на записите и на следващия, който ще се казва \"Това е илюзията\". \nЗа днешния концерт, с който платформата \"Аларма пънк джаз\" на БНР чества своята 9-годишнина, програмата е следната: 20,30 ч. – отваряне на вратите на клуба, 21 ч. - приканване на публиката, 21,30 ч. - \"Две купета\" на сцената, 22,30 ч. - Криста Бел и групата й, 0 ч. и до зори - дарк-джаз/инди/трип-хоп/индъстриъл афтърпарти в бар \"Габа\". \nБилети по 37 лв. се продават в системата на EpayGo и на касите на EasyPay. На входа на клуба преди концерта ще са по 40 лв. ------------------------   \n", "date": "2017.11.17", "title": "Звезда от \"Туин Пийкс\" с концерт в столицата"}
{"url": "http://duma.bg/node/156057", "text": "Липсват обувки в коридора. Няма кафе в каната. Той трябваше да се прибере късно, но, когато тя се събуди сутринта, просто беше... потънал вдън земя. Премиерната поредица проследява историите на изчезнали хора, които оставят след себе си редица тайни и близки, които невинаги са толкова невинни. Какво ще открият разследващите? Зрителите ще се запознаят с разтърсващи истории, неочаквани обрати и шокиращи разкрития в \"Потънали вдън земя\" от 19 ноември, в 22,00 ч. по Investigation Discovery. \nЯсно е, че нещата не са наред, но истината е дори по-мрачна, отколкото изглежда. Завладяващата поредица разказва заплетени истински случки. Какво обяснява внезапното изчезване на 17-годишна гимназиална бейзболна звезда в Тексас? Две тийнейджърки се наслаждават на първия ден от лятната си ваканция в Южна Дакота, но не се връщат - какво се случва с тях? Мистерията и емоциите се задълбочават, докато семействата и полицията търсят отговори, а резултатът не винаги отговаря на очакванията.   \n", "date": "2017.11.17", "title": " \"Потънали вдън земя\" с шокиращи разкрития"}
{"url": "http://duma.bg/node/156058", "text": "Учени намериха ново доказателство, че т.нар. ефект на Моцарт не само съществува, но и може да донесе съществена полза. Ако работата изисква концентрация и мобилизация на умствените способности, музиката помага да се справим по-бързо с поставената задача, съобщи Лайф. \nПомощта на музикалния фон обаче е избирателна - любимите композиции, които са с ролята на фон при решаването на творчески задачи, действително влияят положително върху резултата. Но при особено сложни ангажименти, които изискват максимална концентрация, е възможно да възникнат проблеми. \nПри това учените отбелязват, че от особено значение е естеството на фона: ако музиката е приятна, производителността се увеличава; но в случай че музиката не съвпада с предпочитанията на индивида, неговият мозък се опитва да изолира звуци и продуктивността му намалява. \nПсихолози от университета в Кардиф изясниха, че влиянието на музиката върху човешката психика е недооценено. По мнението на специалистите, приобщаването на децата към музиката позволява да се увеличат когнитивните им способности и успехите в училище. \nРезултатите от изследването са публикувани в \"Popular Science\".   \n", "date": "2017.11.17", "title": " Доказаха ползите от ефекта на Моцарт"}
{"url": "http://duma.bg/node/156059", "text": "Шедьовърът \"Спасителят на света\" на ренесансовия гений Леонардо да Винчи бе купен за 450,3 млн. долара, съобщи аукционна къща \"Кристис\", цитирана от Франс прес. Това поставя нов рекорд за най-скъпа картина, надминавайки значително предишната творба - \"Les Femmes d`Alger (version 0)\" на Пабло Пикасо, която бе продадена за 179,4 млн. долара през 2015 г. \nПлатното на Да Винчи с размери 64,5 см на 44,7 см дълго време бе смятано за изгубено. На него е изобразен Христос, облечен в ренесансова одежда, с дясната си ръка той благославя, а в лявата държи кристална сфера. \nВъзможно е картината да е била нарисувана за кралското семейство на Франция и да е попаднала в Англия след женитбата на крал Чарлз I с френската принцеса Хенриета-Мария през 1625 г., посочва експерт по творчеството на Да Винчи. След 1763 г. следите на творбата се губят, докато тя не е открита отново през 1900 г., силно увредена, в частна колекция. Картината била продадена пак през 1958 г., а после закупена в лошо състояние от консорциум на търговци на произведения на изкуството, които платили за нея по-малко от 10 хил. долара през 2005 г. Те възстановили творбата и потвърдили автентичността й като произведение на Леонардо да Винчи. \nДосегашният собственик на \"Спасителят на света\" бе руският милиардер Дмитрий Риболовлев, който я закупи през 2013 г. за $127,5 млн. Преди търга, продължил 19 минути, произведението бе оценено на 100 млн. долара.     \n", "date": "2017.11.17", "title": "Платиха рекордна сума за \"Спасителят на света\""}
{"url": "http://duma.bg/node/156060", "text": "Традиционното връчване на \"Щастливи награди\" (Happy Awards) ще се проведе за пореден път в София. Известни модни къщи ще покажат своите елегантни есенно-зимни колекции. \"Ще бъдат наградени и българите, които са направили с нещо хората около себе си щастливи. То може да бъде усмивка, жест, песен, урок, но важното е да допринасяме с нещо за красота в отношенията и живота ни\", разкри организаторката на събитието Мариана Аршева от сп. \"Мери\". \nНагради ще бъдат връчени в различни категории: \n* \"Най-щастливият дует!\" - Катя и Здравко от \"Ритон\", които отпразнуваха тържествено 40 години заедно на сцената и в живота. \n* \"Най-щастливият вицепрезидент на България  \" - госпожа Илияна Йотова, заради каузите, с които помага на хората. \n* \"Най-щастливият лекар\" - проф. Крум Кацаров, видял щастието и усмивката на много хора, на които е помогнал в практиката си. Бившият началник на ВМА и един от най-добрите гастроентеролози в България на следващия ден ще отбележи 60-годишен юбилей. \n* \"Най-щастливата директорка\" - Жени Михайлова, която управлява Двореца в Балчик, уникално красиво място от България, където целогодишно се събира много положителна енергия и идват хора от цял свят. \n* \"Най-щастливият дизайнер\" - Атанас Парушев, който преди дни отбеляза половинвековен юбилей, като за 30 години творческа дейност е облякъл над милион души и ги е направил по своему щастливи. \n* \"Най-щастливият митрополит\" - Западно и Средноевропейски митрополит Антоний, подал ръка на много българи у нас и по света. \n* \"Най-щастливият комплекс\" - Пампорово\", където се събират най-много любители и професионалисти, щастливи да практикуват сред красивата природа зимните спортове. \nНаградите - плакет и поставка за снимки с инкрустация на 100-каратов диамант, са осигурени с любезното съдействие на световния гигант \"Алтънбаш\". Организаторите обещават шоуто да бъде повече от невероятно. Ще има уникални колекции, подходящи за наближаващите коледни и новогодишни празници. Водещ на церемонията е красавецът и идол на тийнейджърките Ивайло Колев, миналогодишният победил на конкурса \"Бургас и морето\". Присъстващите ще бъдат поздравени с изпълнения на едни от най-големите звезди на българската поп музика: Кристина Димитрова, Искрен Пецов, Мая Нешкова, Рени, Краси Аврамов и др.   \n", "date": "2017.11.17", "title": "\"Щастливи награди\" пак връчват в София "}
{"url": "http://duma.bg/node/156061", "text": "Наградените творби от юбилейния, десети национален конкурс за детска рисунка \"Нарисувай ми слънце\" са представени по инициатива на редакцията на сп. \"Аз съм българче\" в Туристическия информационен център \"Ларго\" на метростанция Сердика тт. В надпреварата се включиха 77 творци, деца и младежи от цяла България и зад границите й. Между 110-те рисунки журито номинира общо 48 творби, а 29 от тях спечелиха награди. Експозицията на наградените слънца може да се види между 9.30 и 18 ч. от понеделник до петък до края на ноември.   \n", "date": "2017.11.17", "title": "Изложба \"Нарисувай ми слънце\""}
{"url": "http://duma.bg/node/156062", "text": "Младата мексиканска оперна звезда Неви Мартинес ще се изяви като Лучия днес от 19 ч. в Старозагорската опера. Очарователната певица ще направи своя дългоочакван дебют в мечтаната роля в партньорството на украинския тенор Назар Тацишин, когото публиката добре познава от успешния му дебют миналата година в ролята на Ернесто от \"Дон Паскуале\" на Доницети. Той гостува със състава на Старозагорската опера в спектакъла на \"Лучия ди Ламермур\", който бе представен на хълма Царевец във Велико Търново през юли в рамките на \"Сцена на вековете\". Днес Тацишин ще влезе в ролята на Едгардо за първи път пред старозагорската публика. В спектакъла участват още солистите на Старозагорската опера Валери Турманов - в ролята на Енрико Аштън, Пламен Кумпиков - Раймондо, Георги Динев - лорд Артуро, Нели Нечева - Аличе, хор, оркестър, представители на Прабългарската школа за оцеляване \"Бага-тур\", деца от ДЮСОБ \"Маргаритки\". Ще дирижира Томазо Плачиди от Италия. \n    \n", "date": "2017.11.17", "title": "Мексиканка ще бъде Лучия ди Ламермур в Стара Загора"}
{"url": "http://duma.bg/node/156063", "text": "Издателство \"Обсидиан\" организира премиера на новата книга на Кристин Димитрова \"Като пристигнеш, обади се\" днес, 17 ноември, от 18.30 ч. в книжарница \"Гринуич\" в София (бул. \"Витоша\" 37). Специални гости ще бъдат Амелия Личева, Катя Атанасова, Марин Бодаков и Силвия Чолева, както и Венцислав Велев със своята китара. Участва екипът на \"Аз чета\": Александър Кръстев - модератор, Габриела Кожухарова и Милена Ташева. \n    \n", "date": "2017.11.17", "title": "Премиера на Кристин Димитрова в \"Гринуич\""}
{"url": "http://duma.bg/node/156064", "text": "Известната кънтри певица и журналистка, която наскоро организира голям международен фестивал за изпята поезия - \"Sofia Singer Songwriter Fest\", ще бъде жури на международния фестивал \"Кантфест Белград 2017\" между 17 и 19 ноември. Тя ще оценява изпълненията на 20 поети с китара от Сърбия, Хърватия, Словения, Македония, Унгария, САЩ и България. Родината ни е представена от Марияна Добрева (известна като фронт дама и основателка на рокгрупа \"Силует\") и Борис Масларски - млад музикант, син на известния бард Асен Масларски. Артистите ще се представят с две авторски песни в две конкурсни вечери - финал и полуфинал. Ще има и участия в сръбската национална телевизия и радио, както и записи в известното студио \"Шум\" в Белград.  \nЛили Друмева ще посети и Румъния в началото на декември, където ще подпише договор с румънски импресарио и ще изнесе концерти в Букурещ. Певицата ще участва и в предавания по Румънското национално радио. Плановете й са да направи голямо турне в северната ни съседка през лятото на 2018 г., което да включва фестивали в Брашов и Тимишоара. Лили Друмева записа песен на румънски език \"Aripi de drum\" (\"Криле за пътуване\"). На 15 декември певицата ще изнесе коледен концерт в клуб \"The Art Foundation\" заедно с китариста Коста Ланджов. Програмата включва нежни ирландски балади, авторски композиции и известни коледни песни. На 14 януари догодина нейната група \"Лили ъв дъ уест\" ще обедини усилията си с Кварто квартет в концерта \"Музика от целия свят\". Зала \"България\" ще бъде огласена от кънтри музика и класика. \nВ началото на февруари изпълнителката ще участва в голям форум за каубойска поезия и музика в град Елко, щата Невада. След това ще се отправи към Италия, където ще изнесе концерти в Милано и околни градове заедно с известния италиански мандолинист Масимо Гати.   \n", "date": "2017.11.17", "title": "Лили Друмева журира поети с китара в Белград"}
{"url": "http://duma.bg/node/156065", "text": "След успешната премиера на \"Спящата красавица\" в началото на годината и пълните с детски усмивки салони екипът на \"Първи български балет - Веса Тонова\" е готов и с поредния си детски образователен спектакъл-шедьовър - на 18 ноември в \"Сити Марк арт център\" в София. \nДолината на река Лоара, мястото, вдъхновило великия майстор на приказките Шарл Перо да разположи действието на една от най-известните си приказни истории - \"Хубавицата в спящата гора\", вдъхнови и създателите на това представление за пореден път да надникнат в историята на приказката, музиката и балета - епохите, в които са се зародили приказката и балетната й форма. Разкриват се непознати за децата моменти от оригиналния текст, интересни герои от познати филмирани версии, умело вплетени в либретото на балета. \nОтново тандемът Тонова, Раковски, Герон са подготвили спектакъл в достъпна за децата форма, обединяващо ядро на музика, театър и балет. Освен част от познатите артисти от премиерните спектакли на сцената ще се изявят и нови имена, научи ДУМА от продуцентския екип.   \n", "date": "2017.11.17", "title": "Балетен спектакъл за деца в \"Сити Марк арт център\""}
{"url": "http://duma.bg/node/156066", "text": "Страстта и характерното очарование на френските филми ще зарадват зрителите на тазгодишната \"Киномания\". Фестивалът на френския филм е част от панорамата за седма година и се осъществява в партньорство с Френския културен институт. Началото ще даде \"Прекратяване на огъня\" днес в \"Люмиер Лидл\", а режисьорът на филма Еманюел Куркол ще бъде специален гост на откриването. \nВъв френската програма са включени няколко заглавия, свързани със знаменити творци като \"Гоген - Пътуване до Таити\" на Едуар Делюк, с участието на Венсан Касел в ролята на именития художник; \"Роден\" на Жак Доайон, разказващ за живота на легендарния скулптор; \"Далида\" на Лиса Асуелос, пресъздаващ трагичния живот на една от най-известните френски певици от края на 50-те до 80-те г., както и \"Джанго\", който разкрива историята на популярния джаз китарист и композитор Джанго Райнхард и на неговата борба в окупираната от фашисти Франция през 1943 г. Сред заглавията е и филм за пионерите на киното - Огюст и Луи Люмиер. Артистичният директор на фестивала в Кан Тиери Фремо селектира най-значимите сред съхранените филми на двамата братя. \"Люмиер\" е не толкова документален, а 90-минутна компилация, която обхваща близо 1500 филма. Изабел Юпер ще видим в \"Мадам Хайд\" на Серж Бозон, изпълнен с ексцентричен комизъм трилър - свободна импровизация върху популярния сюжет за доктор Джекил и г-н Хайд, но с изненади. За изпълнението си Юпер получава награда за най-добра актриса в Локарно. Марион Котияр ще очарова зрителите във филма на режисьора Гийом Кане \"Рокендрол\".  \nКотияр ще видим и в \"Призраците на Исмаел\", където е в образа на мистериозната Карлота - съпругата на кинорежисьор (в ролята Матийо Амалрик), изчезнала преди 21 години, която внезапно се появява и внася смут в спокойния живот на мъжа си и приятелката му Силвия (Шарлот Гензбур). \"В легло с Виктория\" пренася в разхвърляния живот на трийсетинагодишна разведена адвокатка с две деца, на ръба на нервна криза. Режисьорът и сценарист Жюстин Трие е създал романтична комедия. В съвсем различна стилистика е \"Момичето от Брест\" - гневен филм, който насочва вниманието към сериозни проблеми и цели да разтърси една самодоволна система, представяйки истинската история за дългата борба на една жена да бъде приета насериозно при сблъсъка си с фармацевтичната индустрия. Филмът е заснет по бестселъра \"Медиатор 150 мг\", а режисьор е Еманюел Берко. \"Сто и двадесет удара в минута\" отдава почит на политическия активизъм и се превърна в модерна класика на гей киното. Разказвайки свои лични преживявания, Робен Кампийо, режисьор на продукцията, представя случилото се през 90-те г. с парижката група активисти ACT UP, чиято мисия е да привлече вниманието към болните от СПИН.   \n", "date": "2017.11.17", "title": "Френските филми на \"Киномания\""}
{"url": "http://duma.bg/node/156073", "text": "Навремето учехме здраво. Наистина понякога не оставахме чужди на изкушението и преписвахме от \"пищови\", но ни наказваха сериозно, защото искаха да знаем истински. Да се учудваме ли тогава, че в онази, анатемосаната днес държава, общата култура на хората и постиженията във всички области бяха впечатляващи. При това се налагахме със свой стил в света, в повечето случаи, без да копираме механично и дори профански чужди схеми, независимо от политическата и икономическата ни обвързаност с тогавашната социалистическа общност.    \nДнес подозрително много от бъдещите строители на капитализма също преписват, но и унизително подражават, окултуряват се с пошли образци на новите ни идоли за масова употреба. Натрапва се обаче фактът, че общата култура на тези след нас е доста слабичка. Речникът им постен, мислите им - объркани, стремежите - потребителски, но в хармония с масово прокламираното от модераторите на обществения вкус тържество на нагона, не на закона. \nРазбира се, има млади хора, които осъзнават силата на образованието и се доказват, но след това мнозина от тях отлитат към други географски измерения в търсене на перспектива, загърбвайки родния хаос, проблемното ни обучение и... слабите преписвачи. Някои от последните пък поради липса на амбиция и пристрастеност към живота в стил Чака-Рака се обявяват за \"патриоти\" и прокламират лицемерно за драма раздялата с Отечеството. Пък и ако се замислим, защо му е на младия човек без стремежи към истинско знание и усъвършенстване да се трепе, когато у нас изпити, цели дипломи, шофьорски книжки и всякакви други документи за \"квалификация\" се вземат не чак толкова трудно. Всичко си има цена, казват посветени. Кръвните ни братя от съседна Македония понякога се шегуват така: \"...плати, па клати\". Е, накрая пак ние като общество сме изклатените, ама не си признаваме. По-важно е да се самозалъгваме с несъществуващи постижения, да демонстрираме послушно подражание в най-лошото, да преписваме ценности, които далеч, далеч назад сме имали и следвали. Но все пак младите преписвачи отнякъде са зърнали този порок и най-малко са негови създатели. Я се огледайте какво копиране и яростно преписване вилнее от самото начало на драматичния ни преход към демокрация. Та нима не се синхронизирахме с всички европейски норми, включително и правните такива, за да ни припознаят за членове на европейското семейство? В което все повече изпадаме в положението на доведеното дете. Или отбрани стари преписвачи от времето на хартиените \"пищови\" ни пуснаха всички вкупом по улея на бобслея. На тях документално всичко им е наред. И с обществените поръчки, и с еврофондовете, и с всичко друго под слънцето, свързано с така възлюбената от нашите политици дума \"ценности\", но в прекия, а не в иносказателния й смисъл. Дават обещания, после рапортуват, а началниците от Евросъюза ни награждават със снимка пред знамето за спомен от неизпълнените критерии. То не бяха доклади, то не бе чудо. Сега отново за 17-и път ни поощриха за старанието, но било рано да не ни обследват периодично. Ами като имитираме, а не се реформираме, така ще бъде. Пък и на противниците ни за Шенген от Германия и Холандия това си е още един аргумент за тяхната правота. Независимо че точно по този пункт наистина сме изпълнили поставените предварителни условия. Явно е обаче, че в Берлин и Хага имат \"некои съображения\", за които можем само да се досещаме. \nТа механичното преписване и подражание без размисъл очевидно не ни води към слънчевата страна на живота. Някой си печелил от шистов газ, хайде и ние да дупчим недрата и пръскаме химикали в най-плодородната ни земя. Друг ни набутал в програма за защитени степи и ние веднага сме готови да превърнем в пустиня маса плодородна земя в Добруджа. Трети от позицията на своите интереси ни принуди да изоставим изгодните за нас \"Южен поток\" и \"Белене\", без да мисли, че енергията ще се превърне в основен проблем за доста близкото ни бъдеще. В ужасно мръсната София пък се готвят да изчистят въздуха с елеминиране на замърсяващите въздуха автомобили и преписали евроангажимент за това. Добре, всички искаме повече кислород. Но защо се превърнахме наистина в гробница за стари дизели. В унеса да се докарваме и присъединяваме към критерии на хартия забравихме за реалните нужди на хората. Едни \"преписват\" живота на богатите, пушат пури, живеят по европейски, помпат силикон и други простотии за много хиляди, а на други милион и двеста хиляди истински бедни пенсионери, 57 на сто от хората на тази възраст, подхвърлят по 40 лева за Коледа. Какво великодушие! \nСега разбираме, че на нашия континент държави, които са си надвили на масрафа, узаконили \"трети пол\". Нищо чудно и родните преписвачи след време да поемат ангажимент и ни присъединят към тази толерантност. Народът едва ли ще има нещо против, но ако и ние си надвием на масрафа. Нали?   \n", "date": "2017.11.17", "title": "Преписвачи"}
{"url": "http://duma.bg/node/156067", "text": "МЕЖДУНАРОДЕН ДЕН НА СТУДЕНТИТЕ. Отбелязва се за първи път през 1941 г. в Лондон по решение на Международния студентски съвет. На тази дата през 1939 г. десет студенти от Карловия университет в Прага, в т.ч. лидерът на протеста Ян Оплетал, са убити от нацистите. 1200 са изпратени в концентрационни лагери. На същата дата през 1973 г. студенти от Политехниката на Атина започват протест срещу военната хунта. Недоволството им е смазано, а армията влиза с танкове в университета. 1796 - УМИРА ЕКАТЕРИНА II ВЕЛИКА, РУСКА ИМПЕРАТРИЦА (Р. 1729 Г.). Най-дълго управлявалият владетел на Руската империя, като периодът на нейното управление е наричан \"Златен век\" и е сочен като пример за просветен абсолютизъм. Под нейното ръководство излиза сатирично списание, пише комедии, приказки и исторически произведения. 1865 - В ШВЕЙЦАРИЯ СЕ РАЖДА ЛУИ АЙЕР, ПЕДАГОГ И ОБЩЕСТВЕНИК (УМИРА 1916 Г.). Основател на спортното движение в България. Преподава спортни дисциплини в гр. Вьове. През 1893 г. българският просветен министър Георги Живков го кани заедно с още 9 швейцарски педагози в България, за да поставят основите на спортното образование. Айер преподава физическо възпитание в Лом, Силистра и Русе и е главен треньор на Юнашките дружества в страната. Въвежда спортовете лека атлетика, вдигане на тежести, борба, бокс и др. Участник в Балканската война като доброволец в българската войска. Загива като доброволец в Първата световна война при отбраната на Дойран. 1988 - БЕНАЗИР БХУТО (1953-2007) Е ИЗБРАНА ЗА ПРЕМИЕР НА ПАКИСТАН. Тя става първата жена - глава на правителство в мюсюлманска страна. Министър-председател е в периодите 1988-1990 и 1993-1996 г. През 1997 г., след като губи изборите, е подведена под отговорност за корупция и финансови злоупотреби. Емигрира, но се завръща в страната през 2007 г. Става обект на два атентата, като при втория е смъртоносно ранена и умира в болница от раните си. 1989 - ЗАПОЧВА НЕЖНАТА РЕВОЛЮЦИЯ В ЧЕХОСЛОВАКИЯ. Началото е мирна студентска демонстрация в Прага, която е потушена. Загива един студент. Това става причина за серия от протести от 19 ноември до края на декември. Нежната революция завършва на 29 декември с.г. 17 ноември се чества в Чехия и Словакия като Ден на борбата за свобода и демокрация. 1993 - БЪЛГАРИЯ СЕ КЛАСИРА НА СВЕТОВНОТО ПЪРВЕНСТВО ПО ФУТБОЛ В САЩ (1994). Успехът на \"лъвовете\" пред 50 хиляди на \"Парк де Пренс\" с 2:1 срещу \"петлите\" е прелюдия към незабравимото американско лято, когато България става четвърта сила в света по футбол. Двубоят във френската столица остава в историята с двата гола на Емил Костадинов, когото пресата нарича \"екзекутор на петлите\", а един от най-емблематичните родни журналисти - Николай Колев-Мичмана, ще бъде запомнен завинаги с думите \"Господ е българин!\"   \n", "date": "2017.11.17", "title": "Датата"}
{"url": "http://duma.bg/node/156068", "text": "\nВ момента се обсъжда предложение за отпадане на добавката за стаж. Не вземам отношение по този въпрос. Има специалисти, които са в състояние да го обсъдят и решат справедливо в името на работилите лоялно към работодател и фирма хора. Не мога да приема за нормално обаче добавката за трудовия стаж в съдебната система.   \nВ съдебната система, независимо в кой сектор се работи, се начислява добавка ежегодно 2%, ако постъпвате на работа с трудов стаж 10 години, се начислява към получаваната заплата 20% и продължава до приключване на трудовия стаж и пенсиониране. При трудов стаж в съдебната система 20 години получаваш 20 заплати. По този въпрос съм отправял писма до редица инстанции. И ако имаше несъгласие, че изнесеното от мен не е вярно, следваше да бъда уведомен. Ако има промяна с изравняване добавката за трудовия стаж в съдебната система с този законен процент, който е навсякъде в държавата, моля за извинение. Не може заплащанията в съдебната система да продължат с ежегодно увеличаване 2%. \nКъде го има това и въз основа на какъв документ се извършва? \n    \n", "date": "2017.11.17", "title": "Добавка към добавката"}
{"url": "http://duma.bg/node/156069", "text": "Обръщението на НС на БСП към социалистите е чудесна форма за контакт с членовете на партията. А идеята и предложението напусналите партията по различни причини да се завърнат в нейните редове е разумно. Партийните ръководства по места и основните партийни организации, според стари партийни членове, трябва да изпратят това предложение във вид на индивидуално писмо до всеки. Това ще е и форма за истинско, не показано, уважение и доказателство, че никой не е забравен. А тези, които се включиха в други партийни структури или основаха такива, не ни трябват. \nНаистина България се нуждае отдавна от план за бъдещето. Зрелостта на националното партийно ръководство би трябвало да се покаже именно чрез такъв план. Не разбирам написаното \"извеждането на страната по друг, различен път\"!? Какъв може да бъде този \"друг път?\" Имам впечатлението, че ръководството на нашата партия се срамува да употребява думата \"социализъм\". А нали сме социалистическа партия? Каква друга форма на управление ще възприемем, която да се отличава от тези от последните 27 години? Къде е социализмът в нашата програма, устав и програмни документи? Хората, особено тези, които напуснаха партията по различни причини, ще потърсят отговор на техните вълнения по пропилените традиции на нашата уж лява партия. Другари, помислете за това!     \n", "date": "2017.11.17", "title": " Къде е социализмът в програмата?"}
{"url": "http://duma.bg/node/156070", "text": "На 2.11.2017 г. се проведе национален протест на пенсионерите, на който дойдоха хора от много краища на страната. Те протестираха пред парламента с искане за увеличение на всички пенсии, като се преизчисляват всяка година според осигурителния доход от предходната, както и да се промени коефициентът, по който се случва това. При протестиращите дойдоха депутати и общински съветници от БСП, които изразиха подкрепата си към пенсионерите. Лидерът на партията Корнелия Нинова обеща заедно с колегите си да се борят докрай за закон за възрастните хора, който гарантира достойна социална активна позиция и живот. Говориха пенсионери от няколко области и споделиха как се живее в крайна бедност и недоимък, в невъзможност да посрещнат най-насъщните си нужди. По една от телевизиите председателката на бюджетната комисия г-жа Менда Стоянова съобщи, че пенсионерите искат повишение на пенсиите с 22 на сто, което струвало 1 милиард лева. Първо, такова искане на протеста нямаше, беше приета декларация, в която подробно са описани всички искания на пенсионерите. След изтичане на шестмесечния срок законът за възрастните хора на ПГ на БСП отново трябва да бъде внесен в парламента за повторно разглеждане от НС. Крайно време е управляващите да уважат заслужените искания на пенсионерите. С 40 лева по Коледа техните унижения няма да спрат.     \n", "date": "2017.11.17", "title": "Живеем юнашки живот сиромашки..."}
{"url": "http://duma.bg/node/156071", "text": "\nПод граничната ограда дупка - голяма работа, ще я запълним, ами другите дупки, ами другите ями, в които безнаказано потъват милиони, потъва безнадеждно българският дух! Едва ли има друга държава в Европа днес, за чиито граници да се водят такива вътрешни ожесточени спорове, да се развихрят такива политически страсти, без да се изключва и безцеремонната външна намеса. \nНе бих искала да се връщам назад в историята, но да не забравяме, че ние почти във всички посоки граничим със себе си, с България, че в живота на стотици хиляди българи са проектирани трагично исторически събития. И този неоспорим факт налага трезвата оценка за състоянието на българската граница. \nВсякакви увъртания, всякакви мултиплицирани глобалистични, неолиберални и мултикултурни интерпретации за държавни граници и държавен суверeнитет са прах в очите на българското общество. \nЯ си спомнете кой и защо се втурна да разгражда българската граница. Ами тоя бяс да се вадят на показ всички досиета, и то от конюнктурни сополанковци?! В никакъв случай не сравнявам доносничеството с разузнаването. А именно България разруши позорно институцията \"Държавна сигурност\". Защото да служиш и работиш за сигурността на своята държава се иска пипе - професионални позиции и изключително силен характер. \nТа за дупката под граничната ограда - това е най-малкият проблем. В този разлюшкан от агресия свят на България е необходима абсолютно единна позиция за състоянието и опазването на българската граница! \nТо не бяха спорове, кавги кой да я строи, кой да я охранява. Едно време си имахме истински гранични войски, а днес? Коя държава си унищожи армията, трябва да си слабоумен, за да приемеш аргументи и разни брътвежи за модернизация на армията. И как да асимилираш факта, че имаме около 20 000 души армия (основната част посивяла), че връщането на донаборната служба било противоконституционно, че професионалната армия била по-евтина, че НАТО бил гарант на мира и ще ни пази. Днес в България има според публичните изявления около 200 000 дебеловратести охранители, а колко е с напълно сринатият рейтинг полицията? \nБоже, пази България! \nНе е ли парадоксално канени и неканени отвън да надзирават и да ни съветват за нашата граница (и то от всички посоки)? Само транзитна зона ли е България? И защо властващите скочиха срещу позицията на президента за уседналост? Къде по света охраняващите спят в найлонови палатки, нямат право да стрелят... И само някой да посмее да посочи уязвим участък. Видите ли, така помагал на прииждащия поток! И стига с тези смехории за секретна, за класифицирана информация, защото години наред българският народ е напълно наясно с опазването и стабилността на граничните ограждения. \nКак 4 пъти скочи цената за едни и същи съоръжения? И кой бил виновният - общината, държавата? Ние, че търпим такива продажни властници! \nИ тоя ЕС, заченат като сдружение за стомана и въглища, се превърна като диктатор и ментор на цялостната политика на Европа (системно торпилирана и днес напълно подвластна на САЩ). И какво сколаса за толкова години? Брюксел се превърна в цитадела на бездарни и алчни политици, на самонадеяни лидери, довели най-стария континент до сеизмичния срив на неговите ценности, превърнали го в арена на ужасни терористични изстъпления! И стига са ни залъгвали с тоя Шенген, с еврозоната, защото днес Европа е люшкащ се кораб, а България - прогнила лодка на абордаж. \nНали България е периферията на ЕС, защо й се подхвърлят трохи за границата, а на Турция се даряват луди пари - да се справя и задържа бежанския поток? Нищо подобно! Тя просто си оправя проблемите вътре в нея, в Ирак и Сирия с безправните кюрди, да не говорим за нагло изявените имперски интереси на Балканите! \nИ ето я нашата Китайска стена - можело с малка стълба да я прескочиш, с ножица да срежеш кълбестата тел и цъфнеш на българска земя. Нищо че юнак Цецо стъпи лани на истинската Китайска стена и донесе като подарък на Бойко Конфуций. И какво ли научи премиерът от философа? \nИ докато другите държави - членки на европейската общност, си бранят стръвно националните интереси, нашите безгръбначни управници правят само теманета, някои от тях станаха за смях, една шепа поцелуйковци ни заложи на евроатлантическия тезгях! \nИ не дупка под граничната бразда, а вече зее пропаст пред 13-вековна България!     \n", "date": "2017.11.17", "title": "Под границата дупка... "}
{"url": "http://duma.bg/node/156072", "text": "Една малка анкета с няколко въпроса. \n1. \"Ние не можем да се похвалим с особена социална дисциплина. Държавна вещ у нас е тази, която може да се обсеби без всяко гризене на съвестта. Такова отношение имаме въобще към имуществото на юридическите личности (общини, дружества), чието безнаказано \"докопване\" е чисто и просто геройство. Колко души гледат на държавата само като на институт, чрез който косвено се богатее, а не само на пряк извор на забогатяване? Съществуват ли у нас примери на нравствено линчуване на обсебителите на обществени средства? Колко пъти е прилаган законът за преследване на незаконно забогателите чиновници, гласуван още през 1895 г.? Коя опозиционна партия, след като в агитациите си е обещавала ревизиране богатствата на членовете на управляващата партия, след дохождането й на власт е създала този опасен прецедент?\" \nПознайте: \nа/ в кой вестник (телевизия или радио) е отпечатана (произнесена) горната констатация; \nб/ коя нашумяла през последните години афера е дала повод за цитираните разсъждения: \n- ликвидирането на КТБ; \n- десетките незаконни вецове, построени върху земи - публична държавна собственост, без необходимите документи, чийто скъп ток плащаме. 2. \"Днес тези, които смятат държавата за своя, лъжат безобразно същата държава в данъчните си декларации и правят всичко възможно, за да осуетят плащането на определения им данък.\" \nСпоред вас авторът има предвид: \nа/ Иво Прокопиев; \nб/ Делян Пеевски; \nв/ Цветелина Бориславова; \nг/ Цветан Василев. 3. \"А когато няма корупция отгоре, такава е немислима и долу.\" \nАвтор на тази мисъл е: \nа/ Цветан Цветанов; \nб/ Ахмед Доган; \nв/ Иван Костов; \nг/ замесените в \"суджукгейт\". 4. \"В това отношение казанлъшкият мемлекет-чорбаджия Груйолу и тетевенският х. Тило бяха изпреварили всички, превръщайки своето ходене по обществени работи в шествия с феодален церемониал: \n1. Най-напред тичат три кучета, които лаят и предупреждават, че чорбаджията иде; \n2. Ганчо, млад момък с потури, чепкен и кожена шапка на главата; \n3. На няколко крачки зад Ганча - едно заптие; \n4. На около десет крачки зад заптието Стоенчо Груйолу, обикновено със самурен кюрк; \n5. На известно разстояние върви Митьо Коев (чибукчия) с чибука на Груйолу, поставен в сукнен калъф; \n6. 3ад Митьо вървят \"аазите\" - българи, членове на Общинския съвет. Задаването на Груйоловото шествие спира цялото движение по улицата, а тези, които са били седнали по дюкяните, веднага ставали на крака, да го поздравят.\" \nТова е откъс от съвременен фейлетон, написан в ретростил и пародиращ: \nа/ кортежите от коли на милицията и УБО, с \"буркани\", подаващи непрекъснат вой на сирени и предшестващи лимузините със затъмнени стъкла на генералния секретар на ЦК на БКП Тодор Живков; \nб/ кортежите от коли на полицията и НСО, с \"буркани\", подаващи непрекъснат вой на сирени и предшестващи лимузината със затъмнени стъкла на три пъти премиера Бойко Борисов. 5. \"Лансирането на една кинозвезда или млад водач на една партия като величие, държавник, спасител, авторитет днес става с едни и същи средства на рекламата. Започва се с издаването на собствен вестник, който непрекъснато се занимава с въпросната персона. Вчера заминал, днес пристигнал, посетил, бил посетен, говорил на многолюдно събрание, което с бурен ентусиазъм изслушало речта, изпълнена с мъдрост и житейски опит, бил посрещнат с музика и манифестация, направи изявления, изказал своето становище, има хрема, не приема на имения си ден, посети японска изложба, убоде се на трънче, поряза си пръста, пази стаята и пр.\" \nТук е излишен въпросът за кого става дума. Просто добавяме: \"прерязва лента, епилира си космите на гърдите и краката, вкарва дузпа от трети опит, прегръща и целува де що му падне чужд държавник, говори за Господ като за \"Началника\", три папи го галят по главата\". 6. \"Парвенюто е успял вече да стане \"голям\" човек. Той трябва да изчезне като плебей и на бърза ръка, почти отведнъж да се претвори в господар с всичкото му вътрешно самочувство и външен вид. \"Ех, приятелю, казва Големанов на Енчо, ти си все същият, а аз не съм същият. Сега инак мисля, инак приказвам, инак стъпвам, инак ме гледат хората и всичко по-инак. Чудно нещо е това властта... Изведнъж станеш по-голям, по-тежък, по-важен. Ще трябва друг бюст.\" \nТези разсъждение са на ниво: \n    а/ селски кмет; \n    б/ областен управител; \n    в/ депутат; \n    г/ министър; \n    д/ премиер; \n    е/ всички изброени. 7. Коя от изброените социологически агенции е организирала анкетата: \"Алфа Рисърч\", \"Галъп Интернешънъл\", \"АФИС\", \"Маркет Линкс\", \"Сова Харис\" и от кое средство за масова информация - вестник, телевизия, сайт, е разпространена през ноември 2017 г.?      \n", "date": "2017.11.17", "title": "Оптимистична теория... А реалността?  "}
{"url": "http://duma.bg/node/156074", "text": "Българската общност в Крим е сериозно обезпокоена от оскверняването на монумента на съветския воин освободител в Пловдив и го възприема като поредната провокация, чиято цел е да опорочи многовековните братски отношения на руския и българския народ. Неслучайно като обект за това е подло избран паметник, който е станал символ не само на мъжеството на съветския войник, но и на руско-българското единство.  \n\"В Болгарии русский солдат\", се пее за него в известната песен и в двете страни ласкаво го наричат \"Альоша\". Трудно е да се намери в света друг пример за такова трогателно отношение към паметник, олицетворяващ братските отношения на два народа. Затова смятаме, че оскверняването на \"Альоша\" е перфиден акт на вандализъм, който реже на живо и оскърбява най-съкровените чувства на руснаците и българите. Това е поредният опит да ни скарат, да се зачеркнат свързващите ни духовни корени и общото ни героично минало. И е избрано особено време за това - в навечерието на празнуването на 60-ата годишнина от поставянето на величествения монумент, когато жителите на Пловдив се готвеха да му отдадат почести на тържествени мероприятия. \nНие сме убедени: подлото намерение не се оправда! Жителите на Пловдив му противопоставиха сплотеността си и незабавно реагираха на случващото се, като застанаха в защита на мемориала и организираха охраната му. \nС официално изявление излезе Министерството на външните работи на България, като решително осъди акта на вандализъм, при който бяха използвани нацистка символика и антисемитски лозунги. Подобни действия са \"абсолютно неприемливи и са в разрез с традиционната толерантност и търпимост, присъщи на българския народ, а също - с приетите от страната задължения по линията на ЕС и международните организации, свързани с борбата с расизма, ксенофобията и престъпленията на основата на ненавистта\", се казва в изявлението на МВнР.  \nДа напомним, че България е единствената страна в Европа, защитила в годините на Втората световна война живеещите на нейната територия евреи. В София е имало масови протестни акции, българите са преграждали железопътните линии и са спирали влаковете, с които фашистите са се опитвали да извозят еврейското население към лагерите на смъртта.  \nЗа народ, в чиято история има подобни факти, дал на света такива антифашисти като Георги Димитров и активната антифашистка Съпротива, са противоестествени профашистки и антисемитски изяви. Неизвестните лица, осквернили паметника на Альоша, по никакъв начин не изразяват идейните убеждения на целия български народ. И за нас - българите в Крим, това са абсолютно чужди елементи, аутсайдери, които не знаят собствената си история, действащи в интерес (не е изключено да е и по поръчка) на антируски и в крайна сметка антибългарски сили.  \nНадяваме се, че компетентните български органи ще направят сериозно разследване на случилото се, ще привлекат към отговорност виновните и ще вземат действени мерки занапред да не се допускат такива престъпления.  \nМолим кримчаните, всички граждани на Русия, да не се поддават на тази гнусна провокация и да не се се водят по нейните изпълнители, които се стремят по всякакъв начин да внесат негативи в отношенията на руския и българския народ. Нека да се ръководим от това, че \"светлата памет за съветските воини, българските воини антифашисти, участвали в съюзническите войски и в Съпротивата, завоювали мира и свободата за Европа, е свещена и не трябва да става обект на съмнителни политически акции\".  \n    \n", "date": "2017.11.17", "title": "Паметта за нашите общи герои е свещена  "}
{"url": "http://duma.bg/node/156076", "text": "Излезе от печат една очаквана с нетърпение книга на издателство \"Синева\" - \"Ален мак самотен\" -  биография на Димитър Благоев от Мерсия Макдермот. На 19 октомври т.г. ДУМА публикува откъси от подготвящото се тогава издание на английската историчка и писателка, дълбоко свързала живота си с България. Оказа се, че видни историци, които са работили с нея в БАН и в Софийския университет, познават биографиите на тримата бележити българи, които тя написа: на Васил Левски, Гоце Делчев и Яне Сандански, не са и чували за четвъртата книга от поредицата - тази за Благоев. А както казва самата Макдермот, и четирите биографии са на \"видни български революционери, чийто живот е подчинен на принципа, обобщен от Яне Сандански: \"Да живееш, значи да се бориш. Робът за свобода, свободният за съвършенство\". Макдермот много е искала биографията на основателя на Българската комунистическа партия да излезе едновременно във Великобритания и в България, но тя е публикувана в Англия през 2014 г., а сега за пръв път става достояние на българската публика. \n\"България не е нито богата, нито могъща държава, но тя е дала на света дарове, които са безценни: азбука, която е превърнала мрака в светлина за безброй милиони, както и съзвездие от герои и героини, които въплъщават най-доброто от човешката мисъл и човешките стремежи. Сред тях със сигурност Димитър Благоев е един от най-великите.\" С тези думи се обръща авторката към читателите в предговора си към българското издание. За историците написаното от Мерсия Макдермот ще е безспорно интересно заради детайлността на фактите от живота на Благоев и задълбочеността на повествованието. А любознателните българи това забележително произведение ще привлече с темпераментността на разказа, с много неизвестни дори за българите подробности от личния, обществения и политическия живот на Благоев в бурните времена преди един век, с препратките от отминали събития към парещи въпроси на нашето съвремие, чиито отговори и днес пораждат страсти. \nИмето на Макдермот е емблематично за поколения българи, за нашата страна тя пише повече от 60 години. Тя е чуждестранен член на БАН, почетен доктор на Софийския университет, почетен гражданин е на Благоевград и Карлово, носител е на \"Орден на розата\", на ордените \"Кирил и Методий I ст. и \"Мадарски конник\". А тази година във връзка с нейната 90-годишнина бе удостоена с отличието \"Златен век\" с огърлие. Макдермот е завършила руска филология в Оксфорд, за пръв път идва в България през 1947 г., на следващата година се връща отново тук и участва в Международната младежка бригада на яз. \"Георги Димитров\" (днес \"Копринка\") при Казанлък. От 1962 до 1989 г. Мерсия с кратки прекъсвания живее и твори в България. Преподава в Английската гимназия в София и в историческия факултет на Софийския университет. Дълги години е председател на Англо-българското дружество със седалище в Лондон. \nИК \"Синева\", известна с изключително сериозните книги, с които обогатява българския литературен живот, и този път поднася на читателите едно изключително и ценно за България издание. Преводач на книгата е Лиляна Ванова. За съжаление Мерсия Макдермот вече не пътува извън Англия, но за 30 ноември, когато община Благоевград организира представяне на последната й знаменита биография за Дядо Благоев, издателството и Мерсия са подготвили изненада, която засега държат в тайна. \n       \n", "date": "2017.11.17", "title": " Мерсия Макдермот изненада дори българските историци "}
{"url": "http://duma.bg/node/156077", "text": "На 8 септември т.г. ДУМА обяви инициатива за издирване на забравените имена на деца, убити по времето на фашизма, и за съграждане на мемориал пред НДК в тяхна памет. Инициатори на идеята са Анжел Вагенщайн, журналистките Велислава Дърева и Велиана Христова и издателят Христо Георгиев. Още в първите дни стотици българи изразиха своята подкрепа за инициативата, други се присъединяват чрез фейсбук, десетки звънят на редакционните телефони или изпращат съобщения на електронната поща за връзка -  . В редакцията продължават да пристигат подписки и писма, някои съдържат имена на загинали деца в периода 1923-1944 г. До момента в редакцията са събрани имената и данните за 146 деца, измъчвани зверски и убити от българските фашисти - от пеленачета до 17-годишни момичета и момчета. Огромна помощ за събирането на данните за децата ни оказа Областният съвет на БАН-София с председател Йорданка Кринчева. Инициативният комитет реши да започне стъпките и процедурите за реализирането на идеята. Събирането на данни за загинали от фашистка ръка деца обаче продължава.  \nОбещахме периодично да информираме как се развива инициативата. Затова публикуваме няколко неогласени още писма, които получихме в редакцията: Инициативата да припомним на българското общество в началото на ХХI век за трагедията на децата, загинали в българската съпротива, е изключително навременна и важна. Защото обществото бързо забравя, особено когато и властите полагат усилия за това чрез образователната система и контролираните медии. За да се помни и знае за антифашистката борба, за това колко много и различни хора са се включили в нея, независимо от репресиите. Децата са най-трагичните жертви и трябва да бъдат помнени и почитани, за да не се повтори тяхната трагедия отново. Искра Баева \n*** Считам, че нашето българско общество е в дълг към паметта на тези невръстни жертви на фашистките палачи, а това ще бъде и справедлив отговор на малцината силно крещящи фашизоидни личности и антибългарски елементи, които определиха Богдан Филов, ген. Луков и други отявлени български фашисти като жертви. \nСпоред мен е добре да се разшири мемориалният списък, като в него се включат девойки и младежи до 20-годишна възраст, тъй като те са все още съвсем млади и са били ученици или студенти.  Иван Иванов \nСофия *** \nПодкрепям инициативата ви! \nИзпращам ви снимка и кратък текст за 17-годишния ремсист от Брезово - Кольо Атанасов Колев, умъртвен след инквизиции в Брезовския полицейски участък.  \nПрепоръчвам да се добави към задачите на комитета и издирване на децата, интернирани през периода 1941-1944 г. (за тези от Брезово мога да ви изпратя документи)! \nС пожелание за успех в благородното дело Иван Неделчев Панчев \nгр. Пловдив  \n*** Общинският съвет на БСП-Доспат, обл. Смолян, подкрепяме инициативата на ДУМА да се изгради паметник на убитите деца през времето на фашистките режими в България до Девети септември 1944 г. \nПредседател:  И. Савов  \n*** Присъединявам се към инициативата да бъде построен пред НДК паметник на загиналите против фашизма деца на България. Вечна слава на малките герои на Родината ни! С поздрав от мен за хубавата идея. Дано бъде подкрепена от голяма част от българското население! Иван Стоянов,  с. Шишковци, Кюстендилска област \n***                                                                                                                                                                                                                                                                                 \nСчитаме, че е време да се подготви и проведе акция за събиране на пари за монумента. Наред с прекия резултат акцията ще бъде полезна за популяризирането на идеята и като своеобразно обединяване на нормално мислещите хора в страната. \nЕвентуално полезни моменти по организирането на акцията могат да бъдат:  \n- Създаване на акционен комитет предимно от активисти на формациите с развита мрежа в селищата; \n- Контролът върху акцията да бъде предоставен на А. Вагенщайн и партньори; \n- Подготовката да съдържа: \n- Формиране на работни групи в селищата и части на градовете; \n- Отпечатване на формуляри за вноските - имена, ЕГН или рождена дата, сума; \n- Отпечатване на брошурка с призива, известните имена на убитите деца и на последната страница - разписка \n- Тя да се дава на всеки, отделил един лев от залъка си или стотици левове от богатството си; \n- Подготвената акция да се проведе примерно само за един месец, през почивните дни; \n-  Широко предварително известяване на мястото, времето, състава на групата. \nИзвестяването, формулярите и брошурките ще намалят вероятността да започне събиране на пари от бандитската прослойка. Доц., д-р  Ив. Николаев, \nПроф. д.ик.н.  М. Нейков \n*** Позиция на Общински съвет на БСП-Търговище     ОбС на БСП-Търговище безрезервно подкрепя инициативата на в. ДУМА за изграждане мемориал на убитите деца през периода 1941-1944 г. \n    Избиването на хора без съд и присъда, а понякога умъртвявани по най-жесток начин е жестоко престъпление. Когато става дума за отнемането на детски живот, това вече е нечовешко. Това е елемент от образа на българския фашизъм. \n    На наша територия, в село Ястребино, са разстреляните шест невръстни деца - нашите ястребинчета. Паметта за тях е жива, за това злодеяние няма забрава. \n    Предлагаме бъдещият мемориал на децата да се изгради в с. Ястребино. \n*** Антифашистите от Бургас и областта приветстват и подкрепят тази необходима идея. \nФашизмът и фашизоидните елементи продължават да съществуват, народната памет отслабва. Намират се политици, които оспорват и отричат общонационалното значение на антифашистката съпротива и нейната победа. \nРушат се паметници, а на тяхно място се изграждат такива с измислени имена на масови убийци и злодеи, откровени фашисти.  \nВреме е за решителен отпор! \nНие сме с вас! \nУправителен съвет на БАС \nПредседател:  Аргир Бояджиев \n      \n", "date": "2017.11.17", "title": "Инициативата на ДУМА  "}
{"url": "http://duma.bg/node/156078", "text": "\"Пътят нагоре е дълъг и няма таван\" \n\"Театърът е една от сферите, които не са претърпели почти никакви промени\" \n\"Хората и тук, и в чужбина искат да се вълнуват и да преживяват различни светове. Именно това е причината да ходят на театър\" \n\"Играта е в основата на всичко\" \n\"Да виждаш пред очите си израстването е несравнимо\" - Вие сте основател и ръководител на театралната трупа \"Нагоре по стълбата\". Как се стигна до създаването й, Десислава? \n- Възникна спонтанно, изведнъж, както стават повечето истински неща. Научих, че по това време, през далечната 2007 г., не съществува подобна театрална трупа за хора, които са надхвърлили възрастта за кандидатстване в НАТФИЗ, но са осъзнали, че имат потребност да се занимават с театър. Същевременно са поели свой професионален път и, въпреки това, любовта им към театъра продължава да гори. Аз съм човек, който трудно понася граници и ето, точно тук, чувството ми за справедливост се намеси. \"Не може да не може, не може да няма\" - казах си. Името на трупата също се роди спонтанно. Искаше ми се в него да се съдържа усилие, търпение, любов и безкрай... И продължавам да вярвам в това. Вече 10 години. Пътят нагоре е дълъг и няма таван. \n- С какви трудности се сблъскахте през 10-те години от съществуването на формацията? \n- Трудности винаги има. Понякога по-малко, друг път повече. Важното е да имаш онази сила в теб, която те кара да продължиш, да ги превъзмогнеш, да изчакаш, защото точно тогава добиваш още повече сила. Трудности има от различно естество - заетост, мотивация, осъзнаване, че всеки зависи от всеки, нервно напрежение, но всичко това е в реда на нещата. По-интересни са хубавите мигове, заради които наистина си струва да го правиш. Фокусът ми е в тях. Благодарна съм на възможността да споделяме безброй красиви и истински моменти. Да виждаш пред очите си израстването е несравнимо. \n- Колко души са в трупата днес и водите ли \"статистика\" за броя на изкушените от сцената, изявявали се във вашия театър изобщо? \n- В момента има две групи. С едната, която наброява осем души, играем редовни представления, а другата е начинаеща, с хората в нея работим по упражнения, дикция, глас и въобще развиваме най-нужните актьорски умения. Скоро се опитах да направя преброяване на хората, взели участие в изминалите 10 години, и установих, че са над 50. \n- Личности с какви професии обединява \"Нагоре по стълбата\"? \n- Ооо, всякакви. Мениджъри, адвокати, биолози, геодезисти, програмисти, археолози, психолози... Прекрасното е, че по някакъв начин всеки допринася към театъра ни със своите силни професионални страни. Това наистина е много ценно, а и забавно. В крайна сметка играта е в основата на всичко. \n- Дали напасването на времето на работещи, зрели хора с различни ангажименти е най-големият проблем при работата с непрофесионални актьори или има нещо друго, което си заслужава да се отбележи? \n- Много са тънки нещата според мен. Какво точно се съдържа в думата \"непрофесионални\"? От една страна, е въпрос на отношение към работата. И тук смея да твърдя, че много често те са много по-отдадени от голяма част от професионалистите. Друг фактор е дали успяваш да се издържаш от това и същевременно да правиш достойно изкуство, от което да си вътрешно удовлетворен. Относителни са нещата. Според мен всичко е въпрос на това колко време отделяш и колко е потенциалът, който можеш да развиеш. И най-вече желание, страст, горене, да не можеш да не го правиш и винаги да намираш адекватен начин. Освен сложността с напасване на графиците ни, бих отбелязала, че зрелият човек по-трудно успява да свали задръжките, наложени като нормално поведение в обществото. Хората изграждат своя удобна зона на комфорт, от която всячески се стремя да ги изваждам. И, рано или късно, това се случва. \n- На какво залагате при подбора на пиесите за вашите представления? Как протичат репетициите и разпределянето на ролите? \n- Стремим се да работим в различни жанрове и обсъждаме какво е общото настроение в трупата, върху какво ни се работи. Също важен фактор е съотношението мъже-жени и какви са характерите в пиесата. Понякога отнема време да се спрем на най-подходящата за нас, но това си е процес. Иначе репетираме веднъж или два пъти в седмицата, в зависимост от етапа на работа, в който се намираме. Има периоди, в които се събираме всеки ден. Репетициите се провеждат в Културен дом \"Средец\", зала 217. Това е една уютна камерна сцена, която позволява много непосредствен контакт с публиката. В тази зала се случват и нашите представления. \n- Кои са зрителите на трупата? Имате ли редовна публика? \n- Разбира се, имаме си редовна публика, но от тази година решихме да разширим кръга на наши фенове. Може би сега е дошло времето за това. Нивото вече е много по-високо и си позволяваме да правим по-разпространена реклама. \n- Най-успешното ви представление досега? \n- Мисля, че настоящото. Ирландската пиеса \"Миг\", която ще играем и на честването ни на 19 ноември от 19 ч. Най-добро актьорско изпълнение досега. Посветихме много време и усилия, за да я видим на българска сцена. Харесва ни да откриваме нови пиеси, непоставяни тук. \"Миг\" те преобръща с \"хастара навън\". Както всичко тече като лека и забавна семейна драма, в един момент, за един миг се случват разтърсващи събития и разкрития. С тази пиеса сме имали най-голям брой представления, а преди седмица участвахме и в \"Нощ на театрите\". С една дума, набираме скорост. \n- Имате сериозно театрално образование, Десислава. Как се работи с непрофесионални актьори? \n- Чудесно. Естествено, има моменти, в които ме ядосват, те си знаят защо. То просто се случва. Но аз съм много вдъхновена, че има хора като тях. Стремя се непрекъснато да се развивам и да им давам нови подходи към актьорската професия. \n- Винаги ли сцената е била вашата съкровена мечта? Имало ли е разочарования - до степен да искате да се откажете от театъра? \n- Театърът навлезе в живота ми някак постепенно. Открих, че искам да се занимавам с театър през художествената гимнастика, която съм тренирала 15 години. Винаги много повече ме е вълнувала артистичната част на този спорт и в един момент ми се прииска да проговоря. Като че ли успях да овладея тялото си и исках да премина на друг етап. Започнах със скечове в залата по гимнастика, заедно със съотборнички, които ми се връзваха на акъла. Оттам започна всичко. Досега не съм искала да се отказвам, защото се оказа, че театърът е голяма част от моята същност. Мисля, че е много важно човек да бъде в тясна връзка със себе си и да се научи да следва истинските си пориви. А и самият театър няма как да те разочарова. Това може да се случи, заради хора и обстоятелства, свързани с него, което е нещо съвсем странично, макар често да се оказва определящ фактор. \n- По-различна ли е публиката в чужбина? \n- Тепърва ми предстои да реализирам най-големия проект в живота си дотук, който ще има своята премиера извън България. Тогава ще изградя по-задълбочена преценка за приликите и разликите в усещането си за публика. Но досегашният ми опит показва, че хората и тук, и в чужбина искат да се вълнуват и да преживяват различни светове. Именно това е причината да ходят на театър. Но езикът на театъра в Европа е много различен от този в САЩ например. Дори има разлики в отделните страни и това е съвсем нормално, свързано с конкретната народопсихология. \n- Има ли при вас дилема: киното или театърът са ви по-близки? \n- Много обичам и киното, и театъра. Те са несравними, несъпоставими. Поне за мен. Имат си своите преимущества. Театърът е живо изкуство, а киното остава за поколения напред. Съвсем различни принципи. В определени етапи от живота ми се занимава повече с едното или с другото. Засега по-голяма част от времето съм посветила на театъра и сигурно в един момент киното ще поиска своето си. Освен да играя във филми, много ме вълнува и писането на киносценарии. Смятам, че това звено е определящо за добрия филм, а доста често се подценява на нашите географски ширини, като изключим старите български филми. Радвам се, че в последните години има страхотни попадения.  на стр. 29 \n- Завършила сте НАТФИЗ, имате специализация в Ню Йорк. Можете ли да направите съпоставка между актьорското образование в България и в чужбина? \n- Съпоставката е горе-долу като тази за театъра и киното. Два свята. Не мога да кажа, че единият е по-добър от другия, защото и двата са ми дали много. Двете системи наблягат на коренно различни неща. Съвсем различен подход и гледна точка. Смятам, че комбинацията от двете е много ценна и работеща. \n- Асистент сте в класа на проф. Румен Рачев в НАТФИЗ. Какви хора учат днес в академията? По-различни ли са от вас и вашите колеги, когато сте били студенти? \n- О, да. Това е вторият клас, на който съм асистент, и виждам, че поколенията са съвсем различни. Дори няколко години имат огромно значение. Динамиката е много голяма. В друго време живеят. Не си падам по идеализирането на определено поколение и смятам, че силата се съдържа в адаптацията с настоящето. Много се вълнувам, че следващата година ще се срещна с децата на милениума. \n- Самата вие преподавате, режисирате, пишете, играете... Ако трябва да се представите само с една дума, коя ще е тя? \n- Артист. \n- Какво мислите за \"театралната реформа\"? Вижда ли се краят й и има ли светлина в него? \n- Смятам, че никаква реформа не се случва. Правят се \"козметични процедури\" на една система, която е отживелица. Мисля си дори, че театърът е една от сферите, които не са претърпели почти никакви промени. Трябва да се предприемат много по-смели и умни действия. Има нужда от хора с визия, които да обмислят добре кои са важните моменти, на които трябва да се обърне внимание. Какви са приоритетите и в каква перспектива се работи напред във времето. \n- Как ще коментирате факта, че много столични театри предлагат пропуски за някои постановки на промоционални цени, само и само да напълнят залата и да получат субсидията си, която е обвързана с всеки продаден билет? \n- Това е отново част от безумието. Мисля, че е много тънка границата между това да се прави изкуство и да се печелят пари. И все пак смятам, че творецът преди всичко трябва да има какво да каже и да не забравя своята отговорност. Но и при творците, и при публиката има обособени два лагера: поддръжници на старото, статуквото, познатото, които искат нещата да си продължават, както досега, на познатите места, с познатите хора, по познатия начин; и такива, които са носители на новото, свежото, различното. Те пък всячески се опитват да открият нови начини, места и хора. Това само по себе си е конфликт, тъй като няма никакъв диалог между тези две групи. Колкото повече едните са консервативни, толкова повече другите стават деструктивни. А реално само от връзката между опита и младостта би се родило нещо наистина ново. \n- Докъде се стига нагоре по стълбата? \n- До безкрая. Това му е най-хубавото, че стълбата няма край... \n- Успявате благодарение на... или въпреки че...? \n- И двете. Винаги има и помощ, и пречка. В един момент повече ти се помага, друг път ти се пречи. В крайна сметка, всичко е, за да ставаме по-добри. \n- Искрено ви благодаря за откровеността и отделеното време. Дано имате здраве и много успехи! \n- И аз ви благодаря за вниманието. Желая любов и вдъхновение на вас и всички ваши читатели!     \n", "date": "2017.11.17", "title": "Границата между изкуството и печалбарството е много тънка"}
{"url": "http://duma.bg/node/156079", "text": "\"Мигрантите, които прескачат оградата, аз щях да върна обратно с два шамара\", обяви Красимир Каракачанов по повод филма на Елена Йончева \"Граница\". Недостойно, г-н министър! Не приляга на човек, заел такъв отговорен пост, да се държи като дребен хулиган в опит да оправдае безсилието на държавата да се справи с проблема. А проблем наистина има - всички го разбраха. \nЙончева не е отишла на границата, за да лови нелегални или да ви прави \"сечено\", а за да покаже бутафорното ви съоръжение, през което може да мине всеки, който пожелае. За какво похарчихте стотици милиони наши и европари, като това, което виждаме, не става за нищо? А я кажете колко струваше метър ограда, когато я строеше армията? И колко поскъпна същият този метър, когато ГЕРБ я дадоха да я строят техни хора? Каквото качество на ремонта имат \"Цариградско шосе\" и магистралите, такова е и на оградата.  \nНо лъсва другата истина - за голямата кражба, която истина очевидно ви е вдигнала кръвното. А има ли изобщо държава по света, в която военният министър да си позволи такъв език и да остане на своя пост? У нас обаче винаги е така. Нападат и наказват не този, който е сгазил лука, а онзи, който каже, че Царят е гол! \nСпоред Каракачанов това било \"преградно съоръжение срещу голям бежански поток\". Те, ако не дай си Боже, тръгнат на талази към нас и я подпрат, въпросната Велика ограда на колегата ви Симеонов, ще рухне тутакси. А най-смешното е, че цял военен министър вулгарно препоръчва шамарите като средство за отбрана на националната граница! Егати държавата, щом този ще я брани! \nОт 20 реки вода карат да омаловажат едно нормално журналистическо разследване. Водевилът на властта удари дъното с решението от вчера да налага глоба до 1000 лв., ако доближиш или снимаш оградата. Това, ако не е прикриване на истината и налагане на цензура - здраве му кажи. Какви ли още глупости ще сътвори необузданият мерак за оцеляване?       \n", "date": "2017.11.17", "title": "Вулгарно, министре!"}
{"url": "http://duma.bg/node/156080", "text": "Хората по земята имат парламенти, за да им гарантират демократична държава, работеща за интересите на населението. У нас ГЕРБ си има парламент за партийна употреба. Как се приемат законите тук? Колкото по-спорни, толкова по-зверски натрапени. Два дни вече властващото мнозинство се възползва от протестното напускане на опозицията, за да пробутва ударно лобистки текстове срещу интересите на населението. Първо разреши на чужденците да бетонират за век и веков неизгодни или нарушени концесии, че и хазната да им налива пари без правила и контрол. Сетне със закона за МВР пресече достъпа на любопитни погледи до далаверите на национални обекти под заплаха от глоби, та такива като Йончева да не припарват повече до зулумите по границата например. \nВ трети парламент поред ГЕРБ пробутват финта на падащия кворум така, че и 60 депутати от 240 могат да приемат закони. Че и с кворума лъжат. Залата празна, но законът приет. Какво доверие? Така пробутаха през 2015 г. и злополучния училищен закон на фона на остри протести от опозицията. Сега цял народ му сърба попарата и дълго още ще я сърба. А знаменитият Цв. Цветанов вчера пак разиграва тежка демагогия - те, видите ли, протягали ръка да работят с опозицията, ама ей на - БСП не ще, дебилна е и толкоз. Хем агресивни, хем нагли. Но когато един проектозакон масово не се приема от опозицията и от хората, или е върнат от президента, той може на инат да бъде пробутан, но неминуемо ще доведе до проблеми. Не е вярна удобната максима \"по-добре лош закон, отколкото без закон\". Лошият закон е динената кора, на която подхлъзват обществото, после потрошеното и \"Пирогов\" не може да гипсира и държавата остава куца. Затова по всички показатели кретаме на опашката на ЕС и никакви патерици не помагат. Ама какво им пука - ударно и на инат тъпчат през парламента лошите си закони. Нали Бойко ще рече: \"Бихме ги\", пък Цецо вече се изпедепца да маже черното в бяло.     \n", "date": "2017.11.17", "title": " Динени кори"}
{"url": "http://duma.bg/node/156081", "text": "Българинът доплаща все повече за здраве. Въпреки това парите, които държавата отделя, продължават да са по-малко в сравнение с европейското ниво. Доплащането у нас е почти двойно по-високо в сравнение с това в Европа. И продължава да се увеличава. \nЦеноразписи за надбягването със смъртта има почти навсякъде. И това пълзящо зло преследва всяко ходене по болници и лекари на принципа: няма не мога, няма недей! Защото толкова години управление от ГЕРБ по всеки повод ни втълпяват, че безплатно здравеопазване няма. То остана в миналото наистина, но сегашното състояние на здравеопазването не може да се смята за заместител на истинската грижа на държавата и конституционните й задължения в тази сфера. Къде по-лесно е по пътя на най-малкото съпротивление да накараш най-бедния народ да стене, поставен пред свършен факт. Особено, ако е стар и самотен несретник в обрулена държава. В която парите му не стигат даже за храна. \nБългария трябва да намали преките плащания от страна на пациентите, препоръча и Европейската комисия в последния й доклад за реформи у нас за 2017 г. Проблемът е още по-голям на фона на изключително ниските доходи в страната, отчитат оттам. Но кой да изпълни препоръките? Може пък новият министър да го свърши. Едва ли и кога ли? То дотогава няма да останат лекари и сестри, защото и те се изнасят по \"по-топли\" страни, а от това лошите здравни резултати въобще няма да се променят.  \nАпропо - даже ябълки за здраве вече не можем да рупаме. Нашите земи ги дадохме по друго предназначение, та и затова от плодородна някога България ядем много по-малко плодове и зеленчуци в сравнение с Европа - по 105 кг на година при 228,3 кг на човек за европейския регион. Даже и по-малко от половината от препоръчваните от СЗО 400 г на ден.   \n", "date": "2017.11.17", "title": "По ябълка на ден..."}
{"url": "http://duma.bg/node/156124", "text": "Сезонът на далаверките и договорките вече започна. И то само заради безпардонното самозабравяне на ГЕРБ. БСП напусна пленарната зала в знак на протест срещу налаганата от управляващите цензура към опозицията. ДПС ги последваха. Сега ГЕРБ трябва да вложат всичките си усилия, за да съберат кворум. Ако всички гербаджии са на линия, не са болни или в командировка, и всички коалиционни патриоти са на място, сборът е 122. Т.е. всеки ден, искат, не искат, те трябва да са на работа. Иначе опират до хората на \"Воля\". А знаем - в условия на капитализъм безплатен обяд няма. Веселин Марешки и компания най-добре го знаят. Все пак аптекарят, клиент на Цацаров, вече се уреди със зам.-председателско място в парламента. Предстои да видим договорките оттук нататък какво ще му донесат. \nГЕРБ сами се докараха до това дередже. Сега тепърва стиковат версиите престарал ли се е Димитър Главчев в ролята си на цензор или не е. Самовлюбената им арогантност обаче ще помогне да разберем що за индивиди ни управляват. Ще станат видими договорките с \"Воля\" и ОП. Вече виждаме и протегнатите ръце към ДПС - ГЕРБ щели да подкрепят закона на Делян Пеевки. Иронично, нали? \n    \n", "date": "2017.11.17", "title": " Сезон на договорките"}
{"url": "http://duma.bg/node/156082", "text": "Около 25% от служителите на турското Министерство на външните работи са уволнени заради миналогодишния опит за преврат. Това заяви външният министър на страната Мевлют Чавушоглу. По думите му уволненията се основават на сериозни доказателства. Министърът добави, че броят на онези дипломати, които са били възстановени на работа, показва, че министерството \"не е извършило грешки\" по този въпрос. \nКоментирайки влошените отношения между Анкара и Вашингтон, довели до временно и реципрочно спиране на издаването на визи преди десетина дена, Чавушоглу хвърли вината изцяло върху САЩ. „Не е тайна, че отношенията между Турция и САЩ преживяват лоши времена, но има две причини за това. Първо, САЩ продължават да доставят оръжия на бойците от YPG (въоръженото крило на PYD – Партия на демократичното единство в Сирия, която е клон на ПКК). Това е терористична организация, а Америка си партнира с нея. После същите оръжия турските сили за сигурност намират в ПКК. Т.е. това въоръжение се използва срещу Турция. Въпреки многократните предупреждения от Анкара за съжаление Вашингтон не се отказва от своята политика. Второ, САЩ все още не са стартирали на своята територия разследването на терористичната организация ФЕТО на Фетхуллах Гюлен“, заяви пред парламента Чавушоглу.   \n", "date": "2017.11.17", "title": "25% от турските дипломати уволнени заради преврата"}
{"url": "http://duma.bg/node/156083", "text": "Европейският парламент е готов да започне преговори за преразглеждането на регламента от Дъблин, за да постигне справедливо разпределение на лицата, търсещи убежище, между държавите членки на ЕС. \nЕвродепутатите одобриха с голямо мнозинство (390 гласа „за“ срещу 175 гласа „против“ и 44 „въздържал се“) мандата за преговори, който беше изготвен от Комисията по граждански свободи, правосъдие и вътрешни работи. Парламентът може да започне преговори със съвета веднага след като държавите членки се споразумеят за своята позиция, съобщиха от софийския пресофис на ЕК. \nПредложените промени на регламента от Дъблин имат за цел да отстранят слабостите в настоящата система и да гарантират, че страните от ЕС ще приемат справедлив дял от отговорността за приемане на лица, търсещи убежище в ЕС. \nСлед реформата страната, в която първо пристига търсещият убежище, вече няма да става автоматично и единствено отговорна за обработването на молбата му за убежище. Вместо това търсещите убежище трябва да се разпределят сред всички държави от ЕС. За тази цел търсещите убежище ще могат да бъдат автоматично и бързо пренасочвани към друга държава от ЕС. \nСтраните от ЕС, които не приемат своя справедлив дял лица, търсещи убежище, ще бъдат изправени пред риск от намаляване на финансирането от ЕС.    \n", "date": "2017.11.17", "title": "ЕП готов за предоговаряне на Дъблинския регламент"}
{"url": "http://duma.bg/node/156084", "text": "Парламентът на Македония обсъди проектозакон, който ще гарантира официалната употреба на албански език в страната. \nПредложението е критикувано от опозиционния ВМРО-ДПМНЕ, който посочва, че така ще се застраши националното единство. \nЕтническите албанци са около една четвърт от двумилионното население на Македония, а албанският е официален език само в районите, където малцинството е поне 20 на сто от населението. \nПрез 2001 г. етнически албански бунтовници предизвикаха бунтове срещу македонските власти, в които загинаха над 100 души и завършиха със споразумение, осигуряващо по-големи права на малцинството. \nНо много албанци все още се смятат за жертва на дискриминация, особено по отношение на икономическите инвестиции. \nНовият закон ще разшири употребата на албански език на национално равнище, включително в съдебната, парламентарната и административната сфера. \nДясната опозиционна партия ВМРО-ДПМНЕ отхвърли законопроекта и каза, че той рискува да разруши крехката бивша югославска република. \nПрез юни, след дълга политическа криза, социалдемократите в Македония взеха властта след 10 години в опозиция благодарение на коалиция с албански партии, създадена, след като се съгласиха да подобрят правата на албанците. \nНовината за плановете на коалицията предизвика протести на националисти в столицата Скопие. \nСоциалдемократическият съюз на Македония и съюзниците му обвиниха ВМРО-ДПМНЕ, че разпалва етническо разделение в опит да се върне във властта.   \n", "date": "2017.11.17", "title": "Скопие обсъди закон за официализиране на албанския език"}
{"url": "http://duma.bg/node/156085", "text": "Германският канцлер Ангела Меркел заяви, че все още съществуват сериозни различия между партиите, които се опитват да сключат коалиция помежду си. Въпреки това тя изрази надежда, че ще бъде постигнато разбирателство в последния ден от предвидения срок за проучвателни преговори.  \nПо думите й нейният консервативен блок – Християндемократически съюз/ Християнсоциален съюз (ХДС/ХСС), както и Свободната демократична партия (СвДП) и Зелените имат „много различни позиции“ по редица политически въпроси. Въпреки това тя смята, че тяхното обединение може да сработи. \nВчера бе последният ден от срока, с който политическите партии разполагат, за да решат дали могат да съставят кабинет заедно. Седмиците на диалог обаче бяха белязани от множество спорове и несъгласия, които варират от политиката за бежанците, през опазването на климата до реформите на ЕС. Вторият човек при свободните демократи Волфганг Кубецки заяви преди последния кръг преговори, че \"над Ямайка надвисва ураган\", имайки предвид изтичащия срок и нерешените въпроси между евентуалните коалиционни партньори. \nНеобичайното обединение между консерватори, либерали и зелени – наречено коалиция „Ямайка“ заради цветовете на партиите, отговарящи на тези от ямайското знаме, се оказа единствен вариант за Меркел, която се готви за четвърти мандат начело на страната. Тя обаче не е изпробвана на национално равнище и не е ясно дали и доколко подобно управление ще бъде стабилно. \nПарламентарните избори през септември нанесоха удар по партията на канцлера, която, макар и да завърши на първо място, отчете най-ниска подкрепа от години насам. В същото време за първи път от края на Втората световна война насам в Бундестага влезе крайнодясна партия в лицето на „Алтернатива за Германия“. \n„Ако консерваторите, Зелените и СвДП не могат да се разберат, няма начин да избегнем нови избори“, написа в коментар седмичникът „Шпигел“. „Никой не го иска. Но достатъчно ли е, за да се оправдае обединението?“, посочва още изданието. \nНай-продаваният германски ежедневник „Билд“ дори отиде още по-далеч, като написа, че Меркел е изправена пред своята „най-опасна нощ“. „Не само четвъртият мандат на канцлера зависи от успеха на „Ямайка“, но също и цялата й политическа кариера“, коментира изданието. \nСред основните противоречия между евентуалните коалиционни партньори е това за мигрантите. Консерваторите са склонни да затегнат правилата за получаване на убежище в Германия, като ХСС дори настоява за слагането на горна граница за прием. \nНе така обаче стоят нещата за Зелените, които защитават идеята за намаляване на рестрикциите за събиране на членове от едно семейство в страната. \nВъпреки изтичането на срока, който страните си бяха поставили, очаква се разговорите да продължат и днес, както и през уикенда. След три седмици на преговори обаче започнаха да се чуват и гласовете на умората. Министър председателят на провинция Саарланд Анегрете Крамп-Каренбауер, която е съпартийка на канцлера Меркел, заяви, че ако за това време не са успели да постигнат единство, то едва ли има смисъл да се губят още три дни в търсенето му.   \n", "date": "2017.11.17", "title": "Преговорите за нов немски кабинет зациклиха "}
{"url": "http://duma.bg/node/156086", "text": "Европарламентът разреши блокиране на сайтове без съдебно решение \nЕвропейският парламент прие нови правила за защита на правата на потребителите, които дават възможност на специализираните органи в страните членки да блокират сайтове, без за това да има съдебно решение. Ведомствата за защита на правата на потребителите на страните от ЕС ще могат да налагат глоби и да ограничават достъпа до нежелани интернет ресурси без решение на съда. Досега за блокиране на сайтове в страните от ЕС беше необходимо съдебно решение.  \nКиев смени православната Коледа с католическа Украинските законодатели гласуваха 25 декември да стане официален празник в опит страната да се разграничи от Русия, която празнува Коледа по стар стил след Нова година. 7 януари също остава празничен ден, но вече и Коледа по нов стил е официално призната. Олександър Турчинов - секретар на украинския Съвет за сигурност и защита, каза, че това е \"историческо\" решение. \"То ще ни позволи да се дистанцираме от московския календар и руските имперски стандарти\", каза Турчинов.  \n Среща Путин-Ердоган-Рухани в Сочи \nСреща на върха Русия-Турция-Иран ще се състои идната седмица в Сочи. На 22 ноември руският президент Владимир Путин ще приеме Реджеп Ердоган и Хасан Рухани, тримата президенти ще разговарят за положението в Сирия и Близкия изток.  \nМугабе не дава оставка \nПрезидентът на Зимбабве Робърт Мугабе отказва да подаде оставка по време на преговорите с военните. Мугабе настоява за избори на лидер на управляващата партия \"Африкански национален съюз на Зимбабве - Патриотичен фронт\" (ЗАНУ - ПФ). Той ще подаде оставка, само ако не бъде преизбран, разкриват източници от зимбабвийските спецслужби, на които се позовават западни медии. \n \n   \n", "date": "2017.11.17", "title": "Кратки новини"}
{"url": "http://duma.bg/node/156087", "text": "Лошото време, причинило истинско бедствие в части на Гърция, изглежда няма намерение да си тръгва според прогнозите на националната метеорологична служба в Гърция, която предвижда над страната да продължат бурите, придружени с обилно количество валежи. \nМеждувременно министър-председателят на Гърция Алексис Цирпас обяви вчерашния ден за ден на траур в памет на жертвите от тежките наводнения в страната. \nДо този момент в Гърция са регистрирани 15 жертви на наводненията, причинени от урагана \"Евридика\". Над 500 къщи са наводнени, а нанесените щети възлизат на милиони. \n\"Обявяването на национален траур бе най-малкото, което можехме да направим\", посочи Ципрас. Очаква се вътрешното министерство на страната да обяви тридневен национален траур. \nВ изявлението си Ципрас посочи още, че в южната ни съседка ще бъде направено всичко необходимо, така че подобна катастрофа да не се повтори. Той се ангажира и с обещание правителството да помогне на засегнатите от потопа семейства с всички възможно средства. \n    \n", "date": "2017.11.17", "title": "Продължават бурите в Гърция"}
{"url": "http://duma.bg/node/156088", "text": "Ливанският премиер Саад Харири е приел покана за пътуване до Париж, след като Бейрут обвини Саудитска Арабия в насилственото му задържане. Това съобщиха от френското министерство на външните работи. \n„Той ще дойде във Франция и принцът е информиран“, каза френският първи дипломат Жан-Ив льо Дриан, имайки предвид саудитския принц Мохамед бин Салман, с когото е провел разговор късно в сряда. \nНа въпрос кога ще бъде визитата на Харири, Льо Дриан посочи, че това зависи само от ливанския премиер. \nОт френската президентска служба заявиха вчера, че са поканили ливанския премиер и неговото семейство да прекарат „няколко дни“ в страната, но подчертаха, че това не означава предоставяне на убежище. Президентът Еманюел Макрон заяви, че Харири трябва да има възможността да се върне в Ливан, за да потвърди или оттегли оставката си. \nМеждувременно говорителката на руското външно министерство Мария Захарова заяви, че премиерът е провел среща с посланика на Русия в Рияд Сергей Козлов. „Той се срещна с чуждестранни представители, в това число и с посланика на Русия в Рияд“, потвърди тя. \nДипломатическата криза между Ливан и Саудитска Арабия се разрази, след като Харири обяви, че се оттегля от поста заради опасения за живота си. Съобщението той направи на 4 ноември по време на посещение в Рияд, където се намира оттогава насам. Именно оставането му в Саудитска Арабия разпали предположенията, че той е държан там насила. Вчера ливанският президент Мишел Аун обяви, че страната смята Харири за „задържан“, след като вече почти две седмици не се е върнал в родината си. Държавният глава също така посочи, че ще приеме оставката на премиера, само ако е връчена лично. Самият Харири остави отворена възможността и да оттегли оставката си, ако бъдат спазени определени условия, най-вече слагането на край на участието на ливанската военна група „Хизбула“ в регионалните конфликти.   \n", "date": "2017.11.17", "title": " Подалият оставка ливански премиер ще посети Париж"}
{"url": "http://duma.bg/node/156089", "text": "Ръководителят на самопровъзгласилата се Донецка народна република (ДНР) Александър Захарченко се съгласи с позицията на руския президент Владимир Путин по въпроса за размяна на военнопленници с Киев, предаде РИА \"Новости\". \n\"Днес обсъдихме с Путин размяната на военнопленници и други теми\", каза Захарченко. \nСпоред него обменът на затворници не трябва да остава въпрос на пазарлък. Също така Захарченко отбеляза значението на морални принципи за съществуването на Донбас като отделна от Украйна територия. \nРъководителят на ДНР подчерта, че подкрепя инициативата на Путин за пленниците. \n\"Затова, да, подкрепих инициативата на руския президент. По простата причина, че изобщо не противоречи на нашите принципи\", заключи Захарченко. Той обаче е обърнал внимание, че \"предстои допълнително да се обсъди този въпрос с представители на украинската страна\". \nРазговорът на Путин със сепаратистките лидери се проведе по молба, отправена от украинския политик Виктор Медведчук, който е един от представителите на Киев в преговорите с бунтовниците. Медведчук, смятан за близък до руския президент, е помолил Путин да ходатайства пред сепаратистките лидери, за да бъде постигнат напредък по въпроса с размяната на пленници между бунтовниците и украинските правителствени сили във формат \"всички за всички\". \nПутин е приел предложението и е провел разговор с лидерите на проруските бунтовници в Източна Украйна. Това е първият такъв разговор, за който се съобщава официално. \nСпоред Кремъл държавният глава е разговарял по телефона с Александър Захарченко, лидер на ДНР и с Игор Плотницки, който е начело на Луганската народна република (ЛНР). Двете \"републики\" обявиха независимост от Киев след анексирането на полуостров Крим през 2014 година, което доведе до кървав конфликт, отнел живота на над 10 000 души. \nКремъл информира, че по време на разговора Путин е обсъдил със Захарченко и Плотницки предложението на украинските власти, които са готови да предадат 306 бунтовници в замяна на 74 души, задържани от сепаратистите. И двамата лидери от Източна Украйна приеха предложението. \nВсе още обаче няма информация кога ще стане това. \n    \n", "date": "2017.11.17", "title": "Путин договори размяна на пленници  "}
{"url": "http://duma.bg/node/156090", "text": "32,5 на сто е спадът в реколтата на домати през миналата година. Намаление има също в продукцията на пъпеши и пипер, показват оперативните данни на Министерството на земеделието, храните и горите. \nПроизводството на картофи се е увеличило с 8,9% през изминалата година. Ръст се отчита и при реколтата от дини с 31,8% на годишна база.  \nКъм момента са прибрани 1,840 млн. тона маслодаен слънчоглед при 99,7% реколтирани площи. Количеството е с 8,3% над отчетеното по същото време на 2016 г. в резултат от увеличение на реколтираните площи, съчетано с леко повишение на средния добив.  \nПроизводството на царевица за зърно също отбелязва ръст на годишна база - с 6%, до 2,282 млн. тона, което се дължи изцяло на нарастване на средния добив спрямо миналата година.   \n", "date": "2017.11.17", "title": "32,5% спад в реколтата от домати "}
{"url": "http://duma.bg/node/156091", "text": "Втори лифт в зимния ни курорт Банско няма да има и следващата зима. Това каза вчера пред bTV министърът на туризма Николина Ангелкова. Тя каза, че няма как да се ангажира със срокове, но няма да е следващата зима. \"Отново сме в съдебна процедура, обжалва се управлението на Национален парк \"Пирин\", после трябва да има заявено инвестиционно намерение - не мога да се ангажирам със срок кога ще има втора кабинка\", поясни тя. \"Винаги сме подкрепяли изграждането на втори лифт съобразно всички правила\", каза Ангелкова. Тя поясни, че строителството в природния парк е категорично забранено, като се позволява единствено изграждането на спортни и транспортни съоръжения. \nПо повод предстоящия зимен сезон туристическият министър каза, че се очаква ръст между 5 и 10%.     \n", "date": "2017.11.17", "title": "Втори лифт в Банско няма да има и следващата зима, жалва се Ангелкова"}
{"url": "http://duma.bg/node/156092", "text": "В тайно гласуване евродепутатите одобриха българката Илиана Иванова и още шестима души за член на Европейската сметна палата (ЕСП) и отхвърлиха белгийския кандидат Карел Пинкстен, съобщи пресслужбата на Европейския парламент (ЕП). Илиана Иванова има магистърска степен по международни икономически отношения и глобален мениджмънт. Тя е бивш евродепутат, като през началото на 2013 г. става член на ЕСП. Тя беше одобрена с 568 гласа \"за\" срещу 61 гласа \"против\" и 36 \"въздържал се\". \nКарел Пинкстен, кандидатстващ за своя трети мандат, не получи одобрение от евродепутатите от Комисията по бюджетен контрол при тайно гласуване. Някои от тях припомниха Резолюция на парламента за намаляване мандатите на членовете на ЕСП от три на два, докато по време на изслушването в парламентарната комисия други посочиха административно разследване, засягащо Пинкстен. В пленарната зала кандидатурата му беше отхвърлена с 310 гласа \"за\" срещу 284 \"против\" и 81 \"въздържал се\". \n    Решение за назначаването на всеки кандидат ще бъде взето поотделно. Европейската сметна палата, институция със седалище в Люксембург, която следи за законното и правомерно извършване на финансовите операции на ЕС, има 28 членове, един от всяка държава членка. Те се назначават за срок от шест години, като мандатът може да бъде подновен.   \n", "date": "2017.11.17", "title": "Евродепутатите одобриха българка за член на Европейската сметна палата"}
{"url": "http://duma.bg/node/156093", "text": "Пpeз oктoмвpи 2017 г. Бългapия е страната с най-голям ръст продажби на нови автомобили в Eвpoпeйcкия cъюз. Това пoкaзвaт дaннитe нa Eвpoпeйcкaтa acoциaция нa aвтoмoбилнитe пpoизвoдитeли. През миналия месец в страната ни са закупени 3000 нови коли, което е с 41,3% повече от същия период на миналата година, когато са били продадени 2123 нови коли. Зa цялaтa 2017 г. пoвишeниeтo e 20,5% и ca пpoдaдeни 25 098 нoви aвтoмoбилa cпpямo 20 832 пpeз пъpвитe дeceт мeceцa нa 2016 г. \nB страните от EС пoвишeниeтo пpeз oктoмвpи e 5,9 на сто дo 1 169 672 пpoдaжби, a зa 2017 г. пpoдaдeнитe нoви aвтoмoбили дocтигaт почти 13 милиона. Ръcт нa гoдишнa бaзa зa oктoмвpи бележат покупките на нови коли в Xъpвaтия - 26%, Унгapия - 30,4%, Литвa - 33% и Pyмъния - 26,2%. \nНай-голям спад от 12,2% има във Beликoбpитaния. В Иpлaндия е отчетено намаление от 13,8 на сто, а във Финлaндия - 4,6%. Bcички ocтaнaли дъpжaви бележат пoвишeниe. \nОт началото на годината ръстът на пазара в ЕС е 3,9 на сто, като отново само във Великобритания има най-голям спад. Намаление в продажбите на нови автомобили има също във Финландия и Ирландия.   \n", "date": "2017.11.17", "title": "41% ръст в продажбите на нови коли у нас"}
{"url": "http://duma.bg/node/156094", "text": "Над 90% от българите казват „да“ на европейското изискване да се посочва задължително изворът на бутилираната вода. 86% приемат, че ясното упоменаване на извора е важно, а 12% смятат, че и само марката е достатъчна. Поне 3,1 млн. пълнолетни българи (от общо около 5,5 млн. в страната) имат проблеми с водата от чешмата. Затова те са чувствителни по темата за конкретния източник на водата, която пият. 56% от българите редовно пият бутилирана минерална вода, а 51% - изворна вода. Данните са от кратък експресен сондаж на „Галъп интернешънъл“ по поръчка на Федерацията на потребителите в България, най-старата потребителска организация в страната и член на Потребителския интернационал. Поводът е разразилата се дискусия около промените в Закона за храните. Сондажът предоставя данни, представителни за нагласите на цялото пълнолетно българско население. \nНашумялата напоследък европейска директива да се посочва задължително изрично и ясно изворът, от който се черпи бутилираната вода, се приема автоматично – над 90% от българите отговарят „да“, без дори да се замислят. Няма съществени разлики в мненията на различните демографски групи.   \n", "date": "2017.11.17", "title": "Над 3 млн. българи се съмняват във водата от чешмата"}
{"url": "http://duma.bg/node/156095", "text": "Граждани от област Сливен блокираха вчера сутринта за кратко пътя София - Бургас, до разклона за с. Тополчане, заради увеличението на цената на водата. В протеста участваха жители от населени места от трите общини на Сливенска област - Твърдица, Котел и Сливен, където водоснабдяването е гравитачно. Протестиращите заявяват, че ВиК-то няма основание за повишаване на цената, защото от години не са правени инвестиции във водоснабдителната мрежа. Освен това на много места водата е гравитачна и не била качествена. Протестиращите заявиха, че няма да плащат вода, а след десетина дни планират да блокират пътен възел \"Петолъчката\". \nПо-късно вчера заради протестите ВиК-Сливен публикува отговор на КЕВР във връзка с разпространената по-рано декларация срещу поскъпването на ВиК услугите. В него е отбелязано, че дружеството е изготвило и предоставило в КЕВР още на 30.06.2016 г. бизнес план и заявление за утвърждаване и одобряване на цени на ВиК услуги за периода 2017-2021 г. в съответствие с измененията в закона. А те въвеждат норма за единна цена на ВиК услуги на обособената територия, включително и за тези населени места, за които преди това са се прилагали цени за доставяне на вода по гравитачен път. Комисията е поставила изисквания и указания към ВиК-то, а дружеството направило корекции и изменения в проекта на бизнес плана. На 30 август м.г. пък е имало обществено обсъждане, на което обаче не са присъствали представители на общините, влизащи в територията на ВиК оператора, нито пък в 14-дневен срок са постъпили становища на заинтересовани лица. Така с решение от 25 септември 2017 г. КЕВР е утвърдила новите цени на дружеството. \nЦената на водата в Сливен бе увеличена с 16,7% от октомври, като общата сума без ДДС за водоснабдителни и канализационни услуги е 2,04 лв. за куб. метър. С въвеждането на единна цена за цялата област най-голямо е увеличението в населените места с гравитачно водоснабдяване - с над 100%. Те са общо 28. От дружеството заявиха, че с увеличаването на водоснабдителната услуга в Сливенско ще се осъществят инвестиционни проекти като изграждане на нови водопроводи, помпени станции и др.   \n    \n", "date": "2017.11.17", "title": "Граждани от Сливенско отказват да плащат скъпата вода "}
{"url": "http://duma.bg/node/156096", "text": "21 тона месо, което не е било предназначено за консумация от хора, е било спряно от продажба от звеното за фискален контрол в НАП. Според документите на фирмата вносител, стоката е била за производство на храна за животни, съобщиха от НАП. На 15 ноември инспекторите поставят под наблюдение месото, след като камионът с него навлиза на територията на страната през ГКПП Видин. Вместо да бъде разтоварено в Лясковец, както е било записано в документите, месото е прехвърлено на друг камион. \nБългарската агенция по безопасност на храните е наложила възбрана на месото, като предстои неговото унищожаване. Констатирани са и други негодни хранителни стоки, които също ще бъдат унищожени. \nОт началото на годината фискалните агенти на НАП са извършили 260 000 проверки на транспортни средства, като на 78 000 са поставени технически средства за контрол. В резултат на извършените контролни действия са наложени 1300 обезпечения, за да се избегне отклонение от облагане, допълват от НАП. \n    \n", "date": "2017.11.17", "title": "Спряха продажбата на 21 тона негодно месо"}
{"url": "http://duma.bg/node/156097", "text": "Предложението на финансовото министерство за намаляване на тавана на плащанията в брой на 5 хил. лв. от догодина не беше одобрено от пърламентарната комисия по бюджет. Така за втори път през тази година желанието на ГЕРБ да се намали тавана на кешовите плащания пада. Поправката бе вкарана в допълнителните разпоредби на Закона за данъка за добавена стройност, а като мотиви бе изтъкнат опитът за борба със сивата икономика и прането на пари. Такъв беше мотивът и за предишното предложение на ГЕРБ, но тогава се предвиждаше поетапно намаляване до 1000 лв. В момента таванът за кешовите плащания е 10 хил. лв. Предложението за неговото намаляване срещна широк обществен отпор, тъй като ограничава свободата на гражданите да се разпореждат с парите си както решат. \nДепутатите се отказаха и от текстовете, които задължават самоосигуряващите се да подават само онлайн данъчни декларации. Това щеше да засегне над 250 хиляди души. \n    \n", "date": "2017.11.17", "title": "Бюджетната комисия отхвърли ограничаването на кешовите плащания на 5 хил. лв. "}
{"url": "http://duma.bg/node/156098", "text": "От началото на годината чуждестранните инвестиции са в размер на 744,2 млн. евро, което е с 27,4% по-малко в сравнение със същия период миналата година, когато са възлизали на 1,0255 млрд. евро. Това показват данните на Българската народна банка. \nПрез септември чуждите инвестиции се повишават с 10,4 млн. евро при тяхно намаление с 99,2 млн. евро година по-рано.  \nНай-големите нетни преки инвестиции в нашата страна за първите девет месеца на годината са дошли от Холандия - 749,3 млн. евро, Швейцария - 100,4 млн. евро, и Турция - 74,4 млн. евро. \nПрипомняме, че за първите седем месеца на годината - от 1 януари до 31 юли 2017 г., в страната са влезли чужди инвестиции за 431,8 млн. евро, което бе отчетено като спад с над 55% спрямо същия период на миналата година. \n    \n", "date": "2017.11.17", "title": "Спад от 27% на чуждите инвестиции за 9 месеца"}
{"url": "http://duma.bg/node/156099", "text": "Парламентът прие вчера окончателно новия Закон за концесиите. ДПС напусна пленарната зала, след като мнозинството отхвърли предложението на негови депутати министърът на енергетиката да може да предоставя безвъзмездно за управление и ползване на съответните общини до 35 години скалнооблицовъчни материали от находища, които не са предоставени на концесии за добив и не са подадени молби за концесии за добив. По-рано парламентарната група на БСП за България напусна Народното събрание. Вчера Корнелия Нинова заяви, че депутатите от БСП ще участват само в три заседания - при гласуването на оставката на Димитър Главчев, при обсъждането и гласуването на бюджета на държавата и при обсъждането и гласуването на вота на недоверие. \nЗаконът предвижда при извършване на подготвителните действия и в комисиите за провеждане на процедура за определяне на концесионер на недвижима културна ценност да участва най-малко един представител на Националния институт за недвижимо културно наследство (НИНКН), а когато обектът на концесията включва и археологически недвижими културни ценности - и на Националния археологически институт при БАН. Това предвижда промяна в Закона за културното наследство, произтичаща от новия закон. \nС изменение в закона за водите се предвижда концесия за добив на минерална вода да се открива с решение на Министерския съвет по предложение на министъра на околната среда и водите, съответно с решение на Общинския съвет по предложение на кмета на общината. \nДепутатите одобриха, когато концесионният договор е за строителство, концесионерът да има право да строи в чужд имот по смисъла на Закона за устройство на територията. Паричните вземания на концесионера, произтичащи от концесионния договор, и тези на подизпълнителите могат да се прехвърлят, залагат и подлежат на принудително изпълнение по Гражданския процесуален кодекс.   \n", "date": "2017.11.17", "title": "Мнозинството в парламента прие новия Закон за концесиите"}
{"url": "http://duma.bg/node/156100", "text": "При инвестиционен разход под 10,5 милиарда евро, при съотношение на привлечен и собствен капитал 70:30, лихва под 4,5% проектът АЕЦ \"Белене\" е жизнеспособен. Това става ясно от доклада на Българската академия на науките (БАН), който беше представен вчера.  Според учените проектът става значително по-жизнеспособен, ако в него участва държавата. В региона се очертава недостиг на базова мощност от около 2000 мегавата. Най-лошият вариант е, ако нищо не се прави по проекта \"Белене\", смятат от БАН. АЕЦ \"Белене\" може да бъде реализиран, ако се спазва анализът на БАН. \nАЕЦ \"Белене\" може да бъде реализиран, ако бъдат постигнати параметрите, които сме посочили в нашите финансови анализи, заяви вчера директорът на Института за икономически изследвания към БАН проф. Александър Тасев, който представи резултатите на доклада за възможностите за реализация на активите, свързани с проекта АЕЦ ДБеленеУ. Той обясни, че отговорът на въпроса за реализацията на активите на АЕЦ ДБеленеУ е трябвало да мине през един наистина сериозен анализ на всички фактори, които оказват влияние на проекта. По думите му са разработени различни сценарии за икономическото развитие на страната ни през следващите години, както и производството и потреблението на електрическа енергия в България и региона. \nТасев отбеляза, че от гледна точка на правния анализ най-лошият вариант би бил, ако нищо не се прави по този въпрос и се реши, че това, което е закупено дотук, просто ще се зареже. Резултатите показват също така, че участието на държавата в проекта съвместно със стратегически инвеститор би подобрило значително финансовите резултати.\"Държавата би трябвало да участва в едно такова наистина мащабно строителство\", посочи той. \nОт доклада на БАН стана ясно, че има сценарии, в които АЕЦ \"Белене\" може да се реализира и да бъде финансово жизненоспособен, заяви при официалното представяне на доклада енергийният министър Теменужка Петкова. Трябва да намерим начин да оползотворим по най-добрия начин парите, които са вложени в АЕЦ \"Белене\", а това са над 3 млрд. лв, каза тя. Решението трябва да се вземе с консенсус, защото засяга бъдещите поколения. Анализът бе направен в сложна обстановка, когато имаме платено оборудване, имаме площадка, имаме специален закон за НЕК с отпуснати над 1 млрд лв. заем, който трябва да се върне през 2023 г., добави енергийният министър. Крайното решение за \"Белене\" трябва да се вземе само след широка дискусия на анализа, каза още тя и отбеляза, че не могат да си поставят краен срок за АЕЦ \"Белене\". Решението за АЕЦ \"Белене\" трябва да е бързо, но не прибързано, каза Петкова.     \n", "date": "2017.11.17", "title": "БАН: Проектът \"Белене\" е жизнеспособен  "}
{"url": "http://duma.bg/node/156118", "text": "Жалба спря отново обществената поръчка за тикет системата в София, която бе обявена от Центъра за градска мобилност. Срокът за подаване на документи беше 20 ноември. \nЗа първи път поръчката бе пусната в средата на май, а точно месец по-късно бе спряна заради три жалби до Комисията за защита на конкуренцията. Комисията и Върховният административен съд обаче тогава се произнесоха в полза на ЦГМ. \nТикет системата има за цел да въведе единен превозен документ за всички видове транспорт и да осигури видеонаблюдение. Намерението на общината е хората да плащат според времето на пътуване или изминатото разстояние. Стойността на поръчката е 88 млн. лв. без ДДС. Фирмата, която ще изгради системата, трябва да работи за общината 10 години. Тя трябва да осигури 4300 безконтактни валидатори, 1300 устройства за продажба на билети, 422 валидатори за бариерите в метрото, 1300 устройства за видеонаблюдение, както и различни автомати за продажба на документи. Срокът на действие на договора е 120 месеца. Още при предишното спиране на процедурата от ЦГМ изразиха надежда, че до година и половина системата ще бъде изградена.      \n", "date": "2017.11.17", "title": "Пак спряха поръчката за тикет системата за 88 млн. лв. в София"}
{"url": "http://duma.bg/node/156119", "text": "Представители на сдружение \"Солидарна България\" и неправителствени организации се срещнаха вчера с депутати от левицата и помолиха за съдействие да бъдат допуснати до парламентарната бюджетна комисия. Те искат да представят там гражданската си инициатива \"Да спрем машината за неравенство! За справедливи данъци\". Както ДУМА вече писа, идеята им бе подкрепена от над 30 000 души, които се включиха в специална подписка. В инициативата се настоява за необлагаем минимум за доходите до размера на минималната работна заплата, което според инициаторите ще се отрази мигновено на покупателната способност на всички домакинства. Другото искане е да се намали ДДС за стоки от първа необходимост - основни храни, лекарства, вода, детски храни, книги и учебници. \nПредседателят на Комисията по взаимодействието с неправителствените организации и жалбите на гражданите към Народното събрание Антон Кутев вече се срещна с инициаторите на подписката. Очаква се скоро тя да бъде разгледана и от самата комисия. От инициативния комитет обаче настояват да обосноват предложенията си и пред депутатите в бюджетната комисия. \nПринципната си подкрепа към идеите им вчера засвидетелстваха зам.-председатeлят на ПГ \"БСП за България\" Крум Зарков и депутатите Георги Гьоков и Милко Недялков. Дора Янкова, член на бюджетната комисия, обеща да съдейства да бъдат допуснати да изразят позициите си там. \nснимка Емилия Костадинова \n    \n", "date": "2017.11.17", "title": " \"Солидарна България\" иска да представи подписката си в бюджетната комисия"}
{"url": "http://duma.bg/node/156120", "text": "С дискусията \"Европа без бедни региони\" БСП ще се опита да намери отговор за бъдещето на Северозападна България. Дебатът ще е днес от 10 часа в сградата на Търговско-промишлената палата във Враца. Участие в дискусията ще вземат председателят на БСП Корнелия Нинова, Аурелио Сесилио, който е ръководител на направление \"България, Хърватия и Словения\" в Генералната дирекция \"Регионална и урбанистична политика\" на ЕК, Искра Михайлова, която оглавява Комисията по регионално развитие в ЕП, и евродепутатът от левицата Петър Курумбашев. \nНа срещата ще бъде обсъдено бъдещето на националната и европейската кохезионна политика. Участниците ще се опитат да представят възможните решения на проблемите в Северозападна България, ще бъде обърнато и внимание на регионалните политики като ангажимент на българското правителство. \nВ дискусията ще се включат депутати от ПГ на \"БСП за България\", кметове и общински съветници, експерти по регионална политика, представители на областите Видин, Враца, Ловеч, Монтана и Плевен. \n    \n", "date": "2017.11.17", "title": "Левицата организира дебат за развитието на Северозападна България "}
{"url": "http://duma.bg/node/156121", "text": "Заместник-председателят на СОС от групата на БСП Милка Христова и общинските съветници Борис Цветков и Николай Николов внесоха три питания към кмета на София Йорданка Фандъкова. Те са свързани с шума от заведенията по бул. \"Витоша\", продължаващото напрежение в квартал \"Стрелбище\" около плановете за изграждане на небостъргач и възможностите за включване в инвестиционната програма на СО на три детски градини на територията на квартал \"Дружба 1\", за които ДУМА вече писа. \nПитането на Милка Христова е по повод оплаквания на граждани, които живеят около пешеходната зона на бул. \"Витоша\". \"В участъка между улиците \"Хан Аспарух\" и \"Денкоглу\" са разположени множество заведения. Повечето от тях бяха с изнесени маси на булеварда през лятото. А в момента има изградени временни постройки - \"зони за пушачи\", които са много по-големи по площ от самите заведения. На практика търговската дейност се осъществява на булеварда, заемайки по-голямата част от пешеходната зона и препятствайки нормалното му ползване от гражданите и гостите на столицата, които са принудени да \"слаломират\" между маси, столове и допълнителни конструкции, обяснява Милка Христова. Затова тя пита Фандъкова какви проверки са извършени по време на законността на изградените временни постройки, какви са констатациите и какви мерки са предприети за премахване на незаконните, както и какви санкции са наложени. \nВ общо питане във връзка с продължаващото напрежение сред гражданите в квартал \"Стрелбище\" по повод заградения терен от 3000 кв. метра Борис Цветков и Николай Николов искат да разберат за  предприети действия и проверка, както и дали има нарушения.     \n", "date": "2017.11.17", "title": "Съветници от БСП с три питания към кмета на София"}
{"url": "http://duma.bg/node/156122", "text": "Няма сериозен напредък по препоръките на Европейската комисия до момента, коментарите за него са противоречиви защото самият доклад е наистина витиеват. Това заяви вчера президентът Румен Радев преди началото на тържественото събрание във Военната академия \"Г.С. Раковски\" по повод празника на Сухопътните войски. Според него българите отдавна не разчитат на тези доклади, защото те изместват отговорността и вместо пред хората политиците ни все повече се отчитат пред Брюксел. Президентът изрази мнението, че най-важно е българските граждани да бъдат убедени в ефективността и справедливостта на правосъдната система и да видят, че има реална борба с корупцията и с несправедливостта. \nПрезидентът коментира и темата за ревизията на приватизационните сделки. Според него е по-важно да се фокусираме върху настоящето и бъдещето, защото докато гледаме кой какво е правел в миналото, продължават да текат крупни обществени поръчки. \"Какво правим с тях и с какви механизми ще разкриваме, пресичаме и преследваме корупционните престъпления\", запита Радев. \n    \n", "date": "2017.11.17", "title": "Президентът не вижда сериозен напредък в доклада на ЕК"}
