{"url": "http://www.duma.bg/node/173586", "text": "Българската агенция по безопасност на храните (БАБХ) потвърди, че няма чума по дребните преживни животни в Благоевградско. Експертите от агенцията взеха повторни проби от умрелите животни и те бяха изследвани в референтната лаборатория Монпелие във Франция. Пробите са отрицателни, съобщи БНР. Две животновъдни ферми в селата Филипово, община Банско, и Мусомище, община Гоце Делчев, бяха под възбрана близо месец, заради констатирани смъртни случаи, без ясна причина затова. Животните нямаха право да напускат оборите, а стопаните да реализират мляко и месо. След получаване на отрицателните резултатите, забраната е отменена. От БАБХ обясниха, че мерките им са превантивни, заради открити умрели животни в тези стада. Симптоматиката на чумата е близка до тази на пневмонията, затова бяха взети проби, които бяха изследвани първо от българска лаборатория и повторени във Франция, което изисква време, уточняват от агенцията.     \n \t\n", "date": "2018.08.22", "title": "БАБХ: Няма чума в Благоевградско"}
{"url": "http://www.duma.bg/node/173585", "text": "Държавният фонд \"Земеделие\" е започнал изплащането на финансовата подкрепа по схемата на минималната държавна помощ \"де минимис\" (de minimis), като до момента са били преведени 15,2 млн. лв., съобщават от фонда. Сумата, изплатена до момента, е била разпределена на 8 191 земеделски стопани от цялата страна, отглеждащи овце майки и кози майки. Ставката за подпомагане на глава животно е 15 лв. \nПомощта има за цел да компенсира животновъдите за изкупната цена на суровото мляко от дребни преживни животни и да намали затрудненията в сектора. \nПревеждането на субсидиите по \"де минимис\" продължава, съобщават още от фонда. Средства ще бъдат изплатени на всички животновъди, кандидатствали по схемата, след приключване на допълнителните административни проверки, които служителите на ДФЗ са задължени да извършат. Общият размер на помощите по схемата, която един земеделски стопанин или предприятие може да получи, е до левовата равностойност на 15 хил. евро за период от три последователни данъчни години.   \n \t\n", "date": "2018.08.22", "title": " ДФЗ изплаща субсидиите на овцевъди и козевъди"}
{"url": "http://www.duma.bg/node/173584", "text": "Общините, които са кандидатствали за усвояване на средства от фонд \"Земеделие\" и имат одобрени проекти, ще могат да получават временно безлихвени заеми от държавния бюджет, за да могат с тях да посрещат междинните и финалните плащания към изпълнителите на проектите. Това предвижда проект за постановление на Министерския съвет, който земеделското министерство е пуснало за обществено обсъждане. \nЕдно от условията е общината да няма финансови задължения към фонд \"Земеделие\" освен в случаите, когато тези задължения са разсрочени или отсрочени. Предвидено е също размерът на заема да е до разликата между общия размер на одобрените за финансово подпомагане разходи, включени в заявките за плащане, и платеното по проекта авансово плащане от фонд \"Земеделие\". В тази връзка е предвидено, че общината ще може да кандидатства за получаване на заема за извършване на междинно плащане след проверка на изпълнението на одобрена обособена част от инвестицията. \nПарите ще се отпускат от специална сметка в БНБ, чийто титуляр ще е фонд \"Земеделие\". Тази сметка ще се захранва всеки месец от финансовото министерство до размера, посочен от изпълнителния директор на фонд \"Земеделие\" на всяко десето число на месеца.  \n    \n \t\n", "date": "2018.08.22", "title": "Безлихвени заеми за общини с проекти по селската програма"}
{"url": "http://www.duma.bg/node/173583", "text": "Необходими са реформи, ясни цели и стратегия за увеличаване на потенциала на растеж на българската икономика. Това заяви Петър Чобанов, бивш финансов министър пред Блумбъг тв България. \nСпоред него реформите трябва да са насочени към предлагането на трудовия пазар, на капитала и на технологиите. По думите му, без тяхното наличие е невъзможно икономиката да расте. \"Липсата на потенциал за дългосрочен растеж започва да оказва своето влияние и върху текущия растеж\", заяви Чобанов. \nЕкспертът посочи, че увеличението на работните заплати и ниските нива на безработица в страната, довели до увеличение и на потреблението, все още не са толкова големи, за да има опасност от прегряване на икономиката. Той определи инфлацията като показателя, който сигнализира за икономически дисбаланси. \nБившият финансов министър коментира и случващото се в Турция и възможните негативни отражения, които може да има кризата там върху България. \"Влошаването на търговските отношения между двете страни може да доведе до негативни последици за България. Вече сме свидетели на търговски дефицит между двете страни, а доскоро имаше излишък, каза той. Според него стабилността на Турция е важна за икономическата стабилност на цяла Европа. Той обясни, че ситуацията в Турция може да се използва като повод за преоценка на икономиката на страната. \"Може би кризата в Турция е едно добро предупреждение за българската икономика и е повод да се замислим доколко ситуацията може да се влоши, каза той.      \n \t\n", "date": "2018.08.22", "title": "Икономиката има нужда от реформи, за да генерира растеж"}
{"url": "http://www.duma.bg/node/173588", "text": "Промените в Наредбата за регистриране и отчитане на продажби в търговските обекти чрез фискални устройства са необходими, защото всяка година има над милиард преки загуби за фиска от злоупотреби, от укриване на оборота с най-различни трикове – избягване на облагане, използване на фискални принтери, които могат избирателно да принтират касови бележки или да принтират бележки, приличащи на касови. Това обясни по БНР говорителят на НАП Росен Бъчваров. Като най-рискови браншове той посочи ресторантьорския, нощните заведения и търговията с дрехи и обувки, като поясни, че именно там най-често са концентрирани подобни злоупотреби. \"Загубата за бюджета не е пряко и единствено загуба за НАП, а загуба за цялото общество и по тази причина беше предложена тази промяна\", коментира Бъчваров. Той увери, че общественото обсъждане на наредбата е извело редица въпроси и те ще бъдат прецизирани през следващите седмици. \n\"Новите текстове въвеждат отчитане почти в реално време на всяка касова бележка, докато в момента това се случва веднъж месечно, което значително влошава качеството на контрола\", напомни Росен Бъчваров и обясни, че се въвежда и възможността чрез QR код всеки един клиент да удостовери, че неговата касова бележка е действителна, което му дава възможност да упражнява гражданските си права по-добре. Той е категоричен, че по този начин ще бъдат защитени по-добре правата на потребителите. \nОт Българската стопанска камара обаче възразяват срещу текстове в наредбата, които според бизнес организацията се нуждаят от прецизиране. Пред БНР финансовият директор на камарата Станислав Попдончев обясни, че трябва ясно да се разграничи кои са фискалните устройства, които ще отговарят на изискванията към софтуера. \nВ БСК са постъпили сигнали от членове на камарата за обективна невъзможност за прилагане на изискванията в някои браншове – например в разносната търговия и търговията на едро, заради изискването началото и краят на продажбата да бъдат отчетени в софтуера в рамките на един работен ден. От Стопанската камара се опасяват, че не е достатъчно прецизна и регламентацията на одиторските профили в софтуера, управляващ продажбите в търговските обекти.     \n \t\n", "date": "2018.08.22", "title": "Над 1 млрд. лв. са годишните загуби от укриването на обороти"}
{"url": "http://www.duma.bg/node/173589", "text": "\"Файненшъл таймс\" ще открие център за развойна дейност в областта на информационните технологии в България. Това стана ясно по време на среща на заместник-министъра на икономиката Александър Манолев с Джон Кундерт, директор по финансовите въпроси на медията. Идеята е първоначално \"Файненшъл таймс\" да си партнира с друг британски инвеститор, който вече е развил дейност в България - \"Xoomworks Technology\", за създаването на технологичен екип, който се очаква да достигне до 100 човека в рамките на една година. Плановете на британската медия е до две години да оперира напълно самостоятелно, а проектът им да стартира до края на тази година. \nПо думите на Манолев България има най-бързо развиващия се сектор на информационните и комуникационните технологии в Югоизточна Европа. \nОсновно изискване за нас е всеки специалист, който бъде нает в София, да отговаря на изискванията, които имаме и към служителите ни в Лондон, подчерта Джон Кундерт. По думите му са проучени редица държави на няколко континента, но са се спрели на България, защото може да отговори на това изискване. Тук намерихме не само много добър партньор в лицето на \"Xoomworks\", но и специалисти, които да отговорят на световните критерии на \"Файненшъл таймс\", защото за нас този проект не е аутсорсинг, а разрастване на семейството ни, каза още Кундерт. Той изрази надежда, че темповете за реализиране на проекта, ще изпреварят прогнозите.   \n \t\n", "date": "2018.08.22", "title": " \"Файненшъл таймс\" стъпва в България"}
{"url": "http://www.duma.bg/node/173590", "text": "Към края на юни 2018 г. брутният размер на необслужваните кредити и аванси в системата е достигнал 7,702 млрд. лв., понижавайки се леко от сумата от 7,715 млрд.. лв. към 31 март 2018 г. Делът им в общата сума на брутните кредити и аванси намалява до 9,1% при 9,3% в края на март. Това става ясно от данните на Българската народна банка (БНБ) за необслужваните заеми за второто тримесечие на годината. \nНай-лоши кредитополучатели са компаниите. Брутният размер на фирмените заеми, които не се погасяват, е 5,53 млрд. лв. Потребителските кредити са в размер на 952 млн. лв., а ипотечните - 985 млн. лв.  \nНетният размер на лошите фирмени кредити е 2,22 млрд. лв. Преди година размерът им е бил с близо милиард повече. Просрочените потребителски кредити са нетно за 869 млн. лв. Необслужваните ипотеки са в нетен размер от 529 млн. лв.       \n \t\n", "date": "2018.08.22", "title": "Лошите кредити възлизат на 7,7 млрд. лв. "}
{"url": "http://www.duma.bg/node/173551", "text": "Двама изпълнители се сдобиха с по три статуетки от видеонаградите на MTV. Рапърката Карди Би, която имаше 12 номинации, получи признание само в четвърт от тях, но взе едно от най-важните отличия - за най-добър нов изпълнител. Също тройна победа ознаменува популярният в САЩ рапър Чайлдиш Гамбино със своя клип \"This is America\", който беше отличен в техническите категории. \nНаградата за най-добро поп видео отиде при Ариана Гранде за композицията \"No Tears Left to Cry\". За най-добро рок видео бяха отличени \"Имаджин дрегънс\" за клипа \"Whatever It Takes\". В категорията за хип-хоп видео победителка стана Ники Минаж с клипа \"Chun Li\". \nЗа голямо разочарование се смята представянето на съпружеския дует на Бионсе и Джей Зи. Техният клип \"Apeshit\" претендираше за отличия с 8 номинации, но получи само две статуетки в технически категории. \nДженифър Лопес направи грандиозно завръщане на наградите на MTV след продължило 17 години отсъствие. Със зрелищното си изпълнение певицата показа, че все още знае как се прави запомнящо се шоу. Звездата си тръгна и с награди - за видео новатор (на името на Майкъл Джексън) и за най-добра колаборация с DJ Khaled и Карди Би в песента \"Dinero\". \nГолемият победител на церемонията е младата Камила Кабейо. 25-годишната певица имаше 5 номинации и получи отличия за клипа към хита \"Havana\", стана и \"Изпълнител на годината\". За \"Песен на годината\" беше определена \"rockstar\" на Пост Малоун. \nНа 3-часовото събитие беше отдадена почит на наскоро починалата Кралица на соул музиката Арета Франклин. Мадона, която чества своята 60-годишнина в деня на кончината на примата, заяви, че е стартирала кариерата си, изпълнявайки акапелно хита на Франклин \"A Natural Woman\" по време на прослушване в Париж. Според Ройтерс представянето на Мадона на церемонията не е било на нужното ниво. Тя не е показала дължимото уважение към паметта на Франклин, като е говорила предимно за себе си.   \n \t\n", "date": "2018.08.22", "title": "Тройна победа за двама на MTV "}
{"url": "http://www.duma.bg/node/173546", "text": "Под бдителния поглед на репортерката от ДУМА и кметът на София трудно може да си позволи волности. Защото Деси следи изкъсо случващото се в Столичната община, а острото й перо няма до допусне хората да не узнаят истината и до най-малкия детайл. \nДеси, ние - твоите колеги, ти пожелаваме да продължиш с неизчерпаемата си енергия да бъдеш коректив на общинските дела. За нас си пример за всеотдайна майка и съпруга, любяща дъщеря и отзивчив човек. \nБъди! От екипа на ДУМА   \n \t\n", "date": "2018.08.22", "title": " В днешния слънчев августовски ден редакцията ни ще бъде под обстрела на поздравления и много цветя заради колежката ни  "}
{"url": "http://www.duma.bg/node/173549", "text": "Американската актриса Дженифър Гарнър, която публиката помни с ролите й в \"Джуно\" и \"Клубът на купувачите от Далас\", получи своя звезда на Алеята на славата в Холивуд, предаде Франс прес. Признанието е за впечатляващите екранни превъплъщения на бившата съпруга на Бен Афлек, играла в над 30 филма. \n\"За мен това е повод да отбележа 24-годишната си кариера в бранша, изживяна по наистина щастлив начин. Работих нещо, което ми харесваше. Чудесно е, че мога да споделя този чудесен миг с моето семейство и моите приятели!\", довери Гарнър. \n46-годишната актриса беше придружена на култовата алея от свои роднини, сестри и трите й деца. На събитието присъстваха още и актьорите Стив Карел, Брайън Кранстън и Джуди Гриър - нейни екранни партньори.\n   \n \t\n", "date": "2018.08.22", "title": " Дженифър Гарнър се сдоби със звезда в Алеята на славата"}
{"url": "http://www.duma.bg/node/173547", "text": "Любимецът на цяла Русия Григорий Лепс сбъдна най-голямата мечта на второто от четирите си деца - Ева. Емблематичният музикант, композитор и продуцент, който ще гостува за първи път у нас на 3 ноември в \"Арена Армеец\", подари на 16-годишната си дъщеря собствена поп група, която вече успешно дебютира и на голяма сцена. \nМомичешката банда носи името \"Cosmos Girls\", а участията й се менажират лично от Григорий Лепс и организират не без помощта на продуцентската му компания. Така например дебютът на групата е бил не къде да е, а на престижния \"Live Fest\" в планинския курорт \"Роза хутор\". Последвалите две участия на чаровните девойки също не са случайни - на едно от най-мащабните мероприятия за руския шоу бизнес \"Премии МУЗ-ТВ 2018. Трансформации\" съпровождат прочутия изпълнител, а в края на юли подгряват публиката на музикалния форум \"Жара\" в Баку. \nНаскоро изпълнителят на хитовете \"Я счастливый\" и \"Зеркала\" изненада и всички свои почитатели, публикувайки за първи път в социалните мрежи обща снимка на семейството си. На фотоса са голямата му дъщеря Инга от първия брак на Лепс, която също е поела по стъпките на баща си, както и Ева, Никол и синът Иван - плод на любовта му с настоящата съпруга на артиста Анна Шапликова. \nБилетите за шоуто на музиканта в София се продават на цени от 40 до 70 лв. в мрежата на Eventim в цялата страна и онлайн. ВИП пакети за събитието има на bileti365.com, уточниха от екипа на организатора Moko Solution.   \n \t\n", "date": "2018.08.22", "title": " Григорий Лепс подари група на дъщеря си"}
{"url": "http://www.duma.bg/node/173554", "text": "Повече от два месеца след световната премиера на новия си албум \"БууЧииМиш\", \"Мистерията на българските гласове\" продължава с концертите по неговото представяне с огромен успех в Европа. В началото на август българският хор, носител на \"Грами\", имаше самостоятелна изява в Полша на сцената на алтернативния младежки \"Off festival\" в Катовице. Сред хедлайнерите на тридневния форум бяха \"M.I.A.\", \"Charlotte Gainsbourg\", \"Grizzly Bear\". Концертът бе вторият от 10 препоръчани в рамките на събитието от полското издание \"Cojestgrane 24\". \nПред сцената на българския хор беше препълнено с разнородна публика - имаше повече от 2000 души, информира Радост Пенева. Те аплодираха екзалтирано всички песни. Накрая буквално не позволиха на изпълнителите да слязат от сцената с нестихващи аплодисменти, продължили повече от 10 минути. Освен силната подкрепа на публиката, директорът на фестивала също изпрати специални благодарности до продуцентите на хора, определяйки представянето му като \"невероятно\", а концерта - за един от най-успешните на фестивала. Възторжени са отзивите и на полските медии, които споделиха впечатления: \"Историческа сила на духа и красотата, която е била усъвършенствана за период, по-дълъг от човешкия живот и може да бъде гледана със смирение.\" Според изданието \"Interia muzyka\": \"Хорът с традиционните си костюми, със своите инструменталисти и диригент, се представи с невероятен вкус и красота. Не бихме излъгали, ако напишем, че концертът им бе...  очарователен.\" \n    \n \t\n", "date": "2018.08.22", "title": "\"Мистерията...\" пожъна успехи и в Полша"}
{"url": "http://www.duma.bg/node/173553", "text": "Американската рок група \"Игълс\" изпревари Майкъл Джексън (1958-2009), оглавявайки рейтинга на авторите на най-продаваните албуми на всички времена, съобщи Асошиейтед прес. \"Their Greatest Hits 1971-1975\" на \"Игълс\" от момента на издаването му през 1976 г. е продаден в тираж 38 милиона екземпляра. Този показател включва и броя на реализациите в интернет, което означава, че албумът е добил платинен статус 38 пъти, уточнява агенцията. Досега лидер на този рейтинг беше дискът \"Thriller\" на Майкъл Джексън, който е бил платинен 33 пъти и сега остава на втора позиция в списъка на Звукозаписната асоциация на Америка. Третото място е за \"Hotel California\" от 1977 г., отново на \"Игълс\", завоювал платинен статус 26 пъти. Групата е основана през 1971 г. от Глен Фрай и Дон Хенли. Сред най-известните й песни са \"Hotel California\", \"One of These Nights\", \"Best of My Love\", \"Life in the Fast Lane\", \"Take it Easy\" и \"Tequila Sunrise\". За творческите си години групата пет пъти е оглавявала хит парадите със стоте най-популярни солови композиции според сп. \"Билборд\" и четири пъти хит парадите на Топ 200 на най-добрите албуми.   \n \t\n", "date": "2018.08.22", "title": " \"Игълс\" изпревари Майкъл Джексън по най-продавани албуми"}
{"url": "http://www.duma.bg/node/173552", "text": "Напусна ни големият приятел Ивайло Крайчовски-Пифа, един от основателите на международния \"София филм фест\", се казва в съобщение от Стефан Китанов и екипа на СФФ. Дълги години Пифа беше музикален директор на фестивала, когато програмата включваше многобройни рок и джаз концерти и филми. Благодарим ти, Пифа! Почивай в мир, пишат приятелите му. Именитият басист на групата \"ФСБ\" Ивайло Крайчовски почина внезапно на 57 г. Той бе инициатор и за създаването на група \"Стари муцуни\" с ветерана на българския рок Георги Минчев. През богатата си музикална кариера взема участие в създаването на албумите на редица български поп певци, рок групи и джазови формации. Бил е зам.-председател на Българската изпълнителска асоциация и член на асоциацията на звукозаписните студиа в България. Поклонението ще се състои днес, 22 август, от 16 ч. в църквата \"Св. Седмочисленици\" в София.     \n \t\n", "date": "2018.08.22", "title": "Сбогом, Пифа!"}
{"url": "http://www.duma.bg/node/173591", "text": "Държавата се разплаща с бизнеса по-бавно, отколкото е необходимо за издължаване между фирмите. Това става ясно от съобщение на Българската търговско-промишлена палата (БТПП), като се позовава на доклад, изготвен от Intrum, за разплащанията към бизнеса. Изследването е проведено сред 9607 компании, като в него са отразени данни в периода януари-март 2017 и 2018 г. Според БТПП остава обезпокоителен фактът, че плащанията от публичния сектор към компаниите в страната отнемат повече време от корпоративните плащания. Организацията напомня, че към 31 март 2018 г. просрочените задължения от страна на държавата към бизнеса и гражданите са близо 328 млн. лв. \nПлащанията на задълженията на публичния сектор към бизнеса в България отнема средно 30 дни през 2018 г., а през 2017-а това е ставало средно 31 дни. Тревожно е, че плащанията от публичния сектор към бизнеса отнемат по-дълъг период - средно 40 дни, в Европа, въпреки факта, че Директива 2011/7/ЕС е задължителна за публичния сектор. Според нея срокът за разплащане по търговска сделка не може да надвишава 60 дни, а когато длъжникът е публичен възложител, не може да надвишава 30 дни. \nС 10 дни се скъсява времето за междуфирмените плащания в България. Очертава се ясна положителна тенденция към по-гъвкаво разплащане на задълженията между компаниите, като за 2018 г. срокът е сведен до 27 дни при 37 през 2017 г. \nРезултатите от изследването показват, че средноевропейското време за междуфирменото разплащане е 34 дни, като се отчита подобрение спрямо 2017 г., когато периодът е бил 37 дни. \nЛатвия, Естония и Ирландия са лидери по най-бързо време за разплащане между компаниите - съответно 18, 19 и 20 дни. Точно обратна е ситуацията в Португалия - 66, Босна и Херцеговина - 56, и Италия - 56 дни, които са нужни, за да се получат плащания за извършена услуга или продадена стока. \nВ отношенията между бизнеса и крайните потребители се наблюдава по-кратък срок за разплащане в сравнение с корпоративните разплащания. Средното време, което е нужно в Европа, е 22 дни през 2018 г. и 27 дни през 2017 г. В България плащанията между бизнес и крайни потребители са средно 20 дни през 2018 г., а през 2017 г - 19 дни. Лидер отново са Прибалтийските републики, а най-дълго време за разплащане между бизнеса и клиентите коства на Испания - 43 дни, Босна и Херцеговина - 39, и Португалия - 39. \n6 от 10 компании предпочитат да има по-дълъг период за разплащане, за да могат да планират по-добре паричните си потоци и реализацията на продуктите, като по този начин те са по-сигурни и спокойни. 20% от бизнеса изразява мнението, че ако разплащането между контрагентите се подобри, ще се ускори и процесът по наемане на кадри.     \n \t\n", "date": "2018.08.22", "title": "Държавата се бави с разплащанията повече от бизнеса  "}
{"url": "http://www.duma.bg/node/173573", "text": "В края на миналата седмица говорителката на вътрешното министерство Елеоноре Петерман обяви най-новите резултати от преговорите с гръцкото правителство. Тя заяви, че предстои подписване на споразумение за реадмисия между двете страни. \"Ние се споразумяхме\", заяви тя и допълни, че в момента тече заключителната размяна на официални писма. Тя не пожела да сподели повече подробности. Според информации от медиите всичко говори за това, че споразумението между Берлин и Атина прилича на вече сключеното споразумение за реадмисия между Германия и Испания. То дава право на Германия при определени обстоятелства да връща обратно в Испания бежанци, когато те вече са били регистрирани в Испания. Това обаче се отнася за хората, които са влезли в Германия през границата с Австрия. Понастоящем Германия контролира три гранично-пропускателни пункта. Ако там бъдат заловени бежанци, те могат да бъдат върнати в Испания в рамките на 48 часа. Основа за проверките е европейската база данни за пръстови отпечатъци Евродак. Всеки бежанец трябва да се регистрира в тази програма при пристигането си в Европа. Изключение правят само малолетните бежанци без придружител. Много символика Понастоящем споразумението оказва символично въздействие. То показва, че е възможно единение на европейско ниво. Практическото въздействие на споразумението е по-скоро ограничено. По данни на вътрешното министерство от средата на юни през австрийско-германската граница са пристигнали 150 души, които са подали молба за предоставяне на убежище в друга страна член на ЕС. Половината от молбите са подадени в Италия. Само една пета от тях са били подадени в Австрия. От Испания не е пристигнал нито един мигрант или бежанец. Открит въпрос е дали ще бъде сключено споразумение и с Италия. По данни на вътрешното министерство преговорите с Италия били \"в напреднала фаза\". Вътрешното министерство изхожда от предположението, че \"ще бъде сключен договор\". Рим се оплаква от тежкото бреме Италия би могла обаче да постави много по-обхватни изисквания. В края на миналата години в Италия са живели 355 000 бежанци. През тази година към тях са се присъединили почти 19 000 души, които са пристигнали в Италия по море. Сегашното италианско правителство се оплаква от тежкото бреме. Особено тежка е ситуацията в големите италиански градове, най-вече в Рим и Милано. Само в столицата живеят над 6000 бежанци. Много често те намират подслон в импровизирани лагери или в запустели сгради. \nНовият италиански вътрешен министър Матео Салвини се противопоставя решително на приема на още бежанци. В края на юли той отхвърли предложението на ЕС да плаща по 6000 евро за всеки мигрант. \"Това изобщо не става. Брюксел може да си прибере милостинята\", заяви той и допълни, че Италия искала притокът на мигранти да бъде окончателно спрян. Премиерът Джузепе Конте също реагира отрицателно. Той заяви, че Италия никога не е повдигала въпрос за пари при изискването за преразпределяне на мигрантите в Европа. Съответно трудни ще бъдат и преговорите. Засега не са известни детайли по тях. В други държави живеят значително повече бежанци и мигранти. По данни на Върховния комисариат за бежанците на ООН Германия е приела най-много бежанци - над 1,4 милиона. На второ място се нарежда Франция с 400 000 души. Италия е едва на трето място. В тези цифри обаче не са включени бежанците с отхвърлени молби за убежище. Призив към европейска солидарност В тази връзка германският външен министър Хайко Маас призова за повече подкрепа за страните от Южна Европа. \"Ние не можем да действаме така сякаш спасените в Средиземно море хора са испански или италиански бежанци. Имаме нужда от европейско решение и европейска солидарност. Миграционният въпрос не бива да разединява ЕС\", заяви той в телевизионен разговор. Хайко Маас обаче подчерта, че европейските партньори не бива да бъдат принуждавани да поемат еднаква отговорност, когато по един въпрос има принципни различия. \"Голяма част от европейските държави са готови за приемането на обща концепция. Тези, които не желаят, могат да поемат повече отговорност в друга сфера. Например при финансирането на борбата срещу причините за бягство или в други сфери на ЕС\", заключи той.   \n \t\n", "date": "2018.08.22", "title": " Къде Германия ще връща бежанци?  "}
{"url": "http://www.duma.bg/node/173575", "text": "Министерството на правосъдието на Русия одобри материалната форма за възнаграждение на хората, помагащи на полицията в залавянето на престъпници, съобщи в. „Комерсант“. \nСпоред някои среди това ще превърне частните детективи в добре платени „ловци на глави“. \nРазмерът на възнагражденията ще варира от няколко хиляди до десетки милиони рубли. \nРаботещи в полицията са на мнение, че при това положение сред гражданите ще се появяват много желаещи да съдействат за издирването на престъпници. Бивши служители пък смятат, че подобна система може да доведе до злоупотреби от страна на самите органи на реда. \nИдеята за парични награди при издирването на престъпници се разработва в Русия повече от една година. Досега полицията стимулираше активността на гражданите само при залавянето на изключително опасни бандити. И въпреки това повечето от „цивилните помощници“ на службите най-вече можеха да разчитат на медал „За оказване на съдействие на МВР“, грамота, ценни подаръци и удостоверение за нещатен сътрудник на органите на реда.   \n \t\n", "date": "2018.08.22", "title": " В Русия ще плащат на „ловците на глави“"}
{"url": "http://www.duma.bg/node/173576", "text": "Излизането от деветгодишната криза и международните спасителни програми бележи \"нов ден\" за държавата - \"ден на изкупление, но и начало на нова ера\". \nТова заяви премиерът на Гърция Алексис Ципрас в телевизионно обръщение от йонийския остров Итака, информира Ройтерс. \nВ реч, изпъстрена с класически символизъм, министър-председателят каза, че е сложен край на съвременната гръцка \"Одисея\", която започна през 2010 г. Ципрас добави, че най-накрая е прекратена финансовата помощ, довела до рецесия, строги мерки за икономии и социално разделение. \n\"Нашата държава си върна правото да оформя собственото си бъдеще\", съобщи той от склон над плаж на острова, където Одисей се върна след десетгодишно странстване по море, увековечено от гръцкия епически поет и аед Омир. \nЦипрас добави, че \"ние оставихме Симплегадите зад нас\", имайки предвид митологични скали на Босфора, които често се блъскали една в друга и между тях никой не можел да мине. \n\"Ние никога няма да забравим причините и лицата, които доведоха страната до тези меморандуми\", изтъкна той и предупреди, че \"нови битки предстоят\". \nПродължавайки с морските метафори, Алексис Ципрас подчерта, че няма да позволи на тези, които желаят страната да бъде насочена в друга посока.   \n \t\n", "date": "2018.08.22", "title": "Ципрас обяви начало на „нов ден” за Гърция"}
{"url": "http://www.duma.bg/node/173587", "text": "Едва 2% от пътуващите българи избират екскурзии зад граница. Това показват данни от анализ на Евростат за туристическите пътувания на гражданите на ЕС през 2016 г. Около 30% от българите са пътували с лична цел у нас или в чужбина. Средният показател за пътуванията на европейците е почти двойно по-висок от нашия - 62 на сто от европейските граждани са пътували поне веднъж с цел туризъм през същата година.  \nСпоред данните на европейската статистика над 1,8 млн. българи са направили поне веднъж туристическо пътуване през 2016 г. В огромната си част обаче тези пътувания са били вътре в страната - около 26 на сто от общо 30%, като само 2% от пътуващите българи са избрали туризъм зад граница, а други 2% са предприели комбинирано пътуване. \nДанните на европейската статистика почти съвпадат и с данните на НСИ за пътуванията на българите през изминалата 2017 г. - най-голям дял са били пътуванията на българите вътре в страната - около 85% от всички пътувания. \nСредният разход на един човек при пътуване в страната е бил около 200 лева, а зад граница - малко над 500 лева, отчита НСИ. Най-голямото перо при пътуването на българите вътре в страната са били нощувките и храната - около 40 на сто, а зад граница - транспортът - около 30 на сто. \nСпоред Евростат най-активни в туристическите пътувания за лични цели са били жителите на Финландия - близо 92% от тях са пътували поне веднъж с цел туризъм през 2016 г. Следват: Холандия - 85 на сто, Люксембург - 84, на сто, и Чехия - 80 на сто - или 8 от всеки 10 жители на тези четири държави са пътували поне веднъж през 2016 г. В противоположния край, или в дъното на класацията по този показател, са били жителите на Румъния - 24%, Португалия - 25%, България - 30%, Гърция - 35%, и Италия - 41%, или по-малко от половината от жителите на тези страни са пътували поне веднъж с цел туризъм. \nНай-платежоспособни при пътуванията си с цел туризъм са били жителите на Люксембург - средно по 768 евро на човек. Най-малко пари за туризъм са заделяли в Латвия - 107 евро на човек. Данните на Евростат показват, че през 2016 г. средният разход на българина е бил 156 евро на един човек, а средният  европеец е отделял за туризъм - 336 евро.      \n \t\n", "date": "2018.08.22", "title": " Само 2% от българите са пътували в чужбина за туризъм  "}
{"url": "http://www.duma.bg/node/173577", "text": "Множество на брой ракети удариха дипломатическия квартал на афганистанската столица днес сутринта, а властите съобщиха, че в старата част на Кабул се водят боеве между силите за сигурност и екстремисти. \nЗасега не е известно кой е отговорен за атаката, която се случва само дни, след като афганистанският президент Ашраф Гани предложи на талибаните тримесечно прекратяване на огъня. \n\"Тази сутрин група терористи превзеха сграда в квартал Река Хана и изстреляха няколко ракети към Кабул\", каза говорителят на вътрешното министерство Наджиб Даниш. „ Двама души са били ранени. Силите за сигурност се сражават с терористите.“ \nГоворителят на полицията в Кабул Хашмат Станикзай потвърди, че в момента се водят боеве в близост до джамия и че той все още не може да потвърди броя на жертвите.“Полицията е отцепила района“, каза той. \nПредставители на талибаните приеха предложението на Москва да участват в среща, насочена към урегулиране на положението в Афганистан. Срещата ще се проведе на 4 септември в руската столица. Това съобщи в. „Уол Стрийт джърнъл“, позовавайки се на свои източници. \nПреди това Замир Кабулов от руското външно министерство каза, че срещата в Москва за Афганистан се очаква на 4 септември. В нея ще участват представители на Афганистан, Русия и страни от региона.     \n \t\n", "date": "2018.08.22", "title": "Сражения и ракетен обстрел в Кабул"}
{"url": "http://www.duma.bg/node/173578", "text": "Президентът на САЩ Доналд Тръмп би разгледал възможността за отмяна на американските санкции срещу Русия, ако Москва предприеме съвместни  с Вашингтон стъпки, включително в Сирия и Украйна. Това Тръмп изтъкна в интервю за агенция Ройтерс, на което се позовава ТАСС. \nПрезидентът отбеляза, че въпросът за санкциите не е бил повдигнат на срещата му с Владимир Путин, но той маркира условия за евентуалната им отмяна. \"Ще разгледам това, ако те направят нещо, което да бъде в наша полза. Без това не възнамерявам да разглеждам това\", каза държавният глава. Тръмп отбеляза още, че е обсъдил с Путин принадлежността на Крим, безопасността на Израел, ситуацията с Украйна и газопроводът \"Северен поток-2\". \n\"В Америка сега съществува значително съгласие сред елита, че враг едно е Китай, а враг две е Русия. И не са възможни никакви отстъпки\", заяви за изданието \"Взгляд\" влиятелният руски политолог Сергей Караганов, който е почетен председател на Съвета по външна и отбранителна политика. По думите му Тръмп не може да направи нищо, преди да спечели следващите президентски избори, дори и да иска да премахне санкциите. \n\"Дума\" припомня, САЩ започнаха да налагат санкции срещу Русия след присъединяването на Крим през 2014 година. Впоследствие санкциите постоянно се разширяваха и обновяваха, засягайки както физически, така и юридически лица. По-късно Вашингтон намираше други поводи за налагане на нови санкции, включително заради приписваната на Москва намеса в президентските избори през 2016 година. \nМеждувременно допитване на компанията \"Галъп\" от 1 до 12 август т.г. показва, че 58% от гражданите на САЩ смятат, че е важно да се продължи с усилията за подобряване на отношенията с Русия. За други 36% е по-важно да се предприемат сериозни  дипломатически и икономически мерки срещу Русия. Останалите се затрудняваха да отговорят. При това две трети от  американците заявиха, че следят новините за Русия и президентските избори в САЩ през 2016-та, а 33% правят това \"много плътно\".  \nВ същото време мненията на американците за политиката към Русия се разминават. 53 на сто от онези, които много внимателно следят новините по въпроса, се обявяват за сериозни мерки срещу Русия. Докато за подобряване на отношенията се обявяват 38 процента. С последните са съгласни и онези, които не следят толкова плътно новините за Русия и изборите в САЩ.  \nВеликобритания призовава Евросъюза да изпълни  всеобхватния пакет от санкции срещу Русия, става ясно от речта на нейния външен министър Джеръми Хънт, която той ще произнесе в Института за мира във Вашингтон по време на започващото му посещение в САЩ, предаде още ТАСС. \"Агресивното и враждебно поведение на Русия подкопава международния ред, който гарантира нашата сигурност. Разбира се, ние трябва да сътрудничим с Москва, но трябва и открито да кажем: външната политика на Русия под ръководството на президента Путин направи света по-опасен. И днес Великобритания моли своите съюзници да отидат по-далеч, призовавайки Европейския съюз да гарантира, че неговите санкции срещу Русия ще бъдат всеобхватни и че наистина ще стои рамо до рамо със САЩ, казва се в речта на Хънт, разпространена от пресслужбата на британското Министерство на външните работи.     \n \t\n", "date": "2018.08.22", "title": "Тръмп обяви условията за отмяна на антируските санкции  "}
{"url": "http://www.duma.bg/node/173579", "text": "Сърбия няма да позволи \"Велика Албания\" \nБелград смята за нереалистично желанието на Прищина да установи контрол над Прешевската долина, заяви сръбският външен министър Ивица Дачич. Според него това желание е индикация, че изобщо не са готови за компромис и всъщност показва колко много искат да реализират своя проект „Велика Албания\". \"Това ще стане, когато гроздето цъфне наесен“, добави министърът. Дачич заяви, че без подкрепата на Русия е невъзможно да се постигне решение за Косово.  Пхенян продължавал с ядрената програма \nМеждународната агенция за атомна енергия (МААЕ) съобщи, че няма индикации ядрените дейности в КНДР да са прекратени, въпреки че Пхенян обеща ядрено разоръжаване на Корейския полуостров, информира АФП. \"Продължаващото и допълнително развитие на ядрената програма на КНДР и съответните изявления на КНДР са причина за голямо безпокойство\", се казва в доклад на международната агенция. \nМакедония влиза в НАТО през януари \nПротоколът за членство в НАТО ще бъде подписан през януари 2019 г. и страната ще започне да участва в структурите на НАТО - но без право на глас, информира правителството в Скопие. След подписването на протокола за членство започва ратификацията във всички 29 парламента на държавите-членки на НАТО в съответствие с техните вътрешни процедури. Ратифицирането отнема около година, след което Македония ще стане пълноправен член на НАТО. Мъж пропадна в черна дупка в музей \nМъж пострада при падане в музей в Португалия. При този инцидент, който силно напомня на сцена от анимация, посетител е пострадал, след като е стъпил в арт инсталация, представляваща 2,4 метрова дупка боядисана с черна боя, така че да изглежда абсолютно плоска. Въпросната творба е била обградена от знаци, които предупреждават посетителите да не се приближават, но е нямало бариера. 60-годишният италианец без проблем е успял да стъпи в дупката, след което е бил откаран в болницата след двуметровото падане. \n   \n \t\n", "date": "2018.08.22", "title": "Кратки новини"}
{"url": "http://www.duma.bg/node/173596", "text": "Да бъде разширен до 2019 г. пакетът от медицински дейности, гарантирани от бюджета на НЗОК, с цел намаляване на преките плащания от пациентите. Това предвижда актуализираната програма за реформи в частта здравеопазване, която прие кабинетът на последното си заседание. Според нея във връзка с разширяването на медицинския пакет, плащан от касата, предстои оптимизиране на дейността на НЗОК и усъвършенстване на механизмите за контрол на медицинските дейности. \nОт програмата става ясно, че до 2020 г. трябва да бъде въведено селектираното сключване на договори с болниците въз основа на Националната здравна карта и Наредбата за критериите и реда за избор на лечебни заведения за болнична помощ. \nЗа подобряване на ценообразуването на лекарствата се предвиждат промени в Наредбата за условията, правилата и реда за регулиране и регистриране на цените на лекарствените продукти и в Наредбата за оценка на здравните технологии. Обещават до 2020 г. да създадат фармакотерапевтични ръководства за 62 специалности. В момента има ръководство по 11 медицински специалности. Ръководството би трябвало да послужат на лекари за ясни правила при предписване на различните класове лекарства при съответното заболяване.   \nДо декември 2018 г. трябва да бъде изградена Националната здравна информационна система, за която е известно, че трябва да струва около 12 млн. лв. \nДруга цел, която МЗ си поставя до 2020 г., е  идентифициране на корупционни практики във връзка с доставката и употребата на медицински изделия. \nДо 2019 г. трябва да бъдат създадени благоприятни възможности за професионално развитие на здравни специалисти в страната и е предвидено актуализиране на Наредба 1 от 2015 г. за придобиване на специалност в системата на здравеопазването, както и предложение към МОН за увеличаване на приема на студенти по медицински специалности. \nПричина за актуализацията на програмата на правителството за реформи е препоръката от Съвета на ЕС към страната ни, направена в началото на т.г. Забележките на съвета са в няколко направления, сред които здравеопазването. Констатацията е, че неравенството в доходите и в достъпа до услуги (образование, здравеопазване и жилищно настаняване), както и рискът от изпадане в бедност или социално изключване у нас са сред най-високите в съюза. През 2016 г. 2/5 от населението е изложено на риск от бедност или социално изключване, докато доходите на най-богатите 20% от домакинствата са били почти 8 пъти по-високи от доходите на най-бедните 20%. Критиките на съвета към България са и по отношение на ограничения достъп до здравеопазване, причинен от ниските публични разходи, което се компенсира от доплащане от пациентите, неравномерното разпределение на ограничените ресурси и слабото покритие на здравното осигуряване. Делът на българите без здравно осигуряване е голям в сравнение с повечето държави членки на ЕС, критикуват от съвета. Проблем е и малкият брой на медицински сестри.      \n \t\n", "date": "2018.08.22", "title": " За година НЗОК да разшири пакета дейности, обещават пред Съвета на ЕС "}
{"url": "http://www.duma.bg/node/173597", "text": "Специализираният наказателен съд отхвърли искането на бившия заместник-кмет на столичния район \"Младост\" Биляна Петрова да напусне ареста. Съдът се позова на назначената съдебномедицинска експертиза, според която, въпреки здравословните си проблеми, разследваната за корупция Петрова може да се лекува и под стража.  \nСпоред д-р Адриана Русева заболяванията на Петрова не изискват болничен престой и затова тя е осигурила личен преглед на бившия заместник-кмет при още специалисти. Това предизвика реакцията на защитата на Петрова, според която вещото лице е изследвало въпроси, които не са му възложени от съда и прави изводите си, без изобщо да се е запознала с условията в ареста. \nСъдът обаче не се съгласи и даже похвали Русева, че е проявила самоинициатива за попълване на изследването. Според магистрата консултациите с други специалисти не само не е неправомерно, а е проява на висок професионализъм. \nДокато защитата на Петрова искаше свободата й, обвиняемата се разплака, а съдът даде почивка. Решението може да се обжалва пред Апелативния специализиран съд.   \n \t\n", "date": "2018.08.22", "title": "Съдът не пусна заместничката на Иванчева от ареста"}
{"url": "http://www.duma.bg/node/173598", "text": "Забравена пластмасова туба с химикала \"Одорант\" е причината за неприятната миризма в Казанлък, която доведе до евакуация на сградата на социалното подпомагане и данъчната служба в града, намираща се на ул. \"Александър Батенберг\" в града. Притесненията бяха, че миризмата в сградата е причинена от теч на газ. Сигнал за остра миризма в помещенията на сградата е бил подаден малко след 10 часа сутринта на спешния телефон, като на място пристигнаха екипи на пожарната, които отцепиха района. \nВ бившата изоставена консервна фабрика е намерена пластмасова туба, която съдържа вещество с характерния мирис на пропан-бутана и метана, който се използва в бита. \"От слънцето най-вероятно и от стареенето на пластмасата тази туба се е разхерметизирала\", обясни Михаил Михов началник на група \"Оперативен център\" в Регионалната дирекция \"Пожарна безопасност и защита на населението\". \n43-мата служители на Социалното подпомагане и Данъчната служба, които по-рано през деня бяха евакуирани, са били върнати на работните си места.  \n    \n \t\n", "date": "2018.08.22", "title": "Забравена туба с химикал евакуира 40 души в Казанлък"}
{"url": "http://www.duma.bg/node/173599", "text": "Жителите на село Драгоево внасят подписка в община Велики Преслав с искане за изглаждане на неравностите по главния път през селото. Хората настояват да се вземат допълнителни мерки за намаляване на скоростта на преминаващите автомобили, тъй като поставените знаци не се спазват. В селото живеят около 600 души. \nПрез Драгоево преминава републиканският път Велики Преслав - Смядово, който беше ремонтиран преди две години и е предпочитан от тежки камиони и автомобили. Близо 300 души са дали подписите си за неравности, които да ограничават скоростта, каза инициаторът Ваня Недева. \"Подписката тръгна в интерес на децата. В селото има училище, има детска градина и хората, пресичайки, се притесняват. При такива автомобили с висока скорост шофьорът не би могъл да реагира, когато едно дете изскочи на платното\", коментира тя. \nПодписката ще бъде внесена в Общинския съвет във Велики Преслав, в Агенцията \"Пътна инфраструктура\" и в МВР. От местното кметство също нееднократно са настоявали за ремонт на настилката и затова подкрепят подписката.     \n \t\n", "date": "2018.08.22", "title": "Внасят подписка срещу неизправен селски път "}
{"url": "http://www.duma.bg/node/173600", "text": "Мостът над бул. \"Никола Мушанов\" в район \"Красна поляна\" е в трагично състояние и продължава да застрашава живота на пешеходците. За това алармираха от неправителствената организация \"Спаси София\". Оттам напомнят, че още през април кметът на района е описал положението като \"страшно опасно\" и е заявил, че при предишно обследване е установено, че обектът е в особено критично състояние. Четири месеца по-късно надлезът продължава да стои неремонтиран и всекидневно застрашава живота на хиляди преминаващи с градския транспорт, автомобилите и пешеходците. \"Предвид огромната трагедия, която се случи в Италия, категорично считаме, че Столичната община трябва незабавно да предприеме мерки по демонтажа или цялостния ремонт на съоръжението. Играта на руска рулетка с живота и здравето на хората е недопустима\", смятат от \"Спаси София\".  \n    \n \t\n", "date": "2018.08.22", "title": "Опасен мост застрашава пешеходци в столицата  "}
{"url": "http://www.duma.bg/node/173601", "text": "Директорка на столична детска градина е осъдена по четири дела да изплати над 2000 лева за разноски по воденето им. Това обявиха вчера от Инициативния комитет за качествена и иновативна образователна система. Делата са били заведени срещу директорката на 2 ДГ \"Звънче\" в София заради отказа й да предостави достъп до обществена информация. Тя е била поискана от председателя на комитета Васил Николов във връзка с прием на деца в градината. Цеца Георгиева обаче не е дала исканите данни и Николов е завел дела срещу нея. Сега той е спечелил четири, а Георгиева трябва да заплати по 510 лв. за воденето на всяко едно дело. Решението е на Административния съд в София.  \nОсвен това директорката ще трябва да предостави исканата обществена информация при спазване на задължителните указания на съда. Срещу нея и детската градина има заведени още дела за отказ до информация. Преди няколко дни от инициативния комитет заявиха, че са подали общо 200 иска в София срещу подобни откази на различни директори.  \n\"Жалко е, че поради това, че даден ръководител е закононарушител, в крайна сметка страда бюджетът на детската градина. Ще се обърнем към г-жа Фандъкова с молба да предяви регресен иск към директорката\", коментира Васил Николов. Той предлага директорката да покрие разходите лично, от собствения си джоб, тъй като те са следствие на виновното й поведение. \nЗаради съмнения за нерегламентиран прием, още в началото на годината родители внесоха сигнал в прокуратурата срещу директора на ДГ \"Звънче\". Детската градина е известна от години със странния прием основно на деца с хронични заболявания. Информационната система за класиране на деца в градините, обслужвана от общината, показва, че в някои групи този прием надвишава редовния. Така например в набор 2012 г. са приети 43 болни хлапета и едва 24 на редовни класирания. Подобна е картината и за децата от трета група, но най-драстично е разпределението на родените през 2014 г., когато по общ ред са приети 16 деца, а останалите 50 са с документи за хронични заболявания, одобрени от директора. Въпреки многобройните сигнали до общината странностите в приема продължават и тази година и за най-малката яслена група отново е допуснат по-голям прием на болни деца, отколкото на класирани по общ ред. За яслените групи на 2 ДГ все още чакат над 60 малчугани. \n    \n \t\n", "date": "2018.08.22", "title": "Директорка на забавачка осъдена да плати 2000 лева "}
{"url": "http://www.duma.bg/node/173602", "text": "Докато признаваше от парламентарната трибуна, че България има \"съществен проблем в застраховането\", Бойко Борисов започна да изброява и катастрофиралите български коли в чужбина. \"Има хора с по 300-400 автомобили, които застраховат в Румъния, Италия, Германия, Македония, Гърция. Логично ли е 42% от катастрофите, или както ги водят \"настъпили застрахователни събития\", в Румъния да са на автомобили с български регистрационни табели\", попита Борисов. От думите му се разбра, че има проблеми покрай големите обезщетения за катастрофи в чужбина, които плащат наши застрахователни компании по линия на международното споразумение \"Зелена карта\". Борисов е поискал полицейските аташета в чужбина да проучат случая. Той предложи да се създаде работна група между институциите, която да установи какъв е проблемът и да предложи решение. \nВладислав Горанов обяви, че ще бъде създадена работна група с представители на КФН, МВнР и Гаранционния фонд заради скандала около фалита на \"Олимпик\". Той увери, че ще направи всичко възможно парите на хората да бъдат върнати. Горанов отново се опова на бъдещото европейско законодателство. \"Ако искаме да търсим решение за чуждите компании при несъстоятелност, имаме изключително малко решения извън законовите промени. Можем да дебатираме дали да разпространим обезпечителния фонд върху всички застрахователи на българския пазар. Това ще окаже влияние и на цената на предлаганата услуга. Ако се реши да се плати със задна дата сумата от 9 милиона лева на засегнатите, несъмнено това ще се отрази на българските данъкоплатци\", застрахова се Горанов.     \n \t\n", "date": "2018.08.22", "title": "Борисов ще бори злоупотребите покрай \"зелената карта\""}
{"url": "http://www.duma.bg/node/173603", "text": "138 народни представители гласуваха \"за\" оставката на Ралица Агайн, трима бяха \"против\", още толкова се въздържаха. Още преди началото на пленарното заседание тя обяви, че напуска поста, но не защото се чувства виновна за казуса \"Олимпик\", а от солидарност към ощетените граждани. Самата тя определи решението си като емоционално, за Йордан Цонев от ДПС оставката е \"морална\". Жертваха пешката, за да спасят по-важните фигури, обобщи Валентин Ламбев от БСП. \nАгайн обясни, че въпросът с обезщетенията е уреден от кипърското законодателство, според което при несъстоятелност те се поемат от кипърския фонд. \"Нашият и кипърският фонд са подписали многостранна конвенция, съгласно която обезщетенията по застраховката се изплащат, като за местните клиенти българският фонд ще посредничи, ще ги обслужи, така че да не се затрудняват. Това е, когато има нанесени щети. За тези, които са си платили до края на годината, нито системата за гаранционните фондове, нито българското, нито кипърското законодателство предвиждат някаква компенсация\", обясни Агайн. \nОказа се, че в България работят над 600 застрахователя. От думите й стана ясно, че повечето са чуждестранни, а това само по себе си връзвало ръцете на КФН, която може да се меси само в дейността на родните компании. \nПредседателят на НС Цвета Караянчева опита да претупа доклада на Агайн пред депутатите, като обяви, че им е даден писмено. И БСП, и ДПС обаче настояха той да бъде представен. В края на представянето на доклада си Агайн бе категорична, че КФН е извършила всички действия, за които има правомощия. Според нея КФН не е допуснала пропуски, нямало пропуски и в законодателството ни.     \n \t\n", "date": "2018.08.22", "title": "Ралица Агайн подаде \"морална\" оставка, НС я освободи"}
{"url": "http://www.duma.bg/node/173606", "text": "Районният съд в Бургас потвърди вчера мярката за неотклонение \"парична гаранция\" в размер на 50 000 лв. на обвиняемия Бенчо Бенчев. Припомняме, че бизнесменът и общински съветник в Бургас е обвинен, че е укривал в Турция и Гърция издирвания от властите за организирана престъпна дейност несебърски бос Димитър Желязков - Митьо Очите. На вчерашното си заседание съдът отхвърли жалбата на Бенчев срещу наложената му парична гаранция. \nБенчев бе привлечен като обвиняем от 10 август за лично укривателство и незаконно притежание на боеприпаси в дома си. Според съда определената мярка за неотклонение ще попречи на обвиняемия да се укрие и да извърши престъпление. Според съдебната инстанция размерът от 50 000 лв. не се явява завишен. Тази мярка е сред най-леките мерки за неотклонение в НПК, посочват магистратите и отчитат, че \"лицето е неосъждано, с постоянен адрес в България, където развива бизнес и има семейство\". В съдебния акт се посочва, че Бенчев не е в ареста заради напредналата възраст и влошеното здравословно състояние. \nПрипомняме, че на 2 август при зрелищна акция на МВР беше разбита група за рекет, палежи и побоища, която според прокуратурата се оглавява от Желязков. Очите, Бенчев и бившият депутат от ДПС Несрин Узун бяха задържани в Истанбул. В ареста остава близкият до Очите общински съветник в Несебър Пейко Янков, а самият Желязков още е в арест в Турция.   \n \t\n", "date": "2018.08.22", "title": " Съдът потвърди паричната гаранция за Бенчо Бенчев от 50 000 лв."}
{"url": "http://www.duma.bg/node/173604", "text": "Има огромно разминаваме между това, което чухме в доклада на зам.-председателя на КФН Ралица Агайн, и това, което говорят различни представители на правителството. Това обобщи Корнелия Нинова от парламентарната трибуна. \"Премиерът заяви публично, че който се е подлъгал да плаща по-евтини застраховки, си е поел риска. Би трябвало хората да очакват, че щом е по-евтино, има проблем. А зам.-председателят на КФН казва, че цената не е била дъмпингова. Кое е вярно\", попита лидерът на БСП. Тя припомни и твърдението на премиера, че ако държавата се намеси, ще бъде за сметка на данъкоплатците. \"Г-жа Агайн твърди, че ако държавата се намеси, ще бъде за сметка на гаранционните фондове - нашият и кипърският, където вноските са правени от застрахователите, а не от данъкоплатците. Отново има разминаване\", подчерта Нинова. Тя отбеляза и тезата на кабинета, че държавата не може да се намеси, освен да помага със съвети и адвокати в Кипър. Според нея от думите на Агайн е станало ясни, че има как Българският гаранционен фонд да се намеси и след това да предяви своите претенции към кипърския - не само на база българското законодателство, а и на база договор между двете страни. Недопустимо е между изключително важна държавна институция КФН и правителството да има такова разминаване, категорична бе Нинова. \nВ крайна сметка и Агайн, и Борисов признаха, че доклад за цените на \"Олимпик\" не е представян. Зам.-шефката на КФН пък докладвала само в комисията. \nКрум Зарков от БСП обяви, че действията на КФН и държавата са недостатъчно добри. Обещанието да се ангажира кипърски адвокат няма да помогне с нищо, ако българите трябва да си търсят парите от масата на несъстоятелност, защото за тях няма да остане нищо. Социалистът попита защо пострадалите от катастрофи ще чакат обезщетения от кипърския фонд, след като \"Олимпик\" е внесла 14 млн. лева в българския - 12 млн. в \"Незастраховани МПС\" и 2 млн. в \"Обезпечителен фонд\". Затова от БСП настояват за цялостен отчет какво става в Гаранционния фонд.   \n \t\n", "date": "2018.08.22", "title": "Нинова видя разминаване в тезите на КФН и кабинета"}
{"url": "http://www.duma.bg/node/173608", "text": "Медийният експерт доц. Георги Лозанов е назначен за директор на дирекция \"Културни комуникации\" в Българската телеграфна агенция. С новосъздадената структура най-старата българска медия ще започне да генерира културни новини, не само да ги отразява, се казва в съобщението на БТА. \nДоц. Георги Лозанов е преподавател в Софийския университет, медиен експерт, автор на книги и научни публикации. Няколко мандата бе председател на Съвета за електронни медии, включително и на предшественика му Националния съвет за радио и телевизия. Георги Лозанов е автор и водещ на публицистичното предаване \"Необичайните заподозрени\" по телевизия \"България Он Еър\". \n    \n \t\n", "date": "2018.08.22", "title": "Георги Лозанов оглави дирекция в БТА"}
{"url": "http://www.duma.bg/node/173607", "text": "Оставката на кмета на Кубрат Алкин Неби поискаха вчера съветници от групата \"Бъдеще за Кубрат\". Те излязоха с декларация, че не са съгласни с предложението на администрацията за вземането 1 400 000 лева безлихвен заем от централния бюджет заради съдебните дела с почистващата фирма. Според съветниците от \"Бъдеще за Кубрат\" за тежкото състояние и финансовите пробойни на общината са виновни настоящите управници. \nАлкин Неби заяви, че изгубените дела водят началото си от 2016 и 2017 г. и уточни, че те са започнали преди неговото управление. Той определи искането за оставка като целенасочена кампания срещу него.     \n \t\n", "date": "2018.08.22", "title": "Поискаха оставката на кмета на Кубрат"}
{"url": "http://www.duma.bg/node/173609", "text": "Две лекарства за епилепсия липсват в аптечната мрежа, обявиха от Асоциацията на родители на деца с епилепсия. Те са писали писмо до здравния министър Кирил Ананиев и настояват МЗ да вземе необходимите мерки, съобщава медицинският сайт Клиника.бг. Става въпрос за сиропа репитент и за ламиктал. Според пациентите и двата са изключително важни за тях. \nТечната форма е за малки деца и за хора с гълтателни проблеми, а другият медикамент оказва изключително малко въздействие върху когнитивните функции на пациентите, обясни Веска Събева, председател на асоциацията. Според нея основната причина за липсата на ламиктал е паралелният износ.  \nОт писмо, което в края на юни е пратено от подуправителя на НЗОК д-р Йорданка Пенкова до Веска Събева, което бе разпространено тези дни, става ясно, че проблем е имало и по-рано - липсвали са таблетки ламиктал от 50 и от 100 мг. Тогава НЗОК провела разговори с притежателите на разрешителното за употреба и те уверили, че има редовен внос на медикаментите и няма производствени проблеми, които да доведат до забавяне на вноса и разпространението на лекарството в аптеките.     \n \t\n", "date": "2018.08.22", "title": " Отново липсват лекарства за епилепсия"}
{"url": "http://www.duma.bg/node/173610", "text": "Цветан Цветанов реши да търси в срива на Търговския регистър умишлен саботаж срещу правителството и опит някой \"да създаде проблеми в държавата\", той дори отправи подобно предположение към премиера Борисов от трибуната на НС. Преди това гербаджията се върна в 2007 г. и взе да гадае дали още тогава БСП не е трасирала превръщането на \"Лирекс\" в монополист над контрола за електронни системи у нас. След това попита дали фирмата е обединила дисковия масив на основния сървър и този на резервния, което е довело \"до абсолютна невъзможност по възстановяване на база данните към момента на спиране на системата\".  \nНапъните на Цветанов да изкара само \"Лирекс\" като виновни за срива на Търговския регистър обаче накараха премиера да призове ГЕРБ да не тръгват в тази посока. Ако си дигнат шапката, направо ще ни сринат, каза той по адрес на \"Лирекс\". След това премиерът реши да анонсира неясна идея за промяна на правилата по определянето на фирми, които да се грижат за електронното обезпечаване в държавата. Стана ясно само, че според него парламентът трябва да реши по какъв начин да се избира кой да се грижи за сигурността на електронните системи на ДАНС, агенция \"Митници\", прокуратура, съд и останалите държавни структури. Това можело да стане със законови промени или с обществени поръчки, контролирани от НС. \"Някаква система или закон, който да ни позволява за тези изключителни системи да имаме закон или обществена поръчка - парламентът да я прави, но да не влизаме в ръцете на една фирма\", блуждаеше мисълта му. Борисов обясни, че информацията на важни държавни органи е на електронни носители. Според него тяхната защита, \"складът\" на данни трябва да са в секретен център. Държавата да си има някакви тайни, които през парламента да бъдат узаконени, заяви Борисов. \nВицепремиерът Томислав Дончев пък се впусна в широки обяснения как трябвало да се пази основната база данни и резервната. Стана ясно, че производителят на дисковете за съхранение на информация е изпратил експерти да помагат за спасяването на данните. По-рано Борисов издаде, че става въпрос за японци. \nПремиерът увери, че бил мобилизиран целият наличен капацитет, а ДАНС и ГДБОП също помагали. До 31 август всички институции трябвало да дадат разработени и прилагани процедури за създаване на резервни копия на критични данни. До 30 септември пък трябвало да е готово хранилището в държавния хибриден облак. Предвижда се и увеличаване на персоналния капацитет на единната електронна система. \"Диск е, скапал се, паднал. Всички работите с компютри, с програми; знаете, че някой път се бъгва. Същото се случи и тук. Неудобство. Неприятно. Бързо го надграждаме. Мисля, че се справяме. Много по-тежко би било, ако се случи в други системи. Това ни дойде една добра обица на ухото и мисля, че всички сме си взели поуки\", обобщи Борисов. При късмет, до края на седмицата може да си имаме Търговски регистър, заяви премиерът. \nДо изслушването на Борисов, Дончев и правосъдния министър Цецка Цачева се стигна след искане на БСП. Крум Зарков определи срива на Търговския регистър като безпрецедентна криза, застрашила сигурността на страната. \"Трудно обяснимо е нежеланието на министър Цачева да изясни ситуацията, да обясни случилото се и да успокои гражданите\", заяви социалистът. Той настоя премиерът да обясни как се е стигнало до срива, изпълнявани ли са законовите искания при аварии, има ли риск от загуба на информация или от нейното манипулиране, съществува ли риск за пропадането на други системи, как оценява изразходваните средства за поддържането на развалената система и счита ли, че отговорността се изчерпва с оставката на председателя на Агенцията по вписванията.     \n \t\n", "date": "2018.08.22", "title": " Цветанов заби в саботаж срещу кабинета, Борисов го поряза  "}
{"url": "http://www.duma.bg/node/173605", "text": "И в парламентарната зала, и в специално изявление в кулоарите депутатите от \"БСП за България\" изразиха притесненията си от бездействието на властта и институциите по казуса \"Олимпик\". Румен Гечев припомни, че още през май регулаторният орган на Кипър е обявил компанията във фалит. \"Тя работи само на територията на България. 277 млн. евро се въртят в Кипър от застраховки, нито едно евро не идва от българска фирма или от \"Олимпик\". Доходите на компанията са 20,9 млн. евро и то изцяло от български граждани\", обобщи бившият икономически министър. Той добави, че \"Олимпик\" е регистрирана в Кипър, собственик е фирма в Люксембург, а може само да се гадае дали истинският собственик не е от Фиджи. \"Фирма, която няма нито една полица в Кипър, е решила да оперира само в България, а не на друго място. Решила го е, заради българските институции, които спят от 2009 г., докато тя точи пари от българските граждани. Нека тогава да закрием КФН, която носи отговорността за този случай\", ядоса се Гечев.  \nОт БСП припомниха, че собственикът на \"Олимпик\" Диего Алонсо е със забрана да извършва бизнес и няма лиценз в родната си Испания, но необезпокоявано оперира с години на \"строго регулирания\" български пазар. \"Той трябва да е някакъв Диего Марадона в застраховането, който изнася милиони от България и никой не го забелязва\", иронизира Гечев и попита дали ДАНС не проявява поне минимално любопитство. \n\"Кажете на хората, че ДАНС и регулаторният орган проспаха изнасянето на милиони. Ако има втори подобен случай, а дано да няма, оставките няма как да се подадат само от зам.-управител на КФН\", призова Гечев. Според Георги Търновалийски оставка трябва да подаде цялото ръководство на Комисията за финансов надзор, тъй като е колективен орган. Той отбеляза, че шефката на КФН е трябвало \"да тича\" в НС с доклада за фалирането на \"Олимпик\", още когато е станало ясно какво ще се случи с компанията. \nЖельо Бойчев отбеляза, че от началото на дейността на \"Олимпик\" у нас има много сигнали до службите и до прокуратурата. \"КФН е органът, който ежедневно трябва да знае състоянието на застрахователния пазар, да го докладва и взима съответните мерки. Ако председателят на Комисията каже, че не знае за тези случаи и няма информация, единственото, което може да направи, е да стане и да си тръгне - мястото й не е там\", настоя Бойчев по адрес на Карина Караиванова.  \n\"Пълен срив на българските институции. Подценяване и незащита на интересите на българските граждани. Бягство от отговорност и измиване на ръце\", обобщи Гечев. Желая ви сравнителен успех в предсрочните избори, обърна се той към управляващите по-рано. \n \n Две проекторешения бяха внесени в парламента в опит да се намери решение за пострадалите от фалита на \"Олимпик\". Зам.-председателят на ПГ \"БСП за България\" Драгомир Стойнев отбеляза, че ГЕРБ са изплагиатствали идеите на левицата, като разлики има само в една част от предложенията. Социалистите настояваха ощетените граждани да получат обезщетенията си от Гаранционния фонд, а след това държавата да си възстанови плащанията от Кипър. \"Предлагаме да се потърсят възможности за възстановяване на платените суми на клиентите на фалиралия застраховател. ГЕРБ предлагат оказване на правна помощ. Затова предлагаме гласуването да бъде разделно. Първа точка да бъде гласувана отделно, тъй като се припокрива с нашето предложение. Ние ще подкрепим предложението, но понеже сме конструктивна опозиция, искаме да се разграничим от ГЕРБ\", обясни Стойнев. \nВъпреки настояването на БСП мнозинството отхвърли разделното гласуване, а след това с 26 гласа \"против\" и 74 \"въздържал се\" депутатите отхвърлиха предложението на левицата министърът на финансите Владислав Горанов да търси възможности за възстановяване на платените суми и гарантиране на правата на лицата. \nВ крайна сметка мина проекторешението на ГЕРБ  министерствата на външните работи, финансите и КФН да търсят \"възможности за оказване на помощ (включително при необходимост на правна помощ)\".  \nКФН ще трябва да представи пред парламента до 7 септември доклад за осъществения от нея надзор върху дейността на застрахователя и информация за направените от него вноски в Гаранционния фонд и актуалното му състояние.     \n \t\n", "date": "2018.08.22", "title": " Службите проспали \"Олимпик\", БСП иска оставката на цялата КФН  "}
{"url": "http://www.duma.bg/node/173560", "text": "1864 - ОФИЦИАЛНО СА УЧРЕДЕНИ ЧЕРВЕНИЯТ КРЪСТ И ЧЕРВЕНИЯТ ПОЛУМЕСЕЦ. На тази дата представители на 12 държави (Баден, Белгия, Вюртемберг, Дания, Испания, Италия, Нидерландия, Португалия, Прусия, Франция, Хесен, Швейцария) подписват първата Женевска конвенция, чиято цел е подобряване на положението на ранените по време на война. След приемането на конвенцията са основани и първите национални дружества. През с.г. военният д-р Луи Апиа и Шарл ван де Велде, капитан от нидерландската армия, стават първите неутрални представители, работили под знака на Червения кръст във въоръжен конфликт. За първи път Червеният кръст е правно признат като неутрална организация от воюващи страни по време на Руско-турската война (1877-1878). 1891 - УМИРА ЯН НЕРУДА, ЧЕШКИ ПИСАТЕЛ (Р. 1834 Г.). Творбите му са наситени с остро социално съдържание. Майстор на краткия разказ. Автор е на над 2000 фейлетона, комедии и драми. В чест на чешкия творец чилийският поет, писател, публицист и дипломат Рикардо Елиесер Нефтали Рейес Басоалто избира за свой псевдоним името Пабло Неруда. 1922 - В ПЛОВДИВ СЕ РАЖДА БОРИСЛАВ ШАРАЛИЕВ, КИНОРЕЖИСЬОР (УМИРА 2002 Г.). Ученик на известния руски режисьор Михаил Ром. Създател на повече от 20 филма, между които \"Рицар без броня\" (удостоен със \"Сребърният лъв на Свети Марко\" във Венеция и още няколко награди), \"Един снимачен ден\" (обявен за \"най-неустоимото обяснение в любов към киното, правено някога от български режисьор\"), \"Васката\", \"Сбогом, приятели!\", \"Всичко е любов\", \"Борис I\". Пръв създател на тв поредицата у нас (\"Записки по българските въстания\" - екранизация по книгата на Захарий Стоянов). 1936 - РАЖДА СЕ ПЕТЪР МЛАДЕНОВ, ПОЛИТИК И ОБЩЕСТВЕНИК (УМИРА 2000 Г.). Първият председател/президент на демократизираща се България. Остава за кратко на този пост, тъй като на 6 юли 1990 г. е принуден да подаде оставка. Най-дългогодишният външен министър в историята на България - заема поста от 1971 до 1989 г. Следвал философия в Софийския университет. Завършил Московския институт за международни отношения. 1969 - ОТКРИТА Е ТЕЦ \"ВАРНА\". Изграждането й започва на 21 ноември 1964 г. Със съвместните усилия на български и руски специалисти, строители и монтажници до март 1969 г. са пуснати в експлоатация първите три блока. От 1974 до края на 1979 г. влизат в работен режим още три блока. Централата във Варна е една от най-значимите производствени мощности за осигуряването на енергийния баланс в страната. Тя е втората по големина топлоелектрическа централа в България и на Балканския полуостров. От 2006 г. ТЕЦ-ът е собственост на CEZ Group.     \n \t\n", "date": "2018.08.22", "title": "Датата"}
{"url": "http://www.duma.bg/node/173561", "text": "    Борбата с корупцията следва да се осъществява на принципно нова основа. В нея основна роля трябва да се отделя на въпросите, отнасящи се до начините на упражняване на властта, утвърждаване на  демокрацията, защита на принципите на пазарната икономика,  възстановяване на справедливостта и връщане на достойнството на хората и нацията. \n    Трябва да работим за преодоляване на деформациите на властовите механизми по посока на авторитарно управление на завладяване на държавата и използването и в лични, корпоративни и групови интереси; за пресичане на политико-административния произвол като причина за корупция във всички системи на властта и държавата, за скъсване с масовото незачитане на правата на гражданите и потискане в зародиш на каквито и да са те форми на организирано движение за повече справедливост. \n    За демонтажа на установената паралелна държава предлагаме следните основни цели и задачи: \n- Разрушаване на съществуващите и създаване на ред за недопускане на политико-административните клики във всички структури на държавно управление (министерства, държавни агенции, изпълнителни агенции, държавни комисии, областни  и общински администрации), както и в големите държавни и общински  структури и предприятия. Разкриване на схемите за йерархично организирана корупция при провеждане на обществените поръчки. \n- Разрушаване на клиентелистките схеми за политическо и административно покровителстване и фаворизиране на определени фирми и бизнес структури. Предлагаме нови правила за гарантиране на равно и основано на закона отношение на държавата към бизнеса, недопускане на фаворизиране, гарантиране на свобода на конкуренцията при спазване на правилата и законите. \n- Държавата ще подпомага бизнеса чрез създаване на нов бизнес и инвестиционен климат, общи за всички механизми за данъчни и кредитни облекчения, създаване на условия за нови пазари. Ще се създадат правила, осигуряващи прозрачност на  отношенията на държавата с бизнеса. \n- Разрушаване на установените не без политико-административна съдействие или бездействие монополи и картели във всички сфери на икономиката - производство и търговия на горива, транспорт, фармация и търговия с лекарства, търговия с електроенергия, производство и търговия с акцизни стоки, селско стопанство и др. За целта ще бъде разработено ново антимонополно законодателство, ограничаващо възможностите за концентрация на цели отрасли в едни ръце или в ръцете на ограничен брой икономически агенти. \n- Принципни промени в механизмите за вземане на управленски решения в дейността на административните структури и държавната служба. Създаване на инструментариум за широко публично обсъждане и предварителна оценка на въздействието на решенията на органите на изпълнителната власт в т.ч. предварително публикуване на проектите, задължителни публични дебати, задължителни сондажи на общественото мнение и пр. \n- Изграждане на ефективни бариери срещу монопола върху средствата за масова информация на базата на невъзможност за концентрация на собствеността в медийния сектор. За целта - въвеждане на изискване за пълна прозрачност на собствеността върху медиите и невъзможност да има фиктивни собственици (Антимонополно законодателство в сферата на СМИ и свободата на словото). \n\"- Цялостно преосмисляне на процедурите по ЗОП с оглед недопускане размиването на отговорностите за хода на процедурата и нейните резултати между органите на изпълнителната власт и оценителните комисии. Въвеждане на задължителен специализиран мониторинг и контрол в хода на процедурите на всички етапи от тяхното протичане. Засилване на публичния контрол над процедурите по ЗОП.  VII.    ВЪНШНА ПОЛИТИКА \n    \nЕвропа и светът преживяват турбулентни времена. Неолибералният модел на глобализация се провали. Пазарният фундаментализъм доведе до остри социални неравенства и до видимо господство на корпоративните интереси над социалните интереси и нужди на хората. ЕС се сблъска с поредица от кризи, за които се оказа зле подготвен: мигрантско-бежанска вълна; дългова криза и заплаха за стабилността на еврозоната; рязко нарастване на неравенството и широко разпространение на несигурни форми на заетост; отслабване и постепенно орязване на социалните разходи; \"Брекзит\"; вътрешни напрежения в Европа по осите \"Север-Юг\", \"Запад-Изток\", \"стари членове - Вишеградска четворка\" и др. Постоянен остава рискът от страна на крайни, антидемократични и популистки политически явления. \n    Европа - именно тази Европа, която така впечатляващо се справи с последствията от Втората световна война и от падането на Берлинската стена - бе сварена неподготвена от кризи, несравними с вече преодолените. Защо? \n    Първо, защото на някакъв етап \"обединена Европа\" престана да бъде разпознавана като политически проект - т.е. проект, основан на определени всеобщи ценности и насочен към благото на всички европейци. Настани се вярването, че е отминала \"ерата на идеологиите\" и с тях - нуждата от политика. Споделяше се убеждението, че съвременната политика - това вече не е израз на ценности, облечени в секторни политики, а представлява рутинно решаване на възникващи технически въпроси с технократски средства. Изоставянето на ценностите и заместването на политиката с технокрация в крайна сметка отблъсна гражданите от дневния ред на обединена Европа. \n    Второ, защото по същото време в глобален план приоритетите на реалната икономика - онази, която работи за хората - бяха изоставени в полза на т.нар. финансиализация на икономиката. Прокарваната от правителствата, а и от Съюза икономическа политика се преориентира от това да стимулира производство и заетост към поддържането на благоприятни условия за функциониране на финансовия сектор. Този процес, особено когато доведе до глобалната финансова криза от 2008 г., допълнително отчужди гражданите от Съюза. \n    Трето, съчетанието на тези два процеса - \"деполитизирането на политиката\" и \"финансиализацията на икономиката\" - доведе до това все повече граждани да не се чувстват зачетени от политиката. Чувството за изоставеност пряко подхранва възхода на популизма. \nДлъжни сме да върнем идеите в политиката и политиката в управлението. Само тогава ще можем да функционираме като легитимни представители на гражданите в обединена Европа. \n    Петте стълба, на които се основава политическата ни визия за бъдещето на Европейския съюз и ролята на България в него, са: \n- България в ядрото, а не в периферията на ЕС - ясна стратегия и последователни държавни усилия за присъединяване към Шенген; равноправно участие на България в политиките за отбрана и сигурност. \n- България - активен участник, а не пасивен слушател на европейската сцена. \n- ЕС, който защитава правата и интересите на своите граждани, като извежда на преден план преодоляването на бедността и острите социални неравенства. \n- ЕС, в който политиката на сближаване е израз на солидарност и заличаване на неравенствата между държавите членки, а кохезионната политика получава по-широки перспективи чрез адекватна Многогодишна финансова рамка (МФР), предвиждаща нови собствени източници на финансиране. \n    - ЕС, в който Западните Балкани да имат ясно европейско бъдеще, а Черноморският регион да стане средоточие на активни усилия от страна на ЕС в областта на екологията, сигурността и други сфери на стратегическо партньорство с държавите от региона. \nВ същото време именно Балканите и Черноморският регион все повече се очертават като едно от главните полета за нарастващото противопоставяне на основните геополитически сили в новия \"многополярен ред\" - САЩ, Китай и Русия. Те проявяват засилена активност и открито или прикрито подкрепят регионални инициативи като \"Интермариума\", \"16+1\" и \"Евразийското сътрудничество\", които имат точки на съприкосновение, но и цели, които обслужват техните специфични национални интереси. \n    САЩ след избирането на президента Тръмп промeнят външнополитическите си приоритети. Понастоящем се забелязва постепенно отдалечаване от досегашните традиционни съюзници и партньори (НАТО и ЕС) и все повече ориентиране към политика, основана на двустранна основа. \n    Китай се очертава като ярък защитник на икономическия аспект на глобализацията и в следващите години упорито и настъпателно ще прокарва своята стратегическа инициатива \"Един път, един пояс\". България следва да засили участието си в нея. \n    За България отношенията с Русия са стратегически важни. Мотивирани са не само емоционално, но и политически, икономически, културно. Националният интерес на България е да запази и развива всестранно тези отношения. Нещо повече, като член на ЕС България може да бъде мост на отношенията между Европа и Русия. Може да съобрази своята политика както със своите собствени икономически интереси, така и с интересите на големите европейски страни, развиващи интензивно икономическите си отношения с Русия. \n    Необходимо е внимателно, но всестранно подобрение на отношенията ни с тази най-влиятелна сред нашите съседи държава. Подобрение във всички сфери на връзките ни с Русия - икономически, политически, културни и т.н. В двустранните си отношения с всяка от трите геополитически сили България трябва да изгражда конструктивни и взаимоизгодни отношения на базата на равнопоставеност и взаимно уважение. Приоритет с тях трябва да имат икономическите ни връзки. \n    Все по-ясно очертаващата се борба за ресурси и пазари обективно ще сблъска в нашия регион интересите на трите геополитически центъра, от една страна, и на ЕС - от друга, тъй като Брюксел счита Балканите и Черноморието за свой периметър \"по право\". \n    Българската външна политика трябва внимателно да следи и да анализира както процесите във всяка една от геополитическите сили, така и развитието на техните взаимоотношения, които ще определят \"новия световен ред\". \n    България може да бъде субект в международните отношения предимно в нашия регион, а в по-широк мащаб - чрез извоюването на своето място в ЕС и неговите позиции в света със собствена обективна и активна дейност при тяхната изработка в рамките на общата външна политика и политиката за сигурност на съюза. Нашата страна има експертни възможности и може активно да сътрудничи по важни за нашата национална сигурност външнополитически въпроси като Иран, мирния процес в Близкия изток, борбата с тероризма, миграцията.  VIII. ДЕМОГРАФСКАТА КРИЗА      Демографската катастрофа, заедно с бедността, нарастващите неравенства и регионалните диспропорции, са сред най-големите заплахи, пред които е изправено днес българското общество. Динамиката показва продължаващо влошаване на показателите и увеличаване на риска за националната сигурност от ниската раждаемост и миграция, високата смъртност, нарастващото социално разслоение и бедност, продължаващото обезлюдяване на голяма част от регионите на България. За да бъдат спрени негативните демографски тенденции, е необходимо на първо място закрилата на семейството и децата да се превърнат в ценност за обществото и приоритет за държавата. Тенденции и проблеми: \n     \n    Населението на България се топи и застарява. \n    Годините на прехода ще останат в историята като време на безпрецедентна демографска криза, чиито последици оставят трайни отпечатъци върху възпроизводството на населението на страната за десетилетия напред. \n    Като се изключи периодът 2005-2009 г., когато раждаемостта нарасна с 15%, и 2013-2014 г., когато раждаемостта нарасна с 1000 деца (от 66 578 през 2013 г. на 67 585 през 2014 г.), тенденцията й за намаление е трайна. В последните години България годишно намалява с около 45 хиляди души. Тоест всяка година изчезва един град като Разград. Ако това не бъде променено, през 2040 година населението на страната ще е под 6 млн., по-малко с 3 млн. души в сравнение с 1988 г. Делът на хората над 65 години ще нарасне до 28%. \n    За периода 2001-2017 г. населението в трудоспособна възраст е намаляло с над 400 хиляди души. Изправени сме пред риска главоломно да спадне съотношението между подрастващо, трудоспособно и застаряващо население, а това ще се отрази още по-негативно на устойчивостта на всички социални системи. \n    Основните причини за демографската криза са много ниската раждаемост, високата смъртност и миграцията. \n    България е една от държавите с най-ниска раждаемост измежду всички държави членки на ЕС. През 2017 г. коефициентът на раждаемост е бил 9 промиле при средно 10,4 промила за ЕС. Периодът 2005-2009 г., когато бе отбелязан ежегоден ръст в броя на живородените деца, даде основание да се мисли за обръщане или поне за смекчаване на негативните процеси. За съжаление обаче, след 2009 г., когато бяха родени близо 81 хиляди деца (най-големият брой от 1993 г. насам), сривът в раждаемостта продължи, за да се стигне до 2017 г., когато раждаемостта достигна критично ниско равнище - 63 955 деца, с над 1000 по-малко в сравнение с 2016 г. Ако тази тенденция се запази, през 2040 г. родените деца ще са около 52 000. \n    България е държавата с най-висока смъртност измежду всички държави членки на ЕС. През 2017 г. коефициентът на смъртност е 15.5 промила, при 9,8 промила за ЕС. Болестите на органите на кръвообращението (сърдечносъдови заболявания, диабет, хипертония, инфаркти, инсулти) и злокачествените новообразувания са най-сериозните причини за смъртност. В европейски план страната се нарежда на първо място измежду всички държави членки на ЕС по смърт в резултат на болести на органите на кръвообращението, с нива близо три пъти по-високи от средните за ЕС нива. \n    Продължаващите миграционни процеси на младежи до 30 г. допълнително засилват тенденцията за стареене на нацията. Причините за продължаващата емиграция на хора в трудоспособна и детеродна възраст са комплексни, но основните от тях са: липсата на перспектива за професионално развитие и социална сигурност за младите хора и продължаващото изоставане в равнищата на доходите спрямо останалите държави членки на ЕС, включително и спрямо страните от Централна и Източна Европа. \n    Структурата на раждаемостта задълбочава проблемите. \n    Освен ниска, раждаемостта у нас има изключително неблагоприятна структура. Близо 6 от всеки 10 деца се раждат извън брак. През 1990 г. извънбрачните деца са били 2,5%, в момента са около 59%. \n    Катастрофално изглежда фактът, че броят на абортите е близо 45% от всички раждания на живородени деца. \n    Все по-малко високообразовани майки дават живот на дете. Данните от преброяването на населението от 2011 г. показват, че средният брой на децата от майки, които никога не са посещавали училище, е 2,6 деца. Средният брой на децата от майки с незавършено начално образование е 2,3 деца, а този на децата от майки със завършено начално и основно образование - съответно 1,5 и 1,6 деца. \n    Деца продължават да раждат деца. Близо осем на всеки сто майки не са навършили пълнолетие. В една трета от случаите това са майки без завършено поне начално образование, а девет от всеки десет непълнолетни майки нямат завършено поне основно образование. \n    Политиката за майчино здравеопазване има нужда от спешна реформа. \n    Освен ниската раждаемост, влияние върху намаляващия брой деца оказва и крайно неприемливото равнище на детска смъртност. У нас 6,4 на всеки 1000 живородени деца не навършват 1 година. Този коефициент за града е 5,4, а за селото 9,5. \n    Показателите за детската смъртност, преждевременните раждания и недоносените деца имат тясна връзка с качеството на майчиното здравеопазване и достъпа до адекватна акушеро-гинекологична помощ. \n    Проблемите имат отражение и в образователната система. \n    Делът на младежите между 18 и 24-годишна възраст, които са с основно образование или с незавършено основно образование, или които не участват в образование и обучение, продължава да бъде много висок. Между 12% и 20% за отделните региони са децата преждевременно напуснали училище. За последните десет години учениците в професионалното образование са намалели с 25%. Това обрича на безработица, липса на доходи и несигурно бъдеще десетки хиляди млади хора. \n    Политиката по заетостта пряко влияе на демографските процеси: \n    В синхрон със Стратегия Европа 2020 България си е поставила амбициозната цел за достигане на равнище на заетост от 76%. За 2017 г. то е 66,9%. \nКаква е истината за пазара на труда днес? \n- Коефициентът на безработица по данни на НСИ действително е на нивото от 2008 г.- 5,6%, но се увеличава делът на трайно безработните лица и той достига 56% от безработните. \n- Един от основните фактори за ниските нива на безработицата е намаление на работната сила в резултат на продължаваща миграция и задълбочаваща се демографска катастрофа. \n- Броят на заетите български граждани с постоянни доходи от труд е с 200 хиляди по-малко в сравнение с 2008 г., а това е определящото за всички социални системи. \n- Пазарът на труда е изправен пред криза, породена от структурния характер на безработицата, задълбочаващите се несъответствия между търсенето и предлагането на труд и големия дял на неактивни лица, особено сред младежите до 24-годишна възраст (показател, по който България оглавява негативната класация в ЕС). \n- На всеки 5 младежи един нито учи, нито работи. Според изследване на Еврофонд това неучастие на младежите на полето на труда ни струва около 2,3% от БВП и е почти двойно от ЕС, където е 1,2%. \n- Следва да се посочи, че хората над 55-годишна възраст до 2 пъти по-трудно си намират работа и неслучайно 2/3 от българите са на мнение, че тази възрастова група е обект на дискриминация на пазара на труда. Затова и равнището на заетост на хората между 50- и 64-годишна възраст в България е само 58%. \n- Демографската криза поражда обезлюдяване на населени места и райони. \n    Задълбочават се вътрешнотериториалните диспропорции в демографската структура на населението. Големи територии от държавата прогресивно се обезлюдяват. И това вече не са само погранични и отдалечени от големите градове места, а обширни райони и територии, от които дееспособното население се оттегля, младото поколение е изключително малко, общата културност и образованост рязко спадат, животът и отношенията се примитивизират. Изводи \n    1. Икономическата и социалната обстановка в България не стимулира младите българи да създават и отглеждат свое поколение. Може да се направи изводът, че актуализираната Стратегия за демографско развитие 2012/2030, приета от правителството на Борисов, не работи. И след 2012 г. ражданията продължават да намаляват, а населението до 2018 г. е намаляло с нови 230 хиляди души. \n    2. Дългосрочната демографска криза се превръща в сериозен рисков фактор за стабилността на основните социални системи - пазар на труда, пенсионна система, здравна система, система за социална подпомагане, образователна система. \n    3. Намаляващата раждаемост е в резултат на нарастваща нестабилност и несигурност на младите хора за тяхното бъдеще и липса на гаранции за достоен живот. В настоящите политики продължават да присъстват неолибералните възгледи, налагащи оттегляне на държавата от управлението на демографското възпроизводство и предоставяне на отговорността в тази област главно върху семейството и отделната личност. До голяма степен те се поддържат и от сегашното управление. Силното разслоение на обществото и увеличаване на неравенството през последните 28 години е съществена пречка за преодоляване на негативните демографски процеси. Ако това не бъде осъзнато, никакви стратегии и планове няма да променят процесите на топене и застаряване на нацията. \n    4. Етническите тенденции в раждаемостта не могат и не бива да бъдат подценявани. Познавайки условията на живот, в които живеят една голяма част от ромите, политиката за повишаване на детското благосъстояние не може да пренебрегва нуждата от цялостна и трайна интеграция на ромите в българското общество. \n    5. Необходима е устойчива, последователно провеждана демографска политика, независима от политическите промени и конюнктура. Плахи и недостатъчно резултатни са опитите да се съхранят функциите на социалната държава и активната й намеса в търсенето на изход от демографския срив. Това създава предпоставки за непоследователност, несистемност и нестабилност в провеждането на мерките за стимулиране на демографското възпроизводство. \n    Не може да има доверие в обществото, когато след ежегодното увеличаване на семейните помощи и добавки през 2005-2009 г. следва дълъг период на замразяване на основните социални плащания от правителствата на ГЕРБ. Ако няма стабилност, прогноризуемост и доверие на обществото, то реагира, а последствията се преодоляват трудно и бавно. \n    6. На средствата за стимулиране на демографския растеж трябва да се гледа като на социални вложения с висока възвращаемост, а не като на допълнително финансово бреме. Често оправдания за ниските размери на поощренията в областта на демографското възпроизводство се търсят с недостига на финансови ресурси, с ниските темпове на икономическо развитие, с продължителната криза. Всъщност проблемът е в това, че разходите за демографска политика не се оценяват като социални инвестиции, които имат възвръщаемост в бъдеще чрез повишени качествени характеристики на човешкия капитал. Балансираното демографско развитие на населението и повишаване на качеството на човешкия капитал се превръщат все повече в основен елемент на националната сигурност. \n    7. Липсват трайни мерки за улесняване съвместяването на професионалния и семейния живот. Достъпът до детски ясли и градини не е гарантиран за всички деца. Разширяване на социалните услуги за семейства и деца далеч изостава от нуждите. \n    8. Важни са действията, свързани с реформа в образователната система. Трябва да се намали делът на ранно отпадналите деца от училище и да се помогне завършващите образование по-лесно да направят прехода си от учебното заведение до сигурна и качествена заетост, гарантираща нормални доходи за издръжка на семейството. \n    9. Необходима е промяна във функционирането на здравната система. Качеството на детското и майчиното здравеопазване не е на нужното ниво. Вместо инструмент, здравната политика в момента е ням свидетел на случващото се в демографското развитие на населението. Тя се адаптира към негативните процеси, вместо да бъде дългосрочен и активен механизъм за преодоляването им. \n    10. Младите семейства живеят в несигурност - за кариерно развитие, за работа, за доходи, за условия, гарантиращи отглеждането на детето. Това стимулира продължаващите миграционни процеси на младежи до 30 г., които засилват тенденцията за стареене на нацията. \n    11. Необходими са комплексни мерки, които да осигурят заетост от над 78% във възрастовата група 20-64 г., поддържане на ниски равнища на младежка безработица - под 15%, както и съществено намаляване на броя на трайно безработните и обезверените. \n    12. Системата за социална защита осигурява слаба подкрепа за работещи родители, но едновременно с това не поощрява отговорното родителство сред семействата с най-ниски доходи. \n    13. Демографският проблем е нерешим без инвестиции за възходящо икономическо благосъстояние. Необходими са устойчив икономически растеж и стабилност, нарастване на икономическата активност и заетостта, ограничаване на безработицата, повишаване на доходите, подобряване на социалната и териториална инфраструктура и околната среда. \n    Реалистична цел пред България в дългосрочен план е да се постигне забавяне на темповете на намаляване броя на населението и осигуряване на устойчивост на тази тенденция. Успоредно с това е необходимо да се реализират комплекс от мерки за повишаване качеството на човешкия капитал. \n                                 Следва   \n \t\n", "date": "2018.08.22", "title": " Борба с корупцията и демонтаж на паралелната държава "}
{"url": "http://www.duma.bg/node/173563", "text": "\nНаближава времето да удари първият училищен звънец и да призове безгрижното детско ято отново в клас. Заедно с трепетите, свързани с началото на учебната година, нараства обаче вече традиционно и страхът от това дали ще има достатъчно учители, които да застанат пред учениците в първия учебен ден. Със страшна сила виси и въпросът дали високият брой пенсиониращи се учители ще бъде компенсиран от млади, мотивирани педагози, които да влязат и да продължат своята кариера в родната ни образователна система. \nКакво разкриват безпощадните и безспорни факти? \nВ системата в момента работят 91 000 учители и директори, а не по-малко от 5000 предстои да бъдат пенсионирани още тази година. Броят на работещите пенсионери или педагогически специалисти във възраст 60+, заедно с нередовните учители, остава рекордно висок - над 7500. \nОт провеждащите се кастинги на директори, търсещи нови назначения, се установява, че огромен брой от кандидатите са завършили сега или преди години, но нямат не само стаж по специалността, но и реални практически знания за трудната и отговорна професия на учителя. Много от кандидатите, запознавайки се отблизо и пряко с професията, сблъскайки се с непосилната бумащина и безкрайния списък от задължения и отговорности, непряко свързани с професионалните им компетентности и очаквания, и на фона на една начална брутна заплата от 760 лева, не вземат ентусиазирано решение да станат учители. Често приемат работата в училище като временна трудова заетост, докато намерят нещо подходящо, което да удовлетвори техните потребности и амбиции. \nБез илюзии трябва за заявим, че кризата за учители ще нараства. За съжаление тя има вече десетилетни корени, а няма изградени работещи политики за подготовка, привличане и задържане на младите учители в системата. Твърде бавно и доста със закъснение все пак днес се правят усилия тези политики да се формират и можем само да се надяваме, че те ще са работещи и ще имат желания ефект. \nПо някои специалности откриването и привличането на специалисти в образователните институции е задача твърде трудна. Когато става реч за училище с ученици под средния брой, тогава е почти невъзможна, защото годишната норма от часове преподавателска заетост за учители, примерно по физика, информационни технологии, музика, изобразително изкуство, е много малка. Това веднага означава невъзможност тези специалисти да получават пълна заплата. Тогава се налага директорите да назначават неспециалисти, което е за сметка на качеството по преподавания предмет. Тревожна е тенденцията за дефицит на учители, като най-големият недостиг на педагогически специалисти предстои да се случи през идните от 5 до 10 години. Основната причина е поради пенсионирането на половината от сега работещите учители, но и в момента вече нараства липсата на правоспособни учители с необходимите специалности, които мотивирано да започнат работа и да останат да работят като учители. Все по-висок е броят на неправоспособните учители по редица предмети, които навлизат в образователната система, често на случаен принцип, а това е голям минус за цялото общество и най-вече за бъдещето на страната ни. Изискванията за висок професионализъм и сериозни знания и умения са вече не желателни, а абсолютно задължителни в ХХІ век. \nПрогнозата на Синдикат \"Образование\" към КТ \"Подкрепа\" е за продължаваща и негативна тенденция, отблъскваща младите хора от учителската професия. Надеждите на СБУ за хиляди млади учители, влизащи в образователната система, са по-скоро наша обща мечта, която е далеч от сегашната реалност. Според КТ \"Подкрепа\" се очаква едва няколкостотин млади учители да влязат в системата, като се запазва тенденцията, работилите до пет години в нея, да я напускат безвъзвратно! \nСиндикат \"Образование\" приветства МОН и заявява своята позитивна позиция за изгражданата информационна система за търсени преподаватели-специалисти, още повече, че това ние сме го предлагали многократно през годините. \nУчителската професия е тази, която, освен професионалното, раздава и най-много любов - към знанието, към природата и света, любов към семейството, към родното, любов към традициите, българщината, будната гражданска съвест и чувството за дълг и отговорност пред род и Родина, пред бъдещето. Въпросът е дали българското общество е готово да приеме този ценен дар от учителя или ще продължи да толерира генерирането на индивиди в българското образование, ограмотени, но не и приобщени от единна ценностна система. Дали родителите и техните организации са готови за позитивното партниране, познато в образователните системи, които даваме като примери или ще продължат \"лова на вещици\", като една родителска организация, която подготвя родителски протести за първия учебен ден. Безспорно трудната комуникация с родителите, наложила се доста трайно и устойчиво във взаимоотношенията в българската образователна система, е една от силните спирачки, стопиращи младите учители да влязат и да останат в образованието. \nСиндикат \"Образование\" към КТ \"Подкрепа\" заявява категорично, че учителите са готови на всякакъв вид законови действия за запазване авторитета и достойнството на изчезващия вид - българския учител. И ако някои родителски организации продължават да рушат образователното равновесие с призиви за протести, митинги и стачки, то българските учители и директори този път ще бъдат безкомпромисни, дори и с най-силните свои действия, познати от 2007 г.       \n \t\n", "date": "2018.08.22", "title": "Има ли почва учителската професия  "}
{"url": "http://www.duma.bg/node/173565", "text": "В Китай - корумпирани и осъждани на публична смърт, в България - невинни, болни и измъчвани с белезници, а страната ни - все по-безлична. На корумпирания не му трябва лице, а болно общество - за да го съжалява и да го изкарва жертва. Всъщност жертвата е самото общество. \nНай-лошото е, че в този мътен водовъртеж е завъртяна България. Какъв е резултатът? Над 2,5 милиона наши сънародници мигрираха някъде в чужбина, като броят им продължава да расте с всеки изминал ден. Същевременно приблизително още толкова пък са онези, които поради една или друга причина са останали в родината си, за да се мъчат с доходи под линията за бедност. Властващи и стоящи зад тях безочливи приватизатори на социалистическата икономика са се разпасали и поглъщат ненаситно всичко, каквото може да се ограби, превърнали държавата в салфетка, с която избърсват мазните си устни, за да я захвърлят с пренебрежение. Такава салфетка убива децата ни. Народът вече три десетилетия е удобно за консумация стадо за ненаситни консуматори. \nВ непрогледния мрак на т.нар. преходен период високите идеали и националните интереси бяха подменени тъкмо с лични консуматорски интереси. След някогашните митинги в зората на \"демокрацията\", огласявани с клишето \"45 години стигат!\", от процъфтяващата икономика на България остана само безлична и безплодна сянка. Свежата българска кръв изтича някъде в частните фирми на Запад. Неолибералната икономика лочи с вълчи апетит всяка капка червена живителна течност от наемник. У нас нито синдикати, нито политическа партия са способни да изправят оцеляващия народ за решителна битка. Да, свидетели сме постоянно на различни форми на недоволство - упорстват, притиснати от недоимък, протестират майки на деца с увреждания, другаде групичка пенсионери си правят сбирки, на които държат гневни речи пред самите себе си. Пощенската служителка Златка Младенова също подхвана гладна стачка и с примера си вдъхнови цяла дузина свои колеги. Само че тези прояви на съпротива срещу крайната социална несправедливост, властваща в нашата страна, са твърде фрагментарни. Неспокойни огнища, но с пламъчета, от които не може да лумне пожар от всеобщо народно недоволство. Тази ситуация е прекалено комфортна за грабителите, чието лъскаво, отрито със салфетката-държава лице са самите властници. \nЕто един конкретен пример за отчайващата ситуация в България: Звънна телефонът на моя позната. Беше синът й. Женен за германка, който от доста години имал тежък личен проблем - бил наркоман. След броени секунди майката вече отчаяно му нареждаше: \"Не се развеждай в никакъв случай! Не го допускай това! Не се връщай тук! Какво ще правиш в България? Животът тук е отчайващо лош! Тук ще умреш без време! Чуваш ли? Никога не се връщай!...\" \nЧакайте, как така \"никога не се връщай\"?! Какво ли отчаяние подтиква майка за такива крайни думи към детето си? Нима България ще продължава да затъва безвъзвратно? \nВсе пак има една сила, която е способна да потърси справедливо възмездие от онези, превърнали държавата в своя невзрачна, удобна за лесна употреба салфетка. Има един неугаснал вулкан, който е способен да помете сивия водовъртеж на безличното ни всекидневие - бунтът на бедните! Вярваме в силата, която е способна да измие раните от общественото страдание - гневът на бедните, повярвали в пречистващата сила на здравите социалистически идеали.       \n \t\n", "date": "2018.08.22", "title": "Неугаснал вулкан  "}
{"url": "http://www.duma.bg/node/173592", "text": "Община Каварна започва приема на заявления по проект \"Tопъл обяд Каварна - 2016\". Нуждаещите се и одобрените 200 души ще получават топла храна (супа, основно ястие и хляб, а при реализирани икономии и десерт) от 1 ноември 2018 г. до 30 април 2019 г. Право на тази подкрепа ще имат лица и семейства, които са на месечно подпомагане, хора с доказана липса на доходи и близки, които да се грижат за тях, което ще бъде установено от дирекция \"Социално подпомагане\", скитащи и бездомни деца и възрастни, както и самотно живеещи лица и семейства, които получават минимална пенсия за  осигурителен стаж и възраст, за инвалидност, наследствена пенсия, пенсии, несвързани с трудова дейност. Поименното определяне на конкретните представители на целевите групи се извършва от Дирекция \"Социално подпомагане\".  С всяко от одобрените лица ще се сключи индивидуален договор за предоставяне на социалната услуга. Всеки потребител ще се подписва всекидневно за получения обяд. Невключените към момента на започването на услугата, ще бъдат в списъка на чакащите, ако отговарят на изискванията за целевите групи по проекта. Те ще бъдат включени в проекта при отпадане на потребител. \nПроектът на стойност 263 186 лв. се финансира  от Фонда за европейско подпомагане на най-нуждаещите се лица по Оперативна програма за храни/или основно материално подпомагане, Операция \"Осигуряване на топъл обяд 2016-2020\".     \n \t\n", "date": "2018.08.22", "title": "Приемат заявления за топъл обяд в Каварна"}
{"url": "http://www.duma.bg/node/173566", "text": "\n\"...Tърсенето на широк диалог с цялото общество, за да се идентифицират проблемите и да се определят пътищата за тяхното решаване... Това е документ, покана за разговор... Този разговор е наложителен и необходим.\" Призивът е на един популярен социолог, сочен за част от авторския колектив зад т.нар. \"Визия за България\". Като оставим настрана факта, че подобен разговор не се състоя на първо място в редиците на БСП, той безспорно е наложителен.  \nПреди всичко \"Визията\" впечатлява със своята лексика. Ето, например, колко пъти се споменават в документа някои ключови думи и изрази: \n- Мир - 2 пъти \n- Солидарност - 2 пъти \n- Прогрес - нито веднъж \n- Щастие - нито веднъж \n- Уважение - веднъж \n- Родолюбие - нито веднъж \n- Работници - 2 пъти \n- Експлоатация - нито веднъж  \n- Неравенство - 4 пъти \n- Морал/морално - нито веднъж \n- Достойнство - веднъж \n- Честност - нито веднъж \n- Равнопоставеност/равноправие - нито веднъж \n- Класа - веднъж \n- Олигархия - нито веднъж \n- Правова държава - нито веднъж \n- Синдикат/профсъюз - нито веднъж \n- Конституция - нито веднъж  \n- Програма на БСП - нито веднъж  \n- Капитализъм - нито веднъж \n- Държава - над 30 пъти  \n- Икономика - над 25 пъти  \n- Интереси - над 10 пъти \n- Конкуренция/конкурентоспособност - 8 пъти  \n- Бизнес - над 15 пъти  \n- Фирми - над 10 пъти  \n- Предприятия - над 15 пъти  \n- Инвестиции/инвестиционна политика/инвеститор - над 20 пъти Наред с някои добри идеи и инициативи, \"Визията\" нескрито фаворизира ролята на Държавата. И тук въпросът е  не дали, а каква Държава? В каква рамка ще облечем онези така необходими социални политики, регулации, правила, защита на колективни интереси и т.н.? Социална и правова държава, полицейска държава или може би \"корпоративна държава\", приложена за първи път от Бенито Мусолини във фашистка Италия.  \n\"Визията\" беше представена от председателя на НС на БСП Корнелия Нинова преди около месец. Ще се въздържа да я определя като \"Визия на БСП\" по няколко причини. Първо, така и не стана ясно кой я е писал, след като мнозинството от членовете на Националния съвет се запознаха с нея едва по време на премиерата й в НДК. Второ, \"Проект Визия за България\" е подписан от Направление \"Публични политики и анализи\"? Отново не се уточнява чие Направление е това и дали да не очакваме \"Визия\" и от Направление \"Деловодство\", например? Не на последно място, 30-те страници драстично се различават по дух и послания от приетата през 2008 г. Програма на БСП. В нея например е записано, че като \"национално отговорна партия оставаме дълбоко свързани с ценностите на родолюбието - с българските народни традиции и добродетели като патриотизма, трудолюбието, ученолюбието, откритостта към света, почтеността, привързаността към семейството, приятелството, гостоприемството, милосърдието, взаимопомощта\".  \n\"Родолюбието\" обаче напълно отсъства от \"Визията\" на сегашното ръководство на партията. За сметка на това К. Нинова в прав текст заяви в НДК, че не след дълго противниците на Орбан и на стила на работа на Вишеградската четворка ще разберат, че не са били прави. \"Кое е общото между тези държави (Унгария, Чехия, Словакия бел.а.), макар че и те имат много грешки, в ограничаване на права и свободи и не са идеални, но общото е, че икономиките им процъфтяват.... Някои ги обвиняват, че са популисти. Не, те са реалисти... Ние изпратихме специалисти там, те взеха законодателството на тези държави, ние го прегледахме и видяхме, че то в много отношения отива на левите идеи, но преди всичко са мерки и политики за националните им интереси и облагодетелстване на народите им.\"  \nПохвално е, че ръководството на партията отделя време, енергия и средства, за да изследва и заимства добър опит и практики от други европейски държави, макар и такива, които \"ограничават права и свободи\"! Но защо се взима  пример от едни за сметка на други? На заседание на Съвета по външна политика на Националния съвет на БСП в края на миналата година зам.-председателят на партията К. Добрев обяви, че подобна опознавателна мисия ще се състои във Великобритания, където нашите представители щели да се срещнат с популярния ляв лидер на Лейбъристката партия Джеръми Корбин. На 21 юли 2018 г. обаче членовете на НС разбрахме, че наши \"специалисти\" (не се знае кои) са посетили държавите от Вишеградската четворка, а за Великобритания, Португалия и Испания явно не е останало време и желание...  \nПропагандирането на крайно националистически и изолационистични политики, каквито прилагат Орбан, Фицо, Тръмп и др., очевидно въобще не смущава и близки до лявото - каквото и да означава това - професори, политолози и журналисти. А интензитетът на коментарите им в началото на иначе отпускарския месец август предвещава една наистина гореща есен. Медиите изобилстват от анализи и интервюта, посветени на \"Визията\". Повечето обаче предизвикват най-малкото тревога и недоумение у един млад социалист, член на партията от 2003 г. \nНа 1 август \"24 часа\" публикува анализ на политолога Борис Попиванов  - \"Визия за България\" търси обединение на по-широки среди\". Човек с безспорен професионален авторитет и неоспорими интелектуални качества прави отчаян опит да защити незащитимото с \"железни аргументи\": \"Да оставим настрана въпроса къде е писано, че европейските леви партии трябва да бъдат непременно антинационални... Но в различните европейски страни, по исторически причини, които не можем да заобиколим, са се родили и утвърдили различни интерпретации на левите идеи. Някои леви партии са космополитни и преди всичко ориентирани към права на малцинства и уязвими групи; други, напротив, са се структурирали и наложили като защитници на правата на мнозинствата. Съзнавам, че спорът е сериозен и едното не бива да става за сметка на другото. Лявото наистина е интернационално - то обаче има и национални измерения.\" Би било интересно авторът да сподели  \nкои са тези АВТЕНТИЧНИ леви партии и движения които \"са се структурирали и наложили като защитници на правата на мнозинствата\" за сметка на малцинствата? И на какъв принцип разделя обществото - социалноикономически, етнически, религиозен?  \nИ, да, разбира се, че лявото има национални измерения. Въпросът е какво налага преднамереното задълбочаване на дилемата патриотизъм-интернационализъм в българския социализъм? Да си ляв означава да си честен, солидарен и съпричастен към всички. Или както справедливо отбелязва Таня Турлакова в своята статия \"Някои необходими акценти в новия прочит на историята на социализма в България 1891-1944 г.\": \"...левите партии поначало се създават и развиват с претенцията за социална чувствителност и върху принципите на интернационализма и международната солидарност\".  \nВ интервю за сайта \"Епицентър\" от 7 август т.г. проф. Иво Христов, депутат от гражданската квота на \"БСП за България\", заявява, че политиката на новия елит около Тръмп е реалистична, защото не се базирала на фантасмагории, а на нещо реално. Прав е. Ето нещо реално от последните дни - президентът на САЩ одобри рекорден бюджет на Пентагона от 716 млрд. долара за финансовата 2019 г. Бюджетът предвижда още 500 милиона долара за съвместното производство на системите за ракетна отбрана на Израел, 850 млн. долара за обучение и въоръжение на иракската армия и 250 млн. долара помощ в областта на сигурността за Украйна. Този бюджет \"ще даде на американските военни огневата мощ, от която се нуждаят, за да спечелят бързо и решително всякакъв конфликт\", заяви Тръмп. По време на президентската кампания в САЩ, а и след това, същите родни леви националисти не ни ли убеждаваха разгорещено, че едно от най-големите достойнства на този човек е предполагаемото му желание да преустанови разпространението на демокрация чрез военна сила, както правеха ужасните либерали преди него?  \nКакво пише във \"Визията\" по въпроса: \"САЩ след избирането на президента Тръмп променят външнополитическите си приоритети. Понастоящем се забелязва постепенно отдалечаване от досегашните традиционни съюзници и партньори (НАТО и ЕС) и все повече ориентиране към политика, основана на двустранна основа.\" Излиза, че след като очевидно ЕС е пред разпад, както твърди Христов, то според ръководството на БСП България трябва да заложи на интензивен и реален двустранен диалог между София и Вашингтон без ненужния посредник Брюксел.  \nНе спираме дотук, на 14 август т.г. вестник ДУМА публикува анализ от автора Радко Ханджиев, озаглавен \"Виктор Орбан - явление или закономерност? Ценностите на унгарския премиер като суверенитет, християнство и патриотизъм намират все повече поклонници в Европа\". И четем: \"Още в първия си мандат като премиер (1998-2002) Орбан замисля приемането на нова конституция, която по-пълно да отразява унгарския национален дух... Богът, короната и семейството са стълбовете, около които е конструиран Законът... Идеята е всички сънародници да се слеят в едно цяло - в унгарска етническа нация. Иначе казано, националният принцип се поставя над гражданския\". С други думи - напред към нова Конституция (една от отсъстващите думи във \"Визията\"), която да отразява истинския българския дух, който, както се подразбира, е националистически, а не патриотичен, интернационален и солидарен! Друг виден застъпник на тръмпизма и орбанизма, Боян Чуков, пък често громи \"ултралибералните троцкисти\", а в друг свой коментар за \"ПИК\" потвърждава казаното от Ханджиев, че Орбан пръв в ЕС \"избрал националните интереси пред солидарността\"! \nПреди дни унгарският десен вестник \"Маджари удок\", също \"разкри дългите пипала на троцкистите в Европа\". От статията става ясно, че именно такива вражески елементи стоят зад изложба на Фрида Кало в Унгарската национална галерия. \"Няма да повярвате, но Троцки се появи в Будапеща, този път от леглото на Фрида Кало\", пише изданието. Подобни материали са пряко следствие от големия национален дебат за културата и културните политики, който бе повдигнат от Орбан. \"Спасителят на Европа\", както самозвани чужди и родни експерти често го наричат и дори твърдят, че в Унгария е дошло време за промяна към по-консервативни ценности в културата и за края на \"доминацията на леви либерални артисти\". А един от приближените анализатори и участник в политическите кампании на Орбан дори заявява, че целта е културата да се адаптира така, че да отразява дясното политическо надмощие, като в същото време запазва ценностите на либералното изкуство. Според него правителството има право да фаворизира и поддържа консервативното мислене, артисти и култура. Дали К. Нинова и сподвижниците й си дават сметка, че онзи, когото хвалят и от чийто опит искат да черпят,  е един от най-яростните антикомунисти в Европа?! Дават ли си сметка, че тоталният контрол, който е наложил в Унгария върху съдебната система и медиите, поражда огромни нива на корупция и зависимости?! Възможно ли е искрено да вярват и да тласкат БСП към хипотезата, че Орбан, а не Корбин, е бъдещето? \nНаскоро социалните мрежи буквално прегряха от призива #НиеСмеКорбин (#WeAreCorbyn). Стотици хиляди хора се обявиха в подкрепа на лейбъристкия лидер, несправедливо набеден от десните медии на Острова в антисемитизъм. Да, Корбин е твърд и последователен противник на политиката на окупация, която води Израел. Това е негово право, а като автентичен ляв лидер е и негов дълг. И да, сред лейбъристите има антисемити, но в статия, озаглавена \"Ще изкореня антисемитизма от Лейбъристката партия\", публикувана във в. \"Гардиън\" на 3 август т.г., Корбин пише: \"Посветих живота си на кампания за признаване на силата на едно многокултурно общество... Крайната десница в Европа и Северна Америка е във възход. Пътят на антисемитизма е открит от националистите в Унгария и Полша, а поддръжниците на Томи Робинсън отдават нацистки поздрави по улиците на Лондон, заплашвайки афроамериканската, мюсюлманската и еврейската общности. Това е реална заплаха.\" \n\"Лейбъристката партия съществува, за да се бори и да победи бедността, неравенството и несправедливостта в нашето общество. Моята задача е да гарантирам, че ще постигнем това\", добавя Корбин. За какво обаче съществува днес Българската социалистическа партия? И как се управлява тя? Дали, за да пренася \"отломки от \"епохата Живков\", както съветва един друг \"ляв\" професор?  \nЩе завършим \"прегледа на печата\", посветен на манипулативното внушение към левите хора в България, че Орбан е единственият шанс за Европа, с два цитата на Борислав Цеков от 16 август т.г. в \"Гласове\": \"Това е голямата картина. Това е същинската разделителна линия, истинският идеологически разлом... Днес е важно дали си за неолибералния глобализъм, или си срещу него... Няма място за партийна запалянковщина от типа - щом съм ляв, значи трябва да съм за Хилъри и Сандърс, а щом съм центрист или десен, значи съм за Тръмп или Маккейн. В такива исторически моменти много по-важно от партийните етикети и личното идеологическо самоопределение е да се позиционираме в голямата картина, а не в малките сюжети.\" \nПозиционирайки се в голямата картина, ще си позволим да се усъмним в искреността на тези съждения. Най-малкото, защото те идват от човек, който \"участва в различните форми на организирания либерализъм и опитите за създаване на устойчив либерален политически субект в България след 1989 г.\" (\"Уикипедия\"). Преминал през НДСВ, отцепил се в \"Новото време\", инициатор и идеолог на гражданското движение \"Модерна България\". През 2014 г. е кандидат за депутат от гражданската квота на коалиция \"БСП лява България\", основател на Института за модерна политика, който нашумя около съмнителни обществени поръчки за референдума на един телевизионен водещ, а понастоящем и юридически съветник на президента Радев. Безспорно подобна биография предполага липсата на \"лично идеологическо самоопределение\". Защото има фундаментално значение дали подкрепяме политиките на Сандърс или на Тръмп. И всякакви опити за неглижиране и омаловажаване на подобни ценностни и идеологически сблъсъци ще са безуспешни, защото здравомислещите хора все още правят разлика между добро и зло. \nА същинската разделителна линия винаги е била само една - борбата срещу фашизма и втвърдяващата се спойка между политици и организирана престъпност. Дали ще победим зависи само от нас и от способността ни да проведем онзи \"необходим разговор\", с който започнахме. За да изработим заедно една радикална прогресивна социалистическа алтернатива подобно на Корбин! Защото #НиеНеСмеОрбан; #НиеСмеБСП!  \n    \n \t\n", "date": "2018.08.22", "title": "Ние сме БСП  "}
{"url": "http://www.duma.bg/node/173594", "text": "Главата на бебето е пробила тазовото дъно на починалата в Сливенската болница 33-годишна Ренета Томова. По тази причина нямало как да й бъде направено цезарово сечение, обясни директорът на болницата д-р Весислав Петров. Затова се е наложило да бъде използван форцепс. Д-р Петров категорично отрече жената да е имала наранявания от оказания натиск, за да излезе бебето. Той и колегите му смятат, че най-вероятната причина за смъртта е белодробна емболия. \nБебето е с пареза на ръката и хематом, специалистите се опитват да го стабилизират. \nКакто вече писа ДУМА, в момента в болницата има проверки на прокуратурата и ИАМО, които се очакват до 2 седмици. Очакват се и резултатите от аутопсията. Предстои тройна медицинска експертиза.    \n \t\n", "date": "2018.08.22", "title": " Късно е било за секцио на Ренета от Сливен"}
{"url": "http://www.duma.bg/node/173593", "text": "Само в първия работен ден на седмицата (20 август) са установени 4226 нарушения по пътищата на страната, от които 1299 са управление на МПС с превишена скорост. Издадени са 2196 фиша и 731 акта за установени административни нарушения, съобщиха от МВР. Отнети са 42 свидетелства за управление на МПС заради неплатени задължения по ЗДвП. По време на осъществените проверки на място на гражданите са връчени общо 310 електронни фиша.  \nВ хода на операцията полицейските екипи са проверили 5376 моторни превозни средства и 7160 души. \nМеждувременно от Българската асоциация на пострадалите при катастрофи обявиха новата си инициатива, която е под мотото \"Карай си спокойно\". Тя беше представена от председателя на асоциацията Владимир Тодоров, който даде нейното начало. Вече са поставени 12 билборда, като техният брой ще стигне до 25. Те са разположени по АМ \"Тракия\" във връзка със сезона и усиления трафик към морето и ще останат на магистралата до 15 септември. \n   \n \t\n", "date": "2018.08.22", "title": "Само за ден КАТ установи 4226 нарушения по пътищата"}
{"url": "http://www.duma.bg/node/173567", "text": "Един от вицепремиерите вече се оформя в народната представа твърдо като баладичен герой, стъпващ с кралимарковски крачки с шумомер в ръка из курортното ни крайбрежие. В парламента по негово повеление се пече като на чеверме и закон против шума. И това е добра новина! Най-после може би ще си отдъхнат от шумовия тормоз и терор не само чужденците курортисти покрай печелившото ни море, а и милиони българи из градовете ни, където шумът убиец властва навред. И за разлика от някогашните неандерталци, днешните цивилизовани жители на все по-урбанизиращата се България, нямат покой от шума и през нощите, времето, когато от хилядолетия е прието биологически Хомо сапиенс да спи. \nЦелогодишно из панелните грамади в Пловдив, европейската столица на културата, гърмят БЕЗКОНТРОЛНО бормашини, хилтита, къртачни чукове, с които се правят нескончаеми ремонти и преобразувания на панелните обители, включително и с премахване на носещи стени. Затова вече може да се приеме, че така наречените жилищни райони  в градовете ни е по-правилно да се наричат жилищно-строителни (ЖСР), а Пловдив, освен като град-паркинг, придобива статут и на постоянен строителен обект, като прибавим разкопаните улици и площади. \nКъм шумотевицата от лични строителни оръжия на пловдивчани се прибавят, в иначе тихите  тракийски нощи, и ариите на хиляди песове от балкони и бани. Тук и местната регионална инспекция за здравето е съвсем безпомощна - как да измери децибелите на лаещия субект? А от четвърт век в Пловдив вече царува и нов абсурд - терорът от внесените с милиони от боклука на планетата климатици, които неграмотни самозвани  техничари поставят БЕЗКОНТРОЛНО по балконите. И  в резултат на това \"климатизиране\" цели панелни блокове бучат денонощно от пролазващите по арматурата шум и вибрации зиме и лете. Къде ли не са се оплаквали от години пловдивчани от този нов  шумов терор, дължащ се на беззаконието и безхаберието на общинари и експерти по  обществено здраве, но отникъде помощ  няма. Поради безхаберието на община и местна инспекция за здравето, съседи още се съдят заради климатик   и са стигали  безрезултатно дори до търсене на закрила от Върховен съд и президент в миналото! \nВ панелна България демократично-варварски е допуснато от четвърт век да се цвъкат навред шумни и вибриращи климатици по фасадите на панелните блокове, обричайки живущите в тях на живот като в огромен църковен орган с денонощен влудяващ арматурен концерт. В Австрия, за сведение, за поставяне на климатик върху жилищна сграда се изисква разрешение и указание от...конструктора на сградата! А в белокаменна Москва това става след подписите на 14 експертни служби! България е върха на абсурда в това отношение. \nЧудно ли е тогава, че и пловдивският полтъргайст Кики е избягал от този град, в който неговите извънземни почуквания вече просто не могат да се чуят! \nТа, ако може вицепремиерът да надникне и в тези шумови зони, България не е само Слънчев бряг! \n    \n \t\n", "date": "2018.08.22", "title": "Защо полтъргайстът Кики избяга от Пловдив"}
{"url": "http://www.duma.bg/node/173611", "text": "Милиони евро е   ЗК \"Олимпик\", оперира почти само у нас, а собственикът й няма лиценз дори в родната си страна. Въпреки това с години фирмата е действала необезпокоявано у нас, а  . Това лъсна след извънредното заседание на парламента. \n\"Фирма, която няма нито една полица в Кипър, е решила да оперира само в България. Решила го е заради българските институции, които спят от 2009 г., докато тя точи пари\", разгневиха се от БСП. \nЛиквидаторът на \"Олимпик\" Павлос Накузи потвърди пред БНР, че в Кипър от 10 хил. автомобилни застраховки на дружеството две хиляди са на българи, през наши застрахователни брокери. Оборотът й в България е около 25 млн. евро, докато в Кипър - под 5 млн. евро.     \n \t\n", "date": "2018.08.22", "title": " Скандалът \"Олимпик\" разкри прогнилата власт  "}
{"url": "http://www.duma.bg/node/173595", "text": "Установено е нарушение в диагностично-лечебния процес на починала на 26 юли родилка М.М., съобщиха от МЗ след като излязоха заключенията на експертите от Изпълнителната агенция \"Медицински одит\" (ИАМО) след проверка в УМБАЛ \"Д-р Георги Странски\". \nЦялата документация по случая е предоставена на Районната прокуратура в Плевен. Предстои да бъде образувано дело. \nЩе бъдат наложени санкции, съобщиха от МЗ. \nПрепоръката на ИАМО към УМБАЛ в Плевен е до 30 септември да бъде разработена и приложена писмена процедура за оценка на риска при осъществяване на ендотрахеална интубация (въвеждане на тръба в трахеята с цел изкуствено обдишване или осигуряване на проходимост на  дихателните пътища-б.р.).   \n \t\n", "date": "2018.08.22", "title": " Медицинският одит установи нарушения при починалата в Плевен родилка"}
{"url": "http://www.duma.bg/node/173569", "text": "\n\"Настояваме за щателно разследване на целия процес по двата случая и за недопускане на замитане на следите\" - Проф. Гечев, скандалите в държавата отдавна са всекидневие, още незатихнал и нерешен един проблем, избухва друг, независимо че е сезонът на отпуските. Само два примера от последните 1-2 седмици - спирането на Търговския регистър и фалитът на \"Олимпик\", създават впечатлението, че се движим на автопилот. Как ще коментирате реакцията на властите и поведението на институции като ДАНС и КФН, които би трябвало да осъществяват контрол и да имат превантивна роля. \n- Тези два примера илюстрират огромните мащаби на корупцията, наглостта, бездарието и  чувството за безнаказаност у управляващите. Сега обучението по компютри и софтуер на практика започва от детската градина. Не може правителството панически да обяснява срива на Търговския регистър с едновременен отказ на няколко записващи диска. Това е обида за всеки разумен човек, който ползва компютър. \nКак така някаква баба с фризьорска фирма е спечелила обществената поръчка на Агенцията по вписванията, за да поддържа и надгражда софтуера на компютърната система? Това противоречи на здравия разум. Очевидно, че фризьорката е използвана като бушон, а парите са прибрали началниците на държавна служба. Забележете, че те даже не са си направили труда да намерят или да създадат фирма все пак с някакъв компютърен профил на предмета си на дейност. И всичко това с регистъра става само няколко месеца, след като правителството пак цъфна под прожекторите с уж технически провал на митническата система БАЦИС. И там се оказа, че им спирала системата на записване на камиони, влакове и самолети пълни с интересни, много скъпи стоки за специална употреба. \nНе друг, а главният прокурор каза пред парламентарната комисия, че софтуерната система е била направена така, че да може да се прикрива нейната манипулация, т.е. да се краде с пълни шепи. Същата е историята със застрахователното дружество \"Олимпик\". То е регистрирано в Кипър, но негов клон оперира в България. В Кипър разбират, че дейността му в България е повече от подозрителна и му отнемат лиценза. \nТук, у нас, държавните институции сладко блеят с години. А от отнемането на лиценза през месец май т.г., до скандала от средата на август си кротуват и незнайно на какво се надяват, че \"изгарянето\" на 200 хиляди полици ще мине тихо и без последствие. Но...не познаха. \n - Оставките на Ралица Агайн като зам.-шеф на КФН заради \"Олимпик\" и на Зорница Даскалова от шефския пост в Агенцията по вписвания заради регистъра достатъчни ли са за поемането на отговорност от институциите, които не са си свършили работа. Има ли и други отговорни лица и фактори? Какво предлага опозицията за случаите? \n- Разбира се, че не са достатъчно. Това е познатата операция \"измиване на ръцете\". Несъмнено те носят лична отговорност, но за сериозността на въпросните изисквания е нужно комплексно, бързо и професионално разследване на конкретните отговорности от цялото ръководство. Как така председателят на КФН не знае, не е чул и нямал никакво отношения към този срив в застраховането? Ако само заместниците на управленията застраховане, инвестиции и пенсионни фондове са отговорни, то за какво ни е председател - да ходи по коктейлите ли? \nИли пък, че министърът на правосъдието не знае какво става в подопечната й агенция? Ами шефовете на ДАНС, в т.ч. тези на двата финансови отдела? Те какво са правили повече от пет години та не знаят кои са действителните собственици на това дружество \"Олимпик\", с какво се обяснява неговата уникална любов към България. Къде и по какви канали изнасят парите от страната ни и връщат ли се тези пари под някаква форма у нас и т.н. \nС една дума, тук за оставки плаче цялото правителство, а не второстепенни началници. Затова е напълно естествено ние да настояваме за щателно разследване на целия процес по двата случая и за недопускане на замитане на следите, както ГЕРБ и техните сателити са превърнали в практика. \nДа припомням ли, как в дома на един началник на ДАИ намериха цял гардероб със стотици хиляди левове рушвети. Къде е този човек, колко десетилетия ще се влачи неговото разследване и осъждане? Ами \"Суджук гейт\", \"Кумгейт\", или цялата смяна митничари, които при проверка панически наскачаха през прозорците и се скриха в лисичи дупки из близката гора? Тях даже вече не ги търсят и най-вероятно са ги върнали тихомълком на работа. Щото идват избори и на управляващите ще им трябват пари, много пари \n- Специално по аферата с \"Олимпик\" - какво представлява това дружество? Появиха се информации, че в Испания още преди няколко години дейността му е прекратена. В същото време разследване показа, че в Кипър, където е регистрирано, клиентите му са доста по-малко от ужилените българи - 200 000. Имало е през годините и българи в управлението му. Вашият коментар? \n- Дружеството е регистрирано в Кипър. Там има четири офиса, които изглежда не работят на територията на тази страна, защото приходите им са изцяло, и забележете, единствено от България. По последни публикувани данни на дружеството от 2015 г. - те са реализирали приходи от почти 21 милиона евро. В България са достигали до около 270 хиляди застраховки, главно \"Гражданска отговорност\". Това е дружество \"матрьошка\". Защото то пък се държи от друго дружество в Люксембург, също доста популярна дестинация за пране на пари и укриване на данъци. Но съм сигурен, че тази верига най-вероятно минава през офшорни фирми в Тихия океан, на Карибите или при пингвините в Антарктида. Някои хора и служби сигурно знаят, но широката публика не. А на въпросния, много интересен испански гражданин, са му забранили да осъществява инвестиционна дейност в Испания. Официално, но и това нашите отговорни фактори се правят, че научават чак сега. Ами за какво са ни тогава тези служби и регулативни органи, които даже не четат информацията от интернет. С една дума - целта на грабежа е България, грабежът е успешен, \"матрьошката\" обявява фалит и се изнизва. Ние, пак ще плащаме цената. Само, че е повече от редно, тези, които допуснаха този грабеж, да си взимат шапките и да си заминават. \n- Възможно ли е българската държава да компенсира пострадалите, какви могат да се вариантите? Според Владислав Горанов те имали право да получат компенсация от Кипърския фонд за обезщетяване. Как виждате изхода от тази ситуация? \n- Това е отговорност на управляващите. Те са проспали, умишлено или не е друг въпрос, цялата ситуация с кражбата на милиони от български граждани и фирми. Затова те са длъжни да предложат решение. Всъщност, министър Горанов официално съобщава, че измамените ще пият студена вода. Какъв Кипърски фонд? Ами този фонд първо ще компенсира кредиторите на \"Олимп\", евентуално измамени в Кипър и неплатени данъци и такси в Кипър, и...ако нещо остане, ще стигне до България. Но за съжаление е наивно да очакваме, че нещо ще остане. \nНяма случай при фалит на такъв тип компания да са възмездени всички засегнати. Откъде-накъде кипърската държава ще носи отговорност за това, че българските органи са подкупни и/или некадърни та са позволи на собствената си територия да стане тази измама. Въобще до момента това правителство е в пълна мъгла по въпроса и освен смешни и обидно наивни оправдания не предлага нищо смислено.  \n- Кой според вас има полза от срива на регистъра? Мнозина подозират възможни кражби на фирми, пари и информация. Кой би могъл да се възползва? \n- На основата на публично известна информация, както и на опита ни със системата БАЦИС, сагата КТБ и др., можем да твърдим, че най-вероятно сривът е бил добре замислен. Заличаването на нелицеприятни вписвания, покупко-продажба на фирми и акции, данните за свързани лица, задължения към НАП и др. - тук наистина може да става дума за тежки престъпления. Дали е така, може да каже следствието и съдебната система. Дали те ще си свършат работата не знам, но по-скоро съм скептично настроен. Поне не сега. Естествено, че могат да се възползват само управляващите. Защото щом управляващите го допускат, логично е именно те да имат интерес от такива странни, едновременни откази на много дискове. Както се казва \"губят се много терабайтове, но пък се печелят много пари\". \n- Борисов вече обеща, че в сряда регистърът тръгвал и едва ли не всичко трябва да се забрави. Властта твърди, че нищо не е загубено или унищожено - кой обаче може да гарантира това. Как очаквате да продължи този казус?  \n- Когато г-н Борисов каже \"добър ден\", си гледам часовника. При него изявление сутрин е променено на обяд, а вечерта вече няма нищо общо със сутрешното. Веднъж \"белене\" е \"лебедово езеро\", после е \"гьол\", после пак е \"важен енергиен обект\". Да не говорим за \"хъбове\", \"газопроводи\" и т.н. Затова е пожелателно да се изчаква 48 часа след изказването на г-н Пемиера, за да сме сигурни в крайния вариант. Та, не знам дали ще тръгне и накъде ще върви този регистър. Но подозрението е, че ако тръгне, то в масивите ще липсва интересна информация. То и делото по КТБ тръгна, ама четири милиарда лева отидоха в джобовете на организирана престъпна група. Кой? \n    \n \t\n", "date": "2018.08.22", "title": "Институциите у нас блеят сладко с години"}
{"url": "http://www.duma.bg/node/173555", "text": "Филмът \"Mon cochon et moi\", в който звезди са френската легенда Жерар Депардийо и родната актриса Деси Тенекеджиева, взе елитна фестивална награда преди дни на RIIFF, Rhode Island International Film Festival в Роуд Айлънд, Щатите. След няколкогодишно забавяне продукцията, която бе снимана в селата около Пловдив, поема към кината и вече направи първата си фестивална премиера на един от десетте най-важни форуми в САЩ, смятан за квалификация на академичните награди \"Оскар\". \"Mon cochon et moi\" е селектиран измежду над 6000 филмови заглавия от 60 страни. \nРежисьорът и сценарист Франк Добрин сподели радостната новина на личната си страница във фейсбук: \"Престижната награда \"Кино без граници\" е важна за мен, защото показва, че нашата история е интернационална и може да развълнува всеки, независимо в коя точка на света се намира. Специално благодаря на организаторите на фестивала, на продуцента на филма Франческа Тайно и на изпълнителния продуцент Недялка Джамбазова!\" \n\"Saving my pig\" е английското заглавие на филма, който бе окончателно завършен през януари т. г. В епизодичните роли участват основно български актьори - голяма част от тях са от Пловдивския драматичен театър. \"Филмът е заснет на френски, по-голямата част от екипа бе от италианци, но имаше и швейцарци, с които комуникирахме на английски, както и българи, естествено. Прекарахме месец на село, а вечер се прибирахме в хотел в Пловдив заедно с Депардийо, с когото се работи леко и приятно. На терен е пълен професионалист и вдъхва респект, а освен това е много добър партньор. Щастлива съм, че подкрепя фондация \"Стоян Камбарев\", а има и нов филм, в който ще се срещнем, но този път в Лондон\", споделя Тенекеджиева, която от три години живее в английската столица. \n    \n \t\n", "date": "2018.08.22", "title": "Депардийо и Тенекеджиева с награда от елитен кинофестивал в САЩ"}
{"url": "http://www.duma.bg/node/173568", "text": "Както обикновено, подготвяйки се за деня, слушам новините по Радио 1. Денят е 31 юли т.г. Още първата вест ме стъписва: \"От 21 август 2018 г. вече са изчерпани всички ресурси, с които човечеството може да съществува\". И сега какво? Започваме да живеем на кредит, който ще изплащат идните поколения. Ето как се зареждаш с \"бодро\", \"позитивно\" настроение, за да посрещнеш утрото. Вече чувам зад гърба си грижовни слова на дълголетни оптимисти: \"За да ти спори работата, зареждай се с позитивна енергия\". А ти, кой знае защо, не можеш да се заредиш... \nЦяла година - напрежение, борба с битието, болести. Най-после се опитваш да напуснеш родната столица, разпъната на кръст от ремонти, за да се съвземеш за седмица. Но следващият стрес те дебне: след цялостен преглед на колата в реномирания \"Максгаз сервиз\", където естествено е заплатена необходимата сума, ненадейно (едва ли неочаквано за майсторите!), изскача газов кабел и пътуването към морето се заменя от пътуване из всички сервизи в \"Горубляне\". Следва цикъл от нелепи съвети и присмехулни погледи, проследяващи багажа в колата. Започва поредното национално \"преброяване на дивите зайци\", оглавено от познатите на всички ни \"майстори\" с по две леви ръце, но с проницателност, оценяваща на мига твоята платежоспособност... Все пак - да следваме общия контур, избягвайки нелепите подробности. \nДостатъчна за деня бе новината за изчерпаните ресурси, която естествено не напуска съзнанието ти. Десетилетия наред прозорливи умове предупреждаваха, че сме на крачка от Края. Кой да ги чуе! Нашите уши са затлачени от истеричния шум, съпровождащ повсеместните ремонти и обърканото до абсурд движение в течение на непрестанно пресрочени срокове за изпълнение на каквито и да било дейности в някога зелената ни, красива, все още любима столица. Как да не страдаме за нея? Не й стига преселването на цялата провинция тук, начело с управляващите, следвани от безкраен низ автомобили, но и безумната амбиция днес и сега да се ремонтира наведнъж целият град. Това се вика замах! След Втората световна война разрушеният до основи Берлин се възстановява по региони. Но българските управници са новатори: действат \"еn gros\". Интересно защо толкова безогледно бързат, след като приключиха парламентарната си дейност и тръгнаха из реномирани курорти у нас и в чужбина. Вече явно им омръзнаха живописните околности на София: целите Бояна, Симеоново, Драгалевци, покрити с огромни замъци, оградени с 10-метрови дувари, охранителни инсталации и огледала и междузамъкови калдъръми. Няма дори туристически пътища към Витоша... няма я вече и самата планина... \nЯсно: още не е дошло време за избори. Така че отдихът им е заслужен. А човекоматериалът е извън обсега на тяхното внимание. В тези жеги не смеем и да мечтаем за плажа \"Мария Луиза\" в Борисовата градина, където често пребивавахме още в детството си - той пустее повече от десет години. Явно не му е дошло времето. Трескавата активност засяга емблематични улици и кръстовища в самия център, които пресичаме денонощно. Опитайте се да ги пресечете и ще се уверите във вниманието към столичани и гости в дългоочакваното лято.  \nЩе попитате: кой има полза от тази активност! Като журналист с половинвековна практика, опитах се да направя социологическо проучване за самата себе си на тема: какво мислят за КПД на финалния \"рунд\". Преобладаващият отговор беше: \"Догодина - нови ремонти на същите места, със същите \"майстори\", подобно на онова, което се случи с Парка на НДК през последните няколко години. След тях софиянци иронично го наричат \"Плочника\". Няма ги вече живописните, разноцветни през есента диви кестени - на тяхното място са \"окошарени\" дребосъци, без корони и клони, които красят пейзажа и пречистват въздуха. Затова пък погледът ни не се спира от нищо, когато съзерцаваме от бул. \"Витоша\" улица \"Фр. Нансен\". Пълна прозрачност! Де да беше така и в политическите битки! Вижте с какво са заменени и прекрасните декоративни храсти, ограждащи преди ремонта сградата на НДК. Онези, които нахлуха от провинцията, нямат памет за всичко това и им е лесно да ни наричат \"черногледи\" или \"недоволници\". Още повече, че на голяма част от тях доволството им е осребрено. Нали знаете какви са глобите в скандинавските страни за отсичане на едно дърво? А при нас то се оказва доходна професия! В кривото огледало всичко изглежда другояче. След така назованите \"ремонти\" винаги се търсят, с помощта на медиите, колосални \"изчезнали\" финансови средства, а с тях - и унищожените \"бели дробове\" на софиянци. Ще припомня и любимите ми стройни, величествени тополи по бул. \"Христо Ботев\", край които е преминал целият ми живот, заменени от нискостъблени липи, последвали премахването на дивите кестени по булевардите \"Патриарх Евтимий\" и \"Скобелев\"... Докога ли? Докато и те попречат някому да строи банка, МОЛ или хипермаркет. И все - за \"благото\" на народа, на гласоподавателите. Блазя на народа ни, който, видите ли, не оценява грижата за него. Вината му е, че не може да отъждестви понятията \"усвояване\" на средства с \"присвояване\". А и не иска! Не е в състояние да повярва нито на медийната промивка на мозъци, нито на безпардонните реклами по пътищата, нито на насърчителните билбордови надписи по магистралите: \"Устойчив растеж\" или \"За по-уютен живот\". По-уютен от този, който живеем - здраве! \nЧудя се как вече тук могат да растат здрави деца; как да пресичат всекидневно улиците при това налудничаво състезание на автокомплексари, насочили черната си амбиция в антихуманно направление. Все по-често четем \"загрижени\" статии за главоломния спад на раждаемостта у нас. Този проблем за обезлюдяване на нацията ни не тревожи властимащите, които съществуват днес и сега, но не и в името на бъдещето. А всяко безсмислие си отмъщава. Вече не са малко джамиите в родината ни, но и от техните минарета се съзира предателството към българската нация. Не е далеч моментът, когато на Орлов мост ще посрещаме щъркелите, които носят децата на внуците ни. \nМеждународно проучване сочи австрийската столица Виена като най-добър град за живеене през 2018 г. София се нарежда едва на 116-о място сред общо 140 града. Това ли заслужава столицата с единствената планина в центъра на града в цяла Европа?! \n   \n \t\n", "date": "2018.08.22", "title": " Докога ще преброяваме дивите зайци"}
{"url": "http://www.duma.bg/node/173581", "text": "Хакерите от „Анонимните“ поеха отговорност за свалянето на правителствени уебсайтове в Испания в понеделник в знак на протест срещу усилията на Мадрид да блокира сепаратистките мераци в Каталуния. \nСайтовете, в които са включени официалните уебсайтове на Конституционния съд и министерствата на икономиката и на външните работи, излязоха офлайн в понеделник и все още нямаше достъп до тях привечер. \n„Анонимните“ са група, която атакува финансови и правителствени уебсайтове по целия свят. Те заявиха, че са организирали спирането. \n\"Хей, Испания, виждаме, че все още наранявате каталунския народ, това не е шега. Ние ще навредим и на вашето правителство!\", пише в изявление, публикувано в туитър. \n„Анонимните“ временно блокираха уебсайта на Конституционния съд и през октомври 2017 г., когато централното правителство на Испания се готвеше да обяви безпрецедентни мерки за завземане на правомощия от регионалното правителство на Каталуния заради заплахата областта да се откъсне от останалата част от страната.   \n \t\n", "date": "2018.08.22", "title": "Хакнаха сайтове на испанското правителство"}
{"url": "http://www.duma.bg/node/173582", "text": "Метастазите на раковите клетки не загиват, попадайки в кръвообращението или в \"нови\" за тях органи. Това съобщават молекулярни биолози от университета \"Колорадо\" в Аврора, САЩ, в статия, публикувана в списание PNAS, цитирана от РИА \"Новости\". \nКогато раковата клетка напуска своя \"дом\", тя преживява огромен стрес и се бори с него, преработвайки много успешно увредени протеини и друг клетъчен \"боклук\", обяснява Майкъл Морган. \nСпоред биолозите имунната система се справя добре с възникващите тумори, но когато клетките на туморите станат способни да се придвижват самостоятелно, възникват метастази, които по някаква причина имунната система не може да \"види\". Статистиката сочи, че 90% от смъртните случаи при ракови заболявания в САЩ се дължат на метастази. \nПрез последните години учените са открили няколко от начините, с които ракът успява да излъже имунната система и да се разпространява в организма, пише още в публикацията. В някои от случаите раковите клетки проникват в имунните тела и ги използват като транспортно средство, а в други споделят молекулярния \"паспорт\" на стволовите клетки и изглеждат на имунната система като зарастваща рана. \nСпоред Майкъл Морган обаче това не обяснява защо раковите клетки оцеляват и в друга среда, където има съвършено други условия от тези, в които са възникнали, и защо много от туморите не се поддават на лечение с химиотерапия. \nЕкипът от биолози случайно намерил отговор на въпроса, докато експериментирал с лекарства, които не се използват пряко за лечение на ракови заболявания. Учените установили, че много от метастазите могат да бъдат унищожени с хлорохин и изобщо от препарати, с които се лекува малария. Тези лекарства имат основно свойство да потискат работата на лизозомите - клетъчните органели, които преработват увредените протеини и и друг клетъчен боклук. \nТози резултат е довел учените до извода, че лизозомите имат важна роля в развитието на метастазите. Те променили ДНК на обикновени ракови клетки така, че активността на лизозомите в тях рязко се повишила и клетките станали по-мобилни. По този начин те могат да преживяват в нови условия, но стават уязвими за препарати, които могат да потискат работата на лизозомите. \nИнтересното е, че на даден етап раковите клетки стават неуязвими за хлорохина и подобните препарати, но пък губят способността си да мигрират в други органи и тъкани. \nСпоред биолозите обработката с хлорохин може да спре разпространението на метастазите в организма. Това пък ще даде възможност на хирурзите да отстранят оперативно раковите клетки и да спасят пациента.   \n \t\n", "date": "2018.08.22", "title": "Лек срещу малария убива рака  "}
{"url": "http://www.duma.bg/node/173580", "text": "Най-малко 10 души са загинали при внезапното наводнение на каньон в Калабрия, Южна Италия, информира АП, позовавайки се на данни на властите в страната. \nПрипомняме, проливен дъжд наводни внезапно каньон, пълен с туристи в Калабрия. Точният брой на жертвите все още не е ясен. Първо имаше данни за 5 загинали, после Гражданската защита в Италия съобщи за 8 жертви. \nТуристите били в националния парк Полино, който е близо до горното течение на река Раганело. Тогава заради проливния дъжд се образува приливна вълна, която отнася хората. Най-малко 12 души са ранени, от тях петима са в болница. Сред пострадалите е и малко дете. \nПо данни на Ройтерс всички загинали са граждани на Италия. \nКъм момента на инцидента в каньона е имало поне три туристически групи. На мястото се извършва спасителна операция и към момента. \nНачалникът на Гражданската защита в Калабрия Карло Танси обяснява, че теренът е труден и пълен с различни препятствия. По думите му, когато се излял силният дъжд, каньонът се напълнил мигновено с вода, а хората били изстреляни (\"катапултирани\") като куршуми. Туристите се озовали около 3 километра надолу по долината.   \n \t\n", "date": "2018.08.22", "title": "Поне 10 загинали при наводнението в Италия"}
{"url": "http://www.duma.bg/node/173550", "text": "Там, където планината докосва морето, се крие спокойният курорт Елените, който тази година ще стане дом на първия по рода си арендби фестивал. Сцената му на 6-7-8 септември ще обедини световно известни изпълнители, които ще отведат публиката на незабравимо приключение. \nElenite Adventure R`n`B Festival предлага 3 вълнуващи дневни партита и 3 лимитирани нощни събития. Скочете в приключението заедно с над 15 от най-актуалните интернационални звезди, сред които Willy William, ONYX, 100 Kila, DJ Da Candy и още, призовават организаторите на събитието. \nПрограмата e подбрана с много внимание и по начин, който ще задоволи каприза на всеки фен на арендби и хип-хопа. Елените ще бъдат разтърсени, категорични са експерти, които с интерес очакват най-новото музикално приключение.   \n \t\n", "date": "2018.08.22", "title": "Арендби фестивал разтърсва Елените"}
{"url": "http://www.duma.bg/node/173548", "text": "Ли Шаочуан квинтет, който бе представен за първи път на българска сцена по време на Банско джаз фест, зарадва ценители с фантастични музикални импресии. Атрактивната китайска група не пропусна да опита и огнено питие, идващо от родната им страна. Специално приготвените от миксолозите Александър Симеонов и Нели Димитрова коктейли Green Fire, Dragons Tears, Asian Mystery се превърнаха в любими на публиката. \nВиртуозните музиканти покориха всички с ненадминати импровизации и с факта, че залагат на мистериозно питие. Партньор на престижния форум бе най-награждаваната азиатска напитка Маутай, България. Тя е резултат от традиционно производство с вековни традиции, което минава през 8 ферментации и 7 дестилации. Напитката е най-известната марка байджу, продукт, превърнал се в национален символ на Китай. Произвежда се от сорго - вид житна култура, без глутен, която издържа на високи температури и засушаване. Неслучайно я определят като питието на дипломацията. На азиатския еликсир, в който специалистите откриват над 1200 аромата и нюанса, се насладиха и звездите на родната джаз сцена Васил Петров, Петя Буюклиева и радиокорифеят Тома Спространов. Маутай е определян от експертите като \"алкохол с най-дълъг послевкус\", а кулинарните гурута го сочат като най-подходящ партньор на азиатската кухня.   \n \t\n", "date": "2018.08.22", "title": "Китайски квинтет залага на мистериозна напитка"}
{"url": "http://www.duma.bg/node/173562", "text": "Събаряха, ненаситно събаряха - и оставиха огромна част от Народа под руините на Прехода. \nА сега тъкмо него, Народа, искат да го изкарат виновник за бедите. \nВсе плещят за \"фалшивите новини\", все се зверят в тях - това е новата мода/страст на Властниците. \nИ изобщо не забелязват, когато фалшифицират целия Народ. Представят го като нещо аморфно, безволево, уродливо, като някаква сган, която заслужава да я обиждат безсрамно по всевъзможни начини. \nИ няма кой да се опъне на този позор. \nНаправо злобно подсичат Народните устои. \nТъкмо по вкуса на недонаправените ни Властници, за които \"материалът\" все е лош, все не може да угоди на претенциите им, все не може да схване накъде го влачат. \nНародът се умори от безпросветните, диви експерименти на Властниците от всички котила, умори се за сто години напред. \nХиените, които се упражняват за негова сметка, обаче нямат умора, стават все по-нагли. \nКакво му е на евреина Соломон П. - обруга православието, напсува го като файтонджия, обаче не слиза от телевизионния екран, където сладострастно се лигави заедно с овчедушните \"водещи\". \nДруг един, и той иноверец, пък наскоро наруга българите, че все капризничат, тормозят Властта и тя никак не можела да им угоди. Как да не й хареса на Властта такъв услужливец - хайде, дайте му още едно голф-игрище, напълнете му ненаситната уста, какво чакате. \nИ по турско не са словоблудствали така с Народа. \nТия нови кърджалии са ненаситни угодници. \nПодхвърлиха им паролата - и трийсет години не се умориха да унижават Народа. \nКазаха им да ударят православието - и те го направиха. \nКазаха им също така да оскверняват по всякакъв начин Миналото: \"Лишете българите от памет и ще си имате работа с народ, удобен като пластелин! Народ, с който ще можете да правите, каквото си щете...\" \nНе успяха - засега - и това не им дава мира. \nДоскоро Хиените/Фалшификатори ръфаха едно или друго от Миналото - сега обаче вече заръфаха направо Народа. \nКакво ще си кажете, примерно, за автор, който си позволява да твърди, че днешните българи са неоснователно негативни? Един друг пък високомерно укорява българина, че примирено се харесва такъв, какъвто е. \nДоказано е, че един милион и 650 хиляди клетници едва оцеляват, понеже са натикани в истински пъкъл, в зоната под границата на бедността - а онзи \"народовед\" иска да се хилят ведро, да гледат радостно на скапания си животец, да не са негативни. Негативни ли - съвсем друго са, те просто са уникални заради куража, с който понасят гнетящата ги скотщина. \nИ, да - все още не се отказват от себе си, така ще е и до края. \nИ не са само тези клетници - наскоро от КНСБ съобщиха, че цели 72 процента от работещите българи имат доходи, по-ниски от издръжката на живота им. Това си е истински геноцид - друга дума не е подходяща. \nСтатистиката обаче не е наука по вкуса на Хиените - те са по едрите приказки: наругай Народа, достави радост на Властта, свърши си подлата работа. \nПревъртат Българина в устите си хора, които направо го презират - това отровно чувство ги прави слепи и глухи за народните истини. Тези истини не им и трябват. \nКоварни хрантутници - тяхната цел е да държат джобовете си пълни с подаянията на Властта, нищо друго. Те не притежават онази чувствителност, която е нужна, за да проникнеш в Народната душа. \nНе ги трогва и това, че мислещите хора - а те никак, никак не са малко - ги виждат като прислугата на Властта, като ратаите на Големия Камуфлаж, който трябва да минава за Политика, Държавност и всичко останало. \nТе нямат нищо против да се ангажират и с най-налудните \"идеи\" на Властта, да се опитват да им придадат качества, които те изобщо не притежават. Не се свенят да се увъртат около хора, безподобни в своята нищожност, да легитимират нещастни хорица, неизвестно защо овластени. \nВластниците са затънали в идиотщини - а пък Народът бил негативен. \nПреди години големият народовед Ефрем Каранфилов бе казал, че нашият Народ свенливо изразява любовта си към Родината. \nЦяло чудо е как той все още има в себе си някакво уважение към нея - тогава, когато Хиените го унижават всячески, когато упражняват дървените си глави с него, когато го изкарват слабоволев, дори мазохистичен. \nКрай нямат съглашателските номера на Хиените. \nДа се подлагат на Властта, както и колкото си щат, обаче да не се размирисват около Народа. \nДнешният социо/политологически бизнес е в конспирация с Властта - това е очевидно и дори не се крие. \nГорко на такава Власт, която приема да я залъгват с банални измишльотини - но и позор за такава Власт, която приема да ругаят Народа, да го използват като гюдерия, за да забърсват измамничествата и глупащините й. \nДнешните \"народоведи\" са овчи души - покорни пред всяка власт, обаче храбреци тогава, когато издевателстват над Народа. \nХиените минават за \"десни\", макар че всъщност те принадлежат на всеки по-дълбок джоб. Те обясняват \"упадъка\" на българина със самия него - но в същото време изобщо не забелязват моралната катастрофа на Крадците на Прехода. \nФалшивите \"народоведи\" са отвратително нахални - те сякаш не виждат истинските, доказаните рушители - нещо повече, дори ги възприемат като \"новите строители\"; според тях Костов е строител, а не рушител. \nНавремето Костов се разсърди на Народа, когато бе изритан от сцената - тия пък маниаци направо го мразят. И никак не са безопасни. \nОчаквано, те остават безразлични и към всевъзможните прояви на парвенющина. Свикнали с безпардонността на политическите маскари, понеже старателно ги обгрижват, те са толерантни дори към най-дразнещите изстъпления на новобогаташите - но нямат никаква милост към обикновения българин. \nНикакви хора са се самоназначили за съдници на Народа, сякаш наистина си вярват, че той е недостоен за тях. \nНищо чудно, след като очевидно са оставили честността си в заложната къща на Властта.                                 Фейсук   \n \t\n", "date": "2018.08.22", "title": " Хиени фалшифицират и народа"}
{"url": "http://www.duma.bg/node/173557", "text": "Рок звездата на бивша Югославия Горан Брегович е вече на 68 години, а неговите емблематични хитове може да бъдат чути във всяка точка на света. Но въпреки че днес неостаряващият гений на балканската музика има всичко, за което някога е мечтал, в миналото му има доста неприятни спомени и моменти, за които не обича да говори. Ето обаче какво разкрива Брегович, който след около месец ще зарадва българската публика с концерти на 26 и 28 септември в Античния театър в Пловдив, информира Поли Петрова, пиар мениджър в \"Моко сълюшън\", организатор на гастрола. \n\"През целия си живот имам страх от бедността. Това не е като когато си на улицата, но имаш леля, при която може да отидеш и да се нахраниш, или някой чичо, който да ти даде пари назаем. Това е война, а във войната за един ден можеш да загубиш всичко, което притежаваш\", споделя балканското величие пред сръбските медии. И допълва: \"От дълго време се страхувам от бедността. Поглеждайки назад, купих твърде много неща именно заради този страх - преди войната имах къщи, апартаменти, автомобили... Сега вече не мисля толкова за себе си, но имам деца и същите страхове ме обземат заради тях.\" \nПо отношение на четирите си дъщери легендарният изпълнител е категоричен, че ще направи и невъзможното, за да им осигури всичко, от което се нуждаят: \"Доста късно се сдобих с наследници. Затова и гледам да се трудя и грижа за тях повече, отколкото го правят младите родители. Бих искал да съм спокоен и да знам, че ако умра, те ще бъдат подсигурени\", разказва обичаният музикант, който още 16-годишен започва сам да се издържа, като свири на китара по кръчмите, продава вестници и работи по строежите. \nБилетите за концертите в Пловдив са на цени от 40 до 60 лв. и може да бъдат купени в мрежата на \"Ивентим\" в цялата страна, както и онлайн на eventim.bg.   \n \t\n", "date": "2018.08.22", "title": "Горан Брегович: Най-големият ми страх е бедността"}
{"url": "http://www.duma.bg/node/173559", "text": "Чест е за \"Опера в Летния театър 2018\" да посрещне за заключителния галаконцерт на 23 август от 21 ч. Фабио Армилиато - един от най-изтъкнатите съвременни тенори на световната сцена. Той се откроява с прекрасен глас, висок регистър, изключителна музикалност, впечатляващо артистично присъствие и не на последно място - харизма, информира Виолета Тончева, пиар на Театрално-музикалния продуцентски център Варна. \nФабио Армилиато е посланик на родния си град Генуа пред света и това прави неговия гастрол във Варна още по-значим - още повече че Варна и Генуа са побратимени градове. Протоколът за приятелство и сътрудничество между Варна и Генуа е подписан през 2006 г., като основните области за обмяна на добри практики са свързани с туризма, икономиката, социалния живот и културата.  \nСлед завършването на консерваторията \"Николо Паганини\" в Генуа Фабио Армилиато дебютира в \"Симоне Боканегра\", откъдето започва и стремителната му кариера в най-престижните оперни театри като Метрополитън опера, Миланската скала, Парижката опера, Театро Реал в Мадрид, Операта в Сан Франциско, Виенската Щатсопера и др.  \nЖъне световен успех с ролята на Каварадоси от \"Тоска\" в Арена ди Верона, Театро Реал в Мадрид, Римската опера, също в Миланската скала под диригентството на Лорин Маазел и в Ковънт гардън под диригентството на Антонио Папано.   \nПее в \"Турандот\" в реконструирания Petruzzelli-Theatre в Бари, изпълнява своя феноменален Родолфо от \"Луиза Милер\" в Цюрихската опера, дебютира в \"Отело\" в Opera Royal de Wallonie в Лиеж. През 2011 г. е отличен с първата международна награда \"Тито Скипа\" и наградата \"Бениамино Джили\". За участието си в \"Силата на съдбата\" в Opera de Wallonie в Лиеж е удостоен, заедно с известното сопрано и негова съпруга Даниела Деси, с престижната награда \"Premio Ginestra\". \nВ галаконцерта на 23 август в Летния театър под диригентската палка на изтъкнатия маестро Борислав Иванов, Почетния гражданин на Варна, познат на четири континента, и режисурата на Кузман Попов, освен Фабио Армилиато, ще се включат почти всички солисти на Варненската опера: Илина Михайлова, Деян Вачков, Линка Стоянова, Валерий Георгиев, Ирина Жекова, Венцеслав Анастасов, Свилен Николов, Пламен Димитров, Даниела Дякова, Михаела Берова, Мария Павлова, Вяра Железова, Филипа Руженова.      \nШирока популярност носи на Фабио Армилиато и участието му във филма на Уди Алън \"На Рим с любов\", където той се снима заедно с Алек Болдуин, Пенелопе Крус и други именити актьори. Лентата открива Международния филмов фестивал в Лос Анжелис през 2012 г.  \nФилмът разказва, в типичния ироничен стил на Уди Алън, за един особен режисьор, в изпълнение на самия Уди Алън, обзет от манията да търси нови лица. Режисьорът случайно дочува някакъв тенор да пее оперна ария под душа и решава, че именно този човек ще бъде неговото голямо откритие. Тенорът, оказва се, не е професионален оперен певец, но въпреки това режисьорът го записва за кастинг. Тенорът, както и се очаква, се проваля, а режисьорът е подложен на унищожителна критика от снобското си обкръжение. В този момент обаче режисьорът е осенен от спасителната идея да изнесе душ на сцената. И наистина, под душа тенорът отново запява прекрасно.  \nСлед участието му в галаконцерта ще аплодираме Фабио Армилиато и на 24 август, когато той, заедно с другите ВИП гости, ще мине по червения килим на Международния филмов фестивал \"Любовта е лудост\". XXVI издание на популярното събитие ще се проведе във Фестивалния и конгресен център от 24 август до 2 септември.   \n \t\n", "date": "2018.08.22", "title": " Фабио Армилиато гостува във Варна  "}
{"url": "http://www.duma.bg/node/173558", "text": "XXVI издание на фестивала \"Пирин фолк\" в Сандански освен много красиви песни, ще предложи на любителите на фолклора и богата танцова програма. На сцената на Летния театър в рамките на три дни ще се изявят 8 танцови формации. \nХореографиите на конкурсните песни в \"Детски Пирин фолк\" на 24 август ще са на фолклорни танцови школи \"Македонци\", както и на детския танцов състав \"Звездица\" и танцов състав към АНПТ \"Отец Паисий\" при НЧ \"Отец Паисий\" в Сандански. Танцовият съпровод на специалния гост Георги Гоцев е на танцовия ансамбъл \"Гайтан\". Иконата на българския фолклор Гуна Иванова и внучките й Ива и Велислава Костадинови ще са заедно с ансамбъл \"Майсторите на танца\" от Перник. \nЗрителите ще се насладят на оригиналните изпълнения на ансамбъл \"Чинари\" на 25 и 26 август. На тях са поверени хореографиите на всичките 30 конкурсни изпълнения, както и тези на известните гости Румяна Попова и Наум Петрески. Вили Рай ще представи любими песни заедно с ТА \"Балканска младост\" от Етрополе. \nСпециално за зрителите на място в Летния театър на Сандански и трите фестивални вечери ще има подгряваща програма в лицето на общинския танцов състав \"Празник\", ТА \"Гайтан\" и фолклорни танцови школи \"Македонци\". Водещи на програмата и  тази година ще са успешният тандем Даниела Колева и Николай Николов. Билети за фестивала може да се купят онлайн на адрес  , научи ДУМА от Валентина Ненова, пиар на \"Фен фолк тв\".   \n \t\n", "date": "2018.08.22", "title": "120 танцьори на сцената на \"Пирин фолк\" в Сандански"}
{"url": "http://www.duma.bg/node/173574", "text": "Гърция официално обърна в понеделник нова страница в нейната сага с дълга в понеделник, но еврозоната остава уязвима от бъдещи кризи, като икономистите по-специално се безпокоят от ситуацията в Италия. \nСлед осем дълги години и три тежки пакета от спасителни мерки Атина официално излезе в понеделник изпод финансовия спасителен чадър на своите кредитори от ЕС и Международния валутен фонд. \nНо докато европейските и гръцките политици приветстваха завръщането си на пазарите като \"историческа\" добра новина, за 19-те страни, които използват единната валута, остават сериозни предизвикателства. Гръцкият бумеранг \"Гръцката криза не беше решена, тя само беше отложена\", заяви Чарлс Виплош, професор по международна икономика в Института по международни изследвания и развитие в Женева. \nАтина дори няма да започне да изплаща до 2032 г. основната част от огромния си дълг, който все още възлиза на внушителните 180% от брутния вътрешен продукт на Гърция. Междувременно е невъзможно да се каже къде ще бъде политически и икономически страната по това време. \nПрез последните месеци МВФ излезе със серия от предупреждения за дългосрочната устойчивост на гръцкия дълг, въпреки последните мерки на еврозоната за намаляване на гръцкия дълг. \nВиплош критикува \"грандиозния цинизъм\" на ЕС по време на кризата. \"Проблемите не бяха решени, но се преструваха, че вярват, че са.\" \n\"По един или друг начин това ще избухне. Гърция ще бъде отново в криза още преди 2032 г.\" Дълговата планина в Европа \"Ние по никакъв начин не решихме проблема с държавния дълг, който остава голям в Италия, Гърция и Португалия, въпреки техните усилия\", предупреди Ан-Льор Дюлат, заместник-директор на изследователския орган на френската глобална икономика CEPII. \nСтраните от тежка категория в икономиката на Европа Франция и Испания също имат значителен дълг, който може допълнително да създаде проблеми на еврозоната. \n\"Дългът е фактор за уязвимост, която може да бъде толкова сериозна, че той да премине на пазарите\", добави Дюлат. \nНо в други страни, които са приели еврото, се наблюдава спад на дълга, така че зоната на единната валута все повече се поляризира между \"добрите ученици\" и останалите, при наличието на разклоняване на интересите. \nПървата група подкрепя бюджетна строгост и контрол на разходите - втората призовава за повече солидарност. Италианската заплаха Италия се превръща в сериозен риск за еврозоната поради нейния дълг, крехкото състояние на банките й и преди всичко поради нейното популистко правителство, което изглежда склонно към конфронтация с Брюксел, казват икономисти. \n\"Имате една страна с дългове от 130% от БВП, сериозни вътрешни проблеми, нечиста банкова система и сега тя е ръководена от хора, които не знаят какво ще правят. Заплахата е много ясна\", каза Чарлс Виплош. \nИкономическата стратегия на италианското правителство е все още непостоянна, с идващи от Рим противоречиви признаци. \nА смъртоносното срутване на мост на автомагистрала в Генуа миналата седмица извади наяве сблъсъците между Италия - по-конкретно нейния крайнодесен министър на вътрешните работи Матео Салвини - и ЕС за ограниченията на неговите разходи. \n\"Еврозоната в момента няма инструменти или институции, за да се справи със сериозна италианска дългова криза\", заяви Филип Мартин, професор в престижния университет По в Париж, който е близо до френския президент Еманюел Макрон. Бъдещето на еврозоната Дълговата криза позволи на еврозоната да се укрепи, особено що се отнася до създаването на Европейския стабилизационен механизъм, фонда на блока за финансово спасяване и засилването на така наречения банков съюз, който предвижда еднакви правила за всички банки. \nРеформите обаче остават недовършени и натискът от страна на Макрон за по-нататъшни стъпки - включително и специален бюджет за еврозоната - все още е изправен пред враждебност от страна на привързаната към строги правила във финансовата икономика на Севера, която се опасява, че ще плаща за задлъжнялостта на Юга. \n\"Не съм сигурна, че ще има споразумение за това какво трябва да бъде еврото\", казва Натали Янсон от бизнес училището NEOMA в Руан, Франция. \n\"Еврото се превърна в хаотична валута с постоянни турбуленции, докато първоначално тя беше създадена, за да гарантира стабилност\".   \n \t\n", "date": "2018.08.22", "title": "Взе ли си еврозоната поука от гръцката одисея"}
{"url": "http://www.duma.bg/node/173556", "text": "Площад \"Никола Вапцаров\" в Банско се превръща в сцена за класическа музика от 23 до 25 август. За девета поредна година курортното градче ще се изпълни с любители на красивото изкуство от България и чужбина. Организаторите от община Банско, Кемпински хотел гранд арена Банско и \"Монте мюзик\" са избрали разнообразна програма за всяка от фестивалните вечери.  \nОткриването на Банско опера фест ще направи състава на Държавната опера в Стара Загора с концерта \"Класиката среща \"АББА\". Най-големите хитове на популярната формация ще звучат в класически аранжимент и в изпълнение на дует \"Мания\". Дирижира Найден Тодоров, който ще застане зад диригентския пулт и на следващия ден - 24 август, когато Старозагорската опера представя \"Бохеми\". Сценичната адаптация е на Славчо Николов, а сред солистите са Милен Божков, Руси Ников, Нина Божков и Ивайло Джуров. Операта \"Бохеми\" е написана по либретото на Луиджи Илика и Джузепе Джакоза, които са либретисти на голяма част от оперите на Пучини. Либретото е изградено въз основа на новелите \"Сцени из живота на бохемите\" от Анри Мюрже. Темите са актуални и днес - младежкият дух и желанието за промени във всеки от нас винаги са на дневен ред. \nСъботната вечер (25 август) традиционно е отделена за един от пъстрите мюзикъли, които представят Варненската опера - \"Зоро\". Още на премиерата преди близо два месеца постановката печели сърцата на публиката. Легендарната история за борбата на доброто срещу злото е трайно вдъхновение за \"Джипси кингс\", които застават зад музикалната част, допълнителните оркестрации, композиции и аранжименти са на Джон Камерън, а текстът на Стивън Кларк по известния роман на Исабел Алиенде \"Зоро - легендата започва\". Мюзикълът пресъздава драматичната приказка за романтичния герой Зоро в необикновени певческо-актьорски превъплъщения, зрелищни борби с мечове и невероятни каскади - всичко, обгърнато в автентичните цветове на традиционното фламенко. Постановката е на Петко Бонев, дирижира Страцимир Павлов. \nКласическите емоции под откритото небе на Банско са с вход свободен, с начален час 20.30. \n    \n \t\n", "date": "2018.08.22", "title": "\"Класиката среща \"АББА\" в Банско  "}
