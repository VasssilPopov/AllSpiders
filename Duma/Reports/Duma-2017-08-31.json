{"url": "http://duma.bg/node/151813", "text": "За спешни мерки срещу насилието над жени призоваха вчера в София организациите от \"Алианс за защита от насилие, основано на пола\". Държавата бави ратифицирането на Истанбулската конвенция на Съвета на Европа, която е стандарт срещу всички форми на насилие срещу жените, категорични са те. Конвенцията е ратифицирана от 24 държави. 21, сред които и България, само са я подписали. Без ратифицирането й предвидените в нея превенция, защити и отговорности на институциите не могат да станат част от националното ни законодателство.    \nПовод за искането да се ускорят процедурите по ратификация са извършените през последните два месеца и получили публичност в медиите четири убийства на жени като крайна форма на домашно насилие. Представители на Алианса заявиха, че  процедурата на Закона за защита от домашното насилие не се следва от съда, и че на пострадалите не се дава незабавна и адекватна защита. \"ЗЗДН е граждански, а не наказателен закон. Онова, което получават тормозените жени, е \"заповед за защита\" и се разчита на доброволното й изпълнение от насилника. Една от убитите жени е имала 6 \"заповеди за защита\", другата - 4. Ако полицията и прокуратурата бяха реагирали на жалбите им, тези жени щяха да са живи\" обясни адв. Даниела Горбунова. \nГеновева Тишева, председател на \"Алианс за защита от насилие, основано на пола\" обяви, че 11-те организации в него дават срок до 15 октомври на правителството да подготви ратификацията.   \n", "date": "2017.08.31", "title": " Организации искат спешни мерки срещу насилието над жени"}
{"url": "http://duma.bg/node/151814", "text": "Синът на собственик на автокъща е бил отвлечен пред дома си в село Герман вчера сутринта. По първоначалната информация става дума за детето на притежателя на автокъща за луксозни автомобили \"Софавто\" Тони Златков. \n25-годишният Адриан Тонев Златков работи във фирмата на баща си като мениджър на външнотърговски отдел и поръчки. Той притежава и две фирми - \"Соф сървисиз\" и \"НТТ Трейд\". До последно бащата твърдеше, че младият мъж не е похитен. Имал връзка с него и всичко било наред, само колата му била открадната. \nРаботим по всички версии, като отвличане е една от тях, каза на извънреден брифинг зам.-шефът на СДВР Борислав Борисов. Сигналът е подаден в полицията в 10,34 ч. от бащата на изчезналия 25-годишен младеж. За последно той се видял с родителите си сутринта, тръгвайки на работа. Час, след като тръгнал младежът, за работното си място потеглил и баща му. Тогава видял изоставената кола. В нея полицаите са открили личните документи и телефоните на Адриан. По колата няма установени следи от насилие. Полицията проверява и други версии. \nБащата е споделил пред разследващи, че не е имало заплахи и врагове.  \nТони Златков е собственик на една от най-мощните автокъщи в София и търгува предимно с луксозни автомобили. Два пъти \"Софавто\" става обект на палежи. Първият път е от 2012 г., за последно през април тази година бяха запалени четири суперлуксозни коли, а щетите бяха за над 1 млн.лв.   \n", "date": "2017.08.31", "title": "Отвлякоха син на собственик на автокъща "}
{"url": "http://duma.bg/node/151815", "text": "След като завчера уволнената учителка от СМГ Петя Тодорова съобщи в телевизионно интервю, че е върната на работа, вчера се разбра, че това не е вярно. Зам.-директорът Ивайло Ушагелов си позволи да върне на работа Тодорова, но директорът Антони Стоянов коригира това, обясни Мария Петрова, участничка в пореден протест пред гимназията в защита на директора. Петрова е съпруга на бивш зам-директор на СМГ, който е в чужбина и вече не работи в гимназията.     \nТодорова бе уволнена, след като подписа неправомерен протокол в МОН, който лишаваше от участие в националния кръг на математическото състезание \"Европейско кенгуру\" 130 деца от СМГ. Протестиращите в защита на директора вчера заявиха, че след уволнението Тодорова е организирала протест срещу директора с викане на медии и публичен шум, вместо да отнесе трудово-правните си претенции в съда, какъвто е редът.  \nРазправия избухна вчера, след като зам-директорът Ушагелов ненадейно се появи с две учителки и грубо се нахвърли срещу Петрова, обвинявайки я, че се представя за негова съпруга. Жената обясни отново, че съпругът й е в чужбина, а двете учителки от протестиращите срещу Стоянов - Минчева и Караджова, се възмущаваха, че колежките им довели в защита на Стоянов ученици, които не са от СМГ. Оказа се, че децата посещават курсове в СМГ. \"Най-накрая се намери един прекрасен директор - млад, енергичен и почтен, който се е отдал единствено и само на интереса на децата и направи от СМГ училище номер едно\", заяви учителката Милена Аврамова. \"Забраняваме му да подава оставка. Надяваме се да се обединим, да решим проблема заедно всички, да не петним СМГ и на 15 септември да посрещнем децата заедно с директора Стоянов\", добави тя.                       \n    \n", "date": "2017.08.31", "title": " Уволнената Тодорова не е върната на работа в СМГ"}
{"url": "http://duma.bg/node/151816", "text": "\"Българските въоръжени сили са в състояние да изпълняват задачите си по мисиите, произтичащи от конституционните задължения по гарантиране на суверенитета, независимостта и териториалната цялост на страната в рамките на колективната отбрана на НАТО и Общата политика за сигурност и отбрана на ЕС\". Това се посочва като основен извод в Доклада за състоянието на отбраната и въоръжените сили за миналата година. \nДокументът, приет на вчерашното заседание на кабинета, има за цел да отрази текущото състояние на военните аспекти на националната сигурност и резултатите от изпълнението на политиката в областта на отбраната през 2016 г.  \nПрипомняме, че след встъпването си в длъжност военният министър Красимир Каракачанов изтегли доклада за състоянието на отбраната и въоръжените сили, изготвен от служебното правителство на Огнян Герджиков и военния министър Стефан Янев. Най-крещяща в техния доклад беше констатацията, че \"българските въоръжени сили вече само частично са в състояние да изпълняват задачите си по мисиите, произтичащи от конституционните задължения по гарантиране на суверенитета, независимостта и териториалната цялост на страната в рамките на колективната отбрана на НАТО и Общата политика за сигурност и отбрана на ЕС\". Заради неудобните истини Каракачанов веднага обяви документа за необективен и го изтегли от Народното събрание.  \nВъпреки замазването в доклада \"Каракачанов\" се казва, че боевата способност се осъществява с редица затруднения, свързани със системния финансов недостиг, нарастващия некомплект от личен състав и лошото състояние на остарялото въоръжение и бойна техника. По тази причина някои задачи се изпълняват с ограничения. \nОсновните констатирани проблеми са свързани с некомплекта военнослужещи, достигнал 20% от щатния състав въпреки усилията за набиране и задържане на подготвен личен състав. Отчита се и недостатъчното ресурсно осигуряване на въоръжените сили, затрудненията по поддържането и развитието на отбранителните способности. \nВ доклада се посочва, че през 2016 г. във въоръжените сили са проведени 258 учения, като подготовката е съсредоточена предимно в тактическите звена до батальон/дивизион. Коренно променената среда на сигурност налага и провеждането на дебат за постигане на траен политически консенсус и изготвяне на национален план за увеличение на бюджета за отбрана до 2% от БВП до 2024 г., в съответствие с решенията от срещата на върха на НАТО в Уелс, се посочва още в доклада, приет от правителството, са част от констатациите.  Одобриха нови 1,2 млн. лева за продължаване за оградата по границата Правителството одобри допълнителни разходи по бюджета на Министерския съвет за 2017 г. в размер на 1 224 000 лв. за изграждане на допълнителен участък от временното възпрепятстващо съоръжение по българо-турската граница и прилежащия към него път по поречието на река Тунджа на територията на област Хасково. Средствата за изпълнението на постановлението се осигуряват чрез преструктуриране на разходите или трансферите по централния бюджет за 2017 г. ДУМА припомня, че по този начин оградата по границата с южната ни съседка става едно от най-скъпоструващите съоръжения у нас. Относно цената, която държавата плаща за оградата по границата, имаше преди месеци актуално питане на левия депутат Драгомир Стойнев, който изнесе, че към декември 2016 г. сумата е рекордните около 250 млн. лева. Според правителството цената е в рамките на 180 млн. лв. досега. С промени в правилника опитват да преодолеят некомплекта в армията Правителството одобри промени в Правилника за прилагане на Закона за отбраната и въоръжените сили на Република България. Основната цел на промените е да се подобрят възможностите и редът за повишаване на образованието и квалификацията, свързани с кариерното развитие на военнослужещите, да се оптимизира преминаването на войниците (матросите) в сержантския (старшинския) състав, създават се предпоставки за преодоляване на некомплекта във въоръжените сили. \nТова се постига чрез регламентиране на реда за повторно наемане на военна служба, подобряване на възможностите за кариерно развитие на военнослужещите, опростяване на процедурите по назначаване и преназначаване на длъжност, уточняване на правилата и реда за обучение на войници, (матроси и сержанти) старшини в редовна и задочна форма на обучение, разписване на реда за назначаване на длъжност на български граждани, завършили висши военни училища в чужбина, и за приравняване на квалификацията им.   \n", "date": "2017.08.31", "title": " Каракачанов подмени доклада за въоръжените сили "}
{"url": "http://duma.bg/node/151818", "text": "В открито писмо председателят на групата на общинските съветници от ГЕРБ в Ботевград Цветан Цолов се оплаква на Бойко Борисов от разпад в местната структура. Той обвинява за разцеплението лидера на партията в града и депутат Мартин Тинчев. Цолов настоява за смяна на партийното ръководство в общината. Местните гербаджии пък искат да знаят дали ГЕРБ е променил отношението си към екскмета Георги Георгиев, след като част от представителите им действат заедно с него и хората му. \nПреди две години Борисов публично се отрече от Георгиев, след като станаха публични някои скандални лични и управленски дела на бившия кмет. Въпреки това обаче депутатът от ГЕРБ Тинчев подкрепя бившия си съпартиец, с което разгневи местните.    \n", "date": "2017.08.31", "title": "ГЕРБ в Ботевград се разпада  "}
{"url": "http://duma.bg/node/151805", "text": "83 деца без право на наследствена пенсия от починал родител ще получат персонални пенсии в размер на 108,88 лв. месечно, реши правителството. Пенсиите са в размер на 90 на сто от социалната пенсия за старост и ще се изплащат от 1 септември. С отпускането им ще бъдат подпомогнати 44 семейства, останали в затруднено финансово положение.  \n    \n", "date": "2017.08.31", "title": " 83 деца ще получат персонални пенсии"}
{"url": "http://duma.bg/node/151806", "text": "Страните по Конвенцията за полицейско сътрудничество в Югоизточна Европа подписват споразумение за автоматизиран обмен на ДНК данни. В тази връзка кабинетът одобри присъединяването на България към споразумение за автоматизиран обмен на ДНК данни, дактилоскопични данни и данни за регистрация на МПС. Споразумението се очаква да бъде подкрепено от Албания, Австрия, Босна и Херцеговина, Унгария, Република Македония, Молдова, Черна гора, Румъния, Сърбия и Словения. \nИдеята е обменът на данни да подпомогне държавите в борбата със заплахите срещу обществената сигурност, свързани с превенцията, разкриването и разследването на престъпления, както е заложено в сключената между тях Конвенция за полицейско сътрудничество в Югоизточна Европа.   \n", "date": "2017.08.31", "title": "Ще обменяме ДНК данни по спогодба"}
{"url": "http://duma.bg/node/151807", "text": "Бившият ръководител на хидротехнически район в \"Напоителни системи\" в Шумен Юлиян В. е предаден на съд с обвинителен акт на Окръжната прокуратура в Шумен с три обвинения. \n48-годишният мъж, в качеството си на длъжностно лице и при условията на продължавано престъпление, не положил достатъчно грижи за ръководенето, управлението и стопанисването на повереното му имущество, от което последвала значителна щета за предприятието. \nВторото обвинение срещу Юлиян В. е, че като ръководител на предприятие e нарушил или допуснал да се извърши нарушение на правилата, установени със специален закон за запазване на рибата и другите водни организми. Използвал е служебното си положение, за да набави за другиго противозаконна облага е третото повдигнато обвинение срещу Юлиян В. \nOт началото на август до 13 септември 2013 г. в землищата на с. Михайловски и с. Памукчии шефът на \"Напоителни системи\" наредил на пазача да изпусне водата на язовир \"Нови Пазар 1\", за да бъде извършен стопански риболов. Така причинил значителни вреди на \"Напоителни системи\" ЕАД - клон Черно море, в размер на 470 411 куб. м на стойност 49 003 лева, като деянието е извършено умишлено. Престъплението се наказва с лишаване от свобода от 2 до 8 години. \nС действията си началникът е улеснил наемателя на язовира - \"Алгеа Индъстри\" ЕООД от Девня, в организирането на стопански риболов на толстолоб. Юлиян В. се включил в логистиката за намиране и склоняване на работници, които да ловят риба с гриб. Намерените служители трябвало да претеглят улова, да го товарят в микробуси на изкупвачите, да улесняват продажбата й, Юлиян В. съдействал и за приемането на сумата за продадената риба и предаването й на управителя на \"Алгеа Индъстри\" ЕООД Денислав Стефанов.   \n", "date": "2017.08.31", "title": " Предадоха на съд бивш шеф на \"Напоителни системи\" в Шумен "}
{"url": "http://duma.bg/node/151808", "text": "До един месец междуведомствената група ще излезе с конкретни предложения за ограничаване употребата на наргилета и растителни изделия за пушене, става ясно на проведената в МЗ работна среща. Присъстващите обсъдиха и практиката за ограничаване употребата на наргилетата, въведена и доказала ефекта си в държави като Полша, Хърватия, Кипър и Румъния. \nТрябва да бъде развенчан митът, че наргилето е безопасно, напротив - то е в пъти по-увреждащо здравето в сравнение с изключително вредните цигарени изделия, категорична беше заместник-министър Светлана Йорданова. Тя предложи в часовете на класния ръководител и при родителските срещи родители и ученици да бъдат запознати с вредите от пушенето на наргилета и растителни смеси. \nПрипомняме, че предприемането на мерки за регулация употребата на наргилета и растителни смеси за пушене е инициирано от Министерството на здравеопазването. Участниците в работната група са от МЗ, МОН, МВР, МЗХ, МИ, Агенция \"Митници\", НЦОЗА, експерти и неправителствени организации. До активизирането на държавата се стигна, след като непълнолетно момиче бе убито по жесток начин в Бургас, а една от тезите е, че детето е загинало при спор къде да пуши наргиле. \n    \n", "date": "2017.08.31", "title": " До месец готвят регулацията за наргилетата"}
{"url": "http://duma.bg/node/151809", "text": "МОН се отказа от намеренията си да удължава учебната година и учениците да учат и през юли, след като учители и родители се възпротивиха на замисъла. Вчера бе обявен нов график за ваканциите. Следващата лятна ваканция за учениците от VIII до XI клас ще започне в края на юни 2018 г. Последният им учебен ден ще бъде 29 юни 2018 г. На 15 юни 2018 г. приключват учениците от V до VII клас, а най-малките в началните училища - на 1 юни 2018 г., съобщиха от МОН.   \nКакто и досега, четири ще бъдат ваканциите през годината - есенна, коледна, междусрочна и пролетна. Есенната ще бъде от 1 ноември 2017 г. до 5 ноември 2017 г. включително. Коледната ще е от 23 декември 2017 г. до 2 януари 2018 г., а междусрочната - от 3 февруари 2018 г. до 6 февруари 2018 г. включително. Пролетната ваканция за учениците от I до XI клас ще е от 31 март 2018 г. до 9 април 2018 г. Дванадесетокласниците ще почиват четири дни, които съвпадат с Великден (6-9 април 2018 г.).  \nЗрелостниците ще приключат училище на 15 май 2018 г., което ще им даде възможност да се явят на изпити за промяна на оценка по учебен предмет, както и за финална подготовка за матурите.  \nПролетната сесия на матурите и националните външни оценявания (НВО) след VII клас отново ще са в едни и същи дни преди 24 май. Това се налага, за да не се удължава краят на учебната година за I до VII клас. Матурата и НВО по български език и литература ще се проведат на 21 май 2018 г. Втората задължителна матура по предмет по избор в ХІІ клас, както и външното оценяване по математика за VІІ клас, ще са на 23 май 2018 г. Двата дни ще бъдат неучебни за учениците от всички останали класове.   \nВъншните оценявания след IV клас започват от 10 май 2018 г. с изпит по български език и литература. Този по математика ще бъде на 14 май 2018 г, а по човекът и обществото и човекът и природата - на 16 и 17 май 2018 г. През предстоящата учебна година десетокласниците във всички училища в страната ще се явят на национално външно оценяване по дигитални компетентности. Изпитът ще бъде в рамките на учебните часове в дните между 11 и 15 юни 2018 г. \n25 май 2018 г. ще бъде неучебен за учениците, но присъствен за учителите.  В Казанлък откриват колеж към ТУ-София Кабинетът прие вчера постановление за откриването на Технически колеж в Казанлък, който ще е в структурата на Техническия университет в София. Създаването на колежа е по предложение на ръководството на вуза, проектът е одобрен от акредитационната агенция, като капацитетът на новото звено е 230 студенти. В новия колеж те ще се обучават за придобиване на степен \"професионален бакалавър\" по специалности от направление \"Машинно инженерство\". Завършилите кадри ще се реализират в предприятия в Казанлък и региона за дейности като металообработване, производството на елементи за хидравлични съоръжения, както и за индустрията, свързана с военнопромишленото производство. Това е поредното ново университетско звено, което се открива в страната, въпреки всички приказки, че системата на вузовете е раздута.     \n", "date": "2017.08.31", "title": "Отпадна идеята на МОН учениците да учат през юли "}
{"url": "http://duma.bg/node/151810", "text": "Депутатът от \"БСП за България\" Йордан Младенов е инициирал подписка за връщането на пещерския резерват \"Купена\" в списъка на биосферните резервати на ЮНЕСКО. Само за два дни петицията, която се разпространява в интернет, е подкрепена от 250 души. Събраните подписи ще бъдат предадени на общинските власти в Пещера. Младенов отбеляза, че по темата са изразени различни позиции, част от тях прехвърлят отговорността за изваждането на резервата на различни институции. \n\"Важно е, че много от живеещите в чужбина наши съграждани изразяват категорична позиция за връщането на резервата към ЮНЕСКО. Хората се вълнуват от проблемите на родния град и се надявам, че след време те ще се върнат и отново ще живеят в Пещера\", коментира депутатът. Той подчерта, че идеята на петицията е да се поправят допуснати грешки от местната власт. Необходимо е да се вземе решение от Общинския съвет, да се задължи кметът на общината да подготви всички необходими документи, да участваме отново и да върнем резервата на мястото, където е бил от 1977 г., допълва Младенов. \n\"Купена\" беше заличен по решение на местната власт в Пещера. Общината е уведомила МОСВ, че е в процедура по изготвяне и одобряване на Общ устройствен план и че обявяването на биосферен резерват, в чиято \"преходна\" зона са включени населените места, би могло да създаде ограничения за осъществяване на бъдещи инвестиционни намерения на територията на общината. Законовата рамка за биосферните резервати обаче дава възможност във всеки момент при наличие на интерес и готовност на съответните общини те да бъдат представени в ЮНЕСКО с цел обявяване на съвременни биосферни резервати.     \n", "date": "2017.08.31", "title": " Йордан Младенов иска резерватът \"Купена\" да бъде върнат в списъка на ЮНЕСКО"}
