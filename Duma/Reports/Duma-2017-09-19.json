{"url": "http://duma.bg/node/152805", "text": "Бойко Борисов призна, че е готов да обяви война на Русия, ако НАТО поиска това. В коментар за доклада за националната сигурност, в който Москва е обявена за заплаха, той се оправда, че това било позиция на НАТО, чийто член е България. В доктрината на НАТО основната заплаха е Русия - това съм казал, това пише в доклада, това го пишеше и миналата година, заяви премиерът. \nРусия не е заплаха, а стратегическа възможност за европейска България, категорична е Корнелия Нинова. Тя даде примери с други страни членки на НАТО като Германия, Франция, Унгария и Гърция, чиито лидери определят Русия като партньор. Това са лидери, които знаят какво е национален интерес и как се брани той, смята Нинова. \n    \n", "date": "2017.09.19", "title": "Борисов готов за война с Москва, ако НАТО каже  "}
{"url": "http://duma.bg/node/152794", "text": "Днес от 15 до 17 часа лидерът на БСП в София и председател на групата на БСП в СОС Калоян Паргов ще бъде на разположение на софиянци в постоянната приемна на ул. \"Леге\" 10, етаж 1. \nЖелаещите могат да се запишат предварително на телефон 02/987 20 86.   \n", "date": "2017.09.19", "title": "ПРЕДСТОЯЩО"}
{"url": "http://duma.bg/node/152795", "text": "Депутатът от \"БСП за България\" доц. д-р Георги Йорданов подари вчера картинен речник на второкласниците от ОУ \"Пенчо Славейков\" в пловдивския квартал \"Столипиново\". Чрез помагалото децата могат да запаметят определени думи от текстове по български език и литература и \"Околен свят\". Социалистът се срещна с директора на учебното заведение Екатерина Делинова и обсъди с нея най-горещите проблеми на образованието, здравното, екологичното, гражданско и интеркултурно образование. \nДоц. Йорданов пожела на учениците да учат много, за да реализират мечтите си и приветства иновациите, реализирани от Делинова и нейния амбициозен екип. Посещението на депутата съвпадна с честването на Деня на мира в училището, който бе съпътстван от символичното пускане на бели гълъби. \n    \n", "date": "2017.09.19", "title": "Доц. Георги Йорданов подари картинен речник на второкласници"}
{"url": "http://duma.bg/node/152796", "text": "За нас ще бъде много важно, ако следващата година децата тук и в предучилищна възраст изучават майчиния си език. Това каза вицепрезидентът Илияна Йотова след откриването на бюст-паметник на поета и революционер Христо Ботев в едноименното основното училище в сръбския град Димитровград. \"Конституцията и законите на Сърбия дават големи права на малцинствата и на българското малцинство. Правото на образование на майчин език е постановено от редица документи и конвенции, но най-важното е желанието на една страна да даде това право - правото на вероизповедание, правото на медии. Чакаме с нетърпение и новия ви закон за медиите, където ще има още по-голяма възможност да има медии на майчин език. Това е важно, това е днешният свят - колкото повече свободи, толкова по-развити народи и нации ще има\", обърна се Йотова към представителите на официалните власти в Сърбия. \n\"България е пълноправен член на ЕС. Българският език е един от официалните езици на Европа. Направете така, че децата да учат красивия ни език, защото това е тяхното бъдеще\", обърна се и към учителите Йотова. Тя е убедена, че директорът на училището ще намери за догодина още по-добър подход, за да има паралелки на български език. \nВицепрезидентът призова децата да четат стиховете на Ботев, защото ще ги научат как се обича Родина и как може да се жертваш в името на любовта за свобода.   \n", "date": "2017.09.19", "title": " Йотова очаква българчетата в Сърбия да учат майчин език и в предучилищната"}
{"url": "http://duma.bg/node/152797", "text": "Лидерът на Партията на европейските социалисти Сергей Станишев определи негативните изявления на германския министър на вътрешните работи Томас де Мезиер за приемането на страната ни в Шенген като \"скандална дискриминация и антиевропейско поведение\". Оценката си Станишев даде при откриването на информационния офис на евродепутатите социалисти в Ямбол. Припомняме, че преди дни германецът обяви, че е против бързото приемане на държави от ЕС като Румъния или България в зоната без граничен контрол. Изявлението на Мезиер последва ежегодната реч \"За състоянието на ЕС\" на председателя на ЕК Жан-Клод Юнкер, който беше категоричен, че двете страни трябва да бъдат приети в Шенген. Юнкер дори призова за премахване на граничния контрол между държавите членки. Станишев заяви, че приветства позицията на Юнкер и че няма пречки България да стане част от шенгенското пространство. Той информира и за писмото, изпратено от над 50 евродепутати до украинския президент Петро Порошенко с искане да наложи вето на приетия от парламента закон, с който се ограничава възможността на малцинствата в Украйна да се обучават на своя майчин език. \nНа церемонията при отриването на офиса на евродепутатите социалисти присъстваха много граждани, младежи и представители на неправителствени организации. Основната цел е да съдейства за по-тясна връзка с ЕП, да дава възможност гражданите на областта да поставят своите проблеми, предложения и мнения директно пред членовете на делегацията на българските социалисти в Брюксел. Станишев изрази надежда офисът да е много деен, в полза на всички, които имат нужда от информация каква политика водят социалистите в ЕС, както и за европейските програми и възможности.  \nНа откриването присъстваха и депутатите от \"БСП за България\" Кристиан Вигенин и Николай Пенев, членовете на НС на БСП Атанас Мерджанов и Румен Банков, областният лидер Митко Андонов, общинските председатели на БСП от областта, кметове и общински съветници. \nПреди офисът да отвори врати, Станишев посети археологическия резерват \"Тракийски и античен град Кабиле\", един от 100-те национални туристически обекта, както и най-новия строителен хипермаркет в Ямбол, за да се запознае с новата инвестиция на местния бизнес и с проблемите, които произтичат главно от недостига на качествена работна сила. По-късно Сергей Станишев взе участие в инициативата на община Тунджа \"Семейството създава победители\". Пред изложба от фотоси кметът Георги Георгиев връчи на петима изявени ученици еднократни парични премии. Посещението на президента на ПЕС в Ямбол завърши със среща с граждани в препълнената зала на община Тунджа. \n    \n", "date": "2017.09.19", "title": " Станишев определи неприемането ни в Шенген като скандална дискриминация  "}
{"url": "http://duma.bg/node/152798", "text": "След продължително боледуване се представи в Господа Негово Високопреосвещенство Видинският митрополит Дометиан, съобщиха вчера от Светия синод. Светското име на митрополита е Димитър Попвасилев Топузлиев. Роден е на 11 ноември 1932 г. в с. Хасовица, Смолянско. Дометиан има множество специализации в богословски институции по целия свят - Русия, Франция, Швейцария. Бил е на стаж и езикова специализация в Лондон и Оксфорд, а заедно с това e слушал лекции и в колежа \"Кадестън\". Бил е управляващ българската Акронска епархия в САЩ. На 26 юли 1987 г. е избран, а на втори август същата година е канонически утвърден за Видински митрополит. \nВ следващите дни Светият синод ще се събере на извънредно заседание и ще определи деня и часа на опелото и погребението на митрополита.   \n", "date": "2017.09.19", "title": " Почина Видинският митрополит Дометиан"}
{"url": "http://duma.bg/node/152799", "text": "Мъж е размахвал пистолет след забележка за неправилно шофиране. Инцидентът станал в неделя следобед в София, до светофара на \"Цариградско шосе\" и \"Горубляне\". Димитър Бояджиев и семейството му се прибирали по магистрала \"Тракия\" към София. Край Ихтиман били притиснати от изпреварващ отдясно автомобил. \"Реших да остана в най-лявата лента, за да не попреча на неговото движение. В момента, в който колата се изравни с мен, започна да навлиза в моята лента, опитвайки се да ме избута към мантинелата. Намалих, пропуснах го и продължих след него с идеята да заснемем номера му и да подам жалба\", обясни Бояджиев. Той твърди, че автомобилът продължил да притиска и други коли.  \nБояджиев твърди, че решил да спре и да разговаря с шофьора, след като видял многобройните му нарушения. \"В момента, в който започнахме да викаме на водача защо засича хората по пътя си, той извади пистолет, слезе от автомобила и го насочи срещу нас. Човекът, който беше слязъл с мен, го попита какво прави и му каза, че е полицай. Той му отговори, че също е полицай, но така и не се легитимира. Стана суматоха, съпругата ми снимаше. Той прибра оръжието\", разказва Бояджиев. \n    \n", "date": "2017.09.19", "title": " Мъж извади пистолет след забележка за неправилно шофиране"}
{"url": "http://duma.bg/node/152800", "text": "Синдикалната федерация на служителите в МВР изпрати официално писмо до премиера Бойко Борисов във връзка с изказване на вътрешния министър Валентин Радев. От федерацията очакват официалната позиция на премиера заради поредната изцепка на Радев, който на 13 септември на излизане от изслушване в комисията по \"Вътрешна сигурност и обществен ред\" заяви: \"Синдикатите да не ни притискат. Ако го правят и аз ще правя обратното\". В отговор на напълно законни синдикални действия това звучи като зле прикрита заплаха, смятат от синдиката. \n\"Настояваме да ни отговорите подкрепяте ли такова изказване, споделяте ли подобно поведение и бихте ли застанали зад такива действия на министър от вашия екип? Настояваме за вашето становище, с оглед заявената от вас демократична ориентация на държавата, членството на България в европейското семейство и предстоящото председателство на Съвета на ЕС от държавата ни\", настояват в писмото си до премиера от СФСМВР. Синдикалистите предупреждават, че ако не получат удовлетворително обяснение на тази \"изтървана\" реплика, си запазват правото да информират за изявлението на министър Радев партньорите от Германия, Холандия, Испания, Австрия, Румъния, Норвегия и др., както и да сезират компетентните български и европейски институции.     \n", "date": "2017.09.19", "title": " Полицаите възмутени от изцепка на вътрешния министър"}
{"url": "http://duma.bg/node/152801", "text": "Смятам да подам петиция в ЕП, с която да покажем, че българите не приемат двойни стандарти на хранителните продукти и да настояваме за европейско законодателство за определянето им. Това заяви омбудсманът Мая Манолова вчера на обществената дискусия \"Европа на два стандарта при храните - защитени ли са правата на българските потребители\". Тя уточни, че и сега има изисквания продуктите да са безопасни и на етикетите да бъде отразено съдържанието им, но няма забрана за продаването на един и същи продукт с различни показатели в различните страни. Необходимо е да бъде създаден ясен механизъм за контрол и да има сериозни санкции срещу нарушителите, подчерта Манолова. \nСпоред омбудсмана наличието на двойни стандарти на храните е не само дискриминация, но и обида за българските граждани. В момента сме заплашени от това към заплахата \"Европа на две скорости\", да се добави и \"Европа на два стандарта\", твърди тя. \nМанолова припомни, че потребителско проучване в Берлин, Виена и София е показало, че храни, включително и за деца, у нас са с доста по-висока цена. Тя даде пример с детско пюре, което в София се предлага с по-високо съдържание на олио. У нас то е 3,4%, а на Запад е 0,9%. Българчетата пият със 147% по-скъп детски сок в София, отколкото в Берлин, Най-популярната газирана напитка в останалите страни от Европа се произвежда със захар, а в България с фруктозо-глюкозен сироп. \n Петицията беше подписана освен от омбудсмана, и от министъра на земеделието и храните Румен Порожанов, от евродепутати и от участниците в дискусията.     \n", "date": "2017.09.19", "title": "Мая Манолова подава петиция в ЕП за стандарт за храните"}
{"url": "http://duma.bg/node/152802", "text": "Главният инспектор Теодора Точкова изпрати предложенията на Инспектората към ВСС за промени в Закона за съдебната власт. От правната дирекция на звеното уточняват, че идеите целят преодоляване на част от проблемите при проверките на имуществените декларации на магистратите. \nПредлага се в ЗСВ изрично да е  регламентирано, че в декларациите за имущество и интереси магистратите декларират съгласие Инспекторатът към ВСС да има достъп до фактите и обстоятелствата, съставляващи банкова тайна. ИВСС ще иска разкриване на банкова тайна само за магистратите, които не са декларирали писмено своето съгласие. Предлага се и срокът за проверка на имуществените декларации на магистратите да е шестмесечен, а не тримесечен. Сред идеите е на административно наказване за неподаване на имуществена декларация да подлежат и вече бивши съдии, прокурори и следователи, загубили статута на магистрат към момента на изтичане на срока за подаването на декларациите. \n    \n", "date": "2017.09.19", "title": "Инспекторатът към ВСС с идеи за законодателни промени"}
{"url": "http://duma.bg/node/152803", "text": "Нещата се движат по Конституция, избор има, оттук нататък на ход е президентът. Президентът е достатъчно мъдър, за да вземе най-правилното решение. Каквото и решение да вземе, който и да го възприеме за правилно или неправилно, то подлежи на изпълнение. Така главният прокурор Сотир Цацаров коментира изявлението на Румен Радев, който в събота коментира дали ще подпише указа за назначаването на новоизбрания председател на ВАС Георги Чолаков. Както ДУМА вече писа, държавният глава заяви, че е най-логично новият председател на ВАС да се избира от новия състав на ВСС. Старият състав на ВСС вече излъчи своя кандидат, ако му дадем шанс да бъде потвърден и от новия състав на ВСС, то тогава неговият авторитет ще бъде още по-голям, обясни тогава президентът. \nЦацаров каза вчера, че всеки избор, извършен от легитимен орган, е легитимен. На въпрос какво очаква да се случи с председателя на ВАС, главният прокурор заяви, че \"ще се случи това, което прецени държавният глава\". Той помоли да не го карат да предрича ходовете на президента. Процедурата е такава, негово пълно право е да реши всичко онова, което е в правомощията му по конституция, лаконичен бе Цацаров.  снимка Емилия Костадинова   \n", "date": "2017.09.19", "title": "Цацаров смята, че Радев е достатъчно мъдър, за да реши за шефа на ВАС"}
{"url": "http://duma.bg/node/152789", "text": "27-годишен мъж е задържан в Районното управление на МВР в Кърджали, след като оставил без надзор и грижи малолетното си дете. Около 18 часа в петък мъжът завел 6-годишния си син в парк \"Простор\" на разходка и си тръгнал, съобщиха вчера от ОДМВР в Кърджали. \nСлед подаден сигнал в полицията момчето е прибрано, а служители от Отдела за закрила на детето предприели действия по настаняването в Център от семеен тип. Криминална полиция продължава работата по случая. \n    \n", "date": "2017.09.19", "title": "Мъж изостави 6-годишния си син в парк"}
{"url": "http://duma.bg/node/152790", "text": "По инициатива на кмета Генчо Генчев за втора поредна година община Свищов осигурява празничен обяд на нуждаещите се възрастни и социално слаби хора по случай празника на града, съобщиха вчера от местната администрация. \nНа 22 септември от 12 ч. пред църквата \"Света Троица\" ще бъде раздадена храна на всички граждани в неравностойно положение. Обядът ще включва топла свинска супа, ориз със зеленчуци, наденица и кюфте. \nВсички възрастни и социално слаби жители, които желаят да се възползват от празничния обяд, трябва да си носят съдове, за да го занесат в домовете си.   \n", "date": "2017.09.19", "title": "Раздават празничен обяд на бедните в Свищов"}
{"url": "http://duma.bg/node/152791", "text": "В открито писмо общественици се обявяват срещу изучаването на произведението на Джовани Бокачо \"Декамерон\" в осми клас. Те изразяват безпокойството си от перспективата децата в осми клас да изучават определени пасажи от произведението. Според участниците в подписката е твърде смущаващо и скудоумно учителите по литература да анализират с учениците части от \"Декамерон\". Те припомнят, че преместването на произведението от десети в осми клас е в резултат от поредната смяна в учебните програми. \nВ инициираната от фондация \"Тангра ТанНакРа\" подписка са се включили акад. Георги Марков, акад. Иван Радев, проф. Пламен Павлов, проф. Илия Тодев, проф. Пенка Радева, проф. Тодор Попов, учители и др. Писмото с изразеното недоволство е адресирано до министъра на образованието, Синдиката на българските учители, комисията по образование и Държавната агенция за закрила на детето. \nВ писмото се казва, че изучаването на произведението е \"грубо посегателство срещу психиката на детето и подлежат на съдебно преследване онези, които са допуснали това произведение да бъде предмет на изучаване в средното българско училище\". Авторите на писмото очакват спешна реакция от МОН. \n    \n", "date": "2017.09.19", "title": " Общественици срещу изучаването на \"Декамерон\" в осми клас"}
