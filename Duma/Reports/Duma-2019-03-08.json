{"url": "https://duma.bg/ninova-prizova-da-spre-reketat-varhu-biznesa-n186949", "text": "Бюрокрацията и рекетът върху бизнеса трябва да бъдат спрени -  смяна на касови апарати, документи, проверки. Бизнесът има потребност от финансиране, заяви лидерът на БСП Корнелия Нинова на церемонията за връчването на традиционните награди за български предприемачи  \"Златна мартеница\". Там бе и президентът Румен Радев, който обяви, че непостоянното и неустойчиво законодателство нанася най-голям удар на малкия и среден бизнес. Държавният глава подчерта необходимостта от ускорени процедури за регистрация и разрастване на бизнеса, защото, по думите му най-голямото предимството на малкия бизнес е неговата бързина и гъвкавост. Когато те се задушават нормативно, този бизнес губи най-важното си предимство и става невъзможно да се конкурира на международния пазар спрямо страни, където тези процедури са два-три пъти по-бързи, каза президентът и посочи, че това означава еднакви критерии и условия за достъп до обществените поръчки. Това, по думите му, няма как да стане без електронно правителство, което ще гарантира прозрачност и равнопоставеност и ще осигури лоялна конкуренция. Лидерът на БСП посочи, че държавната \"Банка за развитие\" финансира само 5-6 големи фирми. Според Нинова трябва да се обърне внимание на малкия и среден бизнес и българското производство. \"В момента всичко е съсредоточено в 5-6 големи монопола, а малките и средните предприятия изнемогват. Във \"Визия за България\" предлагаме цял план за развитие на българското производство\", посочи председателят на БСП. Корнелия Нинова е на мнение, че е необходима държавна политика в областта на икономиката и българското производство. \"Защото без производство и икономика друго нищо няма да можем да направим. Резултатът от ръста на икономиката трябва да отиде при хората\", допълни тя. Тазгодишните награди \"Златна мартеница\" бяха връчени в общо 5 категории. Голямата награда за кампания, успешно утвърдила се на българския пазар, получи търговската верига \"Зора\". Фирмата \"Нухелт\" АД получи отличия за успешно стартирала компания с иновативно производство. За политик, отстояващ интересите на българския бизнес и с дългогодишен принос за подобряване на бизнес средата в България, бе обявен депутатът от ДПС Йордан Цонев. Наградата за успешно женско предприемачество отиде при \"Адвансед Парашут Системс\" ЕООД, а за успешно стартиращо предприятие - при \"Джоб Радар\" ООД.", "date": "2019.03.08", "title": "Нинова призова да спре рекетът върху бизнеса"}
{"url": "https://duma.bg/tsarkvata-na-malchanieto-n186943", "text": "През май се очаква римският папа да се отправи към България за апостолическо поклонение. Все още от широката публика се крие какво ще дири провъзгласилият се за наместник на св. Петър човек в нашата православна страна. Ще ли е това официално посещение на държавен глава? Или йезуитът Хорхе Берголио, приел името Франциск, възнамерява да проповядва сближаване на православни и католици? Идеята за това пътуване бе дадена от един газов хъбаджия, повярвал си, че е политик. Мотивите му останаха неясни, не е уточнено дори дали те са били одобрени от българския патриарх. Опасно е да се позволява на всякакви люде от изпълнителната власт да взимат самоволни решения по въпроси, които не влизат в техните правомощия. Грешно е, че мнозина български управници по време на екскурзиите си до Рим бързат да преклонят глави пред тамошния понтифекс, дори на 24 май! Но ние, народът на ортодоксална България, нуждаем ли се от такова натрапено посещение? Глобалният натиск за обезличаване на България ме кара да се питам дали някой е решил да сгази последното, опазващо ни като човеци и нация - вярата? Тази права вяра, за която нашите прадеди са били гонени и клани от католици, турци, фанариоти и прочие. Мнозина са предпочели да погинат, но да съхранят честта на рода си. За съжаление съвременните потурнаци пробват да ни убедят, че няма лошо в това да се продадеш. И тях ги слушат - все пак са силните на деня! За тези хора с изгнили души няма ни покой, ни нещо свято - където стъпят, никнат само буренаци.  Но какво е мнението на архиериеите от БПЦ за случващото се? Та нали уж те носят отговорност за чистота на вярата и съвестта на паството? За да изразиш мнение, се изискват сила и воля. Като че ли за последно родните служители на култа са се осмелили на подобна демонстрация през 1968 г., когато приемат новоюлианския календар. Този реверанс към икуменизма позволява на поповете да се угощават с блажно на Нова година, ала обърква напълно отбелязването на подвижните и неподвижните празници. Биват нарушени не само постановленията на Типикона, но и логиката на природния кръговрат.  Духовните пастири предпочитат да мълчат. Думица не обелват за отношението към настъпващия католицизъм и войнстващия ислям, за проблемите в църковния живот и за несгодите в нашето общество. Да не би да са отвикнали да разговарят с миряните, забравили са родния език?  Нашият народ е като напъдено сираче, никому ненужно. Държавните чиновници са ни изправили на тържището, чакат господар, на когото да ни цанят. А църквата благоразумно е подвила опашка, упокоила се е някъде далеч от реалния живот.  Преклонена главица сабя не я сече... Не е хубава тази поговорка. В настъпилите размирни времена са нужни нови будители - способни да ни вдъхнат кураж и да ни поведат в борбата за постигането на стойностни цели. Всъщност всичко пак опира до вярата. Тази, правата, която иначе тлее в гърдите на повечето българи - тя ни възпитава и ни прави народ... Същата вяра, която някои все искат да стъпчат с благи йезуитски намерения. ", "date": "2019.03.08", "title": "Църквата на мълчанието"}
{"url": "https://duma.bg/feysbuk-veche-nyama-da-e-digitalen-ekvivalent-na-gradski-ploshtad-n186922", "text": "На страницата си във фейсбук Марк Зукърбърг написа, че социалната мрежа вече няма да прилича на \"дигиталния еквивалент на градски площад\", защото \"хората все повече желаят да общуват лично и затова ще бъде по-скоро дигитален еквивалент на хола\". Съобщението идва в момент, когато фейсбук се опитва да излезе от кризата, заради защитата на личните данни и опазването на информацията след разкритията как мрежата е опазила информацията за потребителите си. Фейсбук се променя, за да се превърне в платформа, \"фокусирана върху неприкосновеността на личните данни\", заяви основателят й Марк Зукърбърг, излагайки визията си за трансформация на компанията.", "date": "2019.03.08", "title": "Фейсбук вече няма да е дигитален еквивалент на градски площад"}
{"url": "https://duma.bg/kontsert-na-lili-drumeva-i-krasimir-parvanov-n186928", "text": "Специален концерт с хубави песни от целия свят, изпълнени на повече от 10 езика, ще изнесат Лили Друмева (\"Lilly of the West\") - вокал, китара, мандолина, и Красимир Първанов (\"Toчка БГ\") - вокал, китара. Събитието е утре, 9 март, от 20 ч. в \"The Art Foundation\" в София, ул. \"Дякон Игнатий\" 19 (до площад \"Славейков\"). Входът е 9 лв.", "date": "2019.03.08", "title": "Концерт на Лили Друмева и Красимир Първанов"}
{"url": "https://duma.bg/vlak-ot-sofiya-do-skopie-eventualno-prez-2025-g-n186950", "text": "Към 2025 г. се предвижда от София до Скопие да се пътува с влак за не повече от час, е казал министърът на транспорта Росен Желязков в Скопие, където бе за първото заседание на Междуправителствената комисия за икономическо сътрудничество между България и Северна Македония. Това означава, че скоро няма да има жп връзка между двете държави. Оптимистичният сценарий е тя да е готова до 2025 г. В момента се търси финансиране за изграждане на 16 км участък край Крива паланка. Готов е техническият проект за това трасе, което е най-трудният за изпълнение участък, тъй като минава през планински местности. Стана ясно още, че се търсят начини как БДЖ да си прибере над 7 млн. евро дълг от македонските железници, които са ползвали български подвижен състав и не са си плащали за това от 1991 г. Желязков е получил уверение от министъра на информационното общество и администрацията на Македония Дамян Манчевски, че от страна на мобилните оператори и на регулатора в Скопие са предприети стъпки за намаляване на тарифите. Според него до 2022 г. е важно мобилните оператори да подписват двустранни споразумения помежду си, за да може в мрежите им да се предлагат достъпни пакети. По време на визитата стана ясно, че Македония няма интерес към планирания от България газов хъб \"Балкан\", но пък обсъжда със София изграждането на втора транзитна газова връзка при Петрич-Струмица заради предстоящата газификация на южната част на страната. Скопие все още се чуди дали да участва в реализацията на АЕЦ \"Белене\", като заяви договор за изкупуване на тока от бъдещата мощност или вземе миноритарен дял от ядрената централа.", "date": "2019.03.08", "title": "Влак от София до Скопие - евентуално през 2025 г."}
{"url": "https://duma.bg/ogranichavat-sadebnite-ataki-sreshtu-kontsesiite-n186951", "text": "Промени в Закона за концесиите, целящи да ограничат съдебните атаки срещу концесионните договори, бяха приети от парламента на първо четене. Вносител е Министерският съвет и както е известно, промените се правят в ускорени темпове заради предстоящата концесия на летище София, сроковете за която многократно бяха удължавани по искане на кандидат-концесионерите. Отменя се текст, според който концесионен договор е недействителен, ако съдържанието не отговаря на минимално съдържание, определено в закона, или ако противоречи на друго изискване на закона. Според вносителя целта на отмяната е предотвратяване на превратното завеждане на дела от широк кръг лица, доколкото все още няма създадена съдебна практика относно активната легитимация за предявяване на иск за обявяване недействителността на концесионен договор. Законопроектът предвижда изменения в текстовете за солидарната отговорност, начина на разрешаване на спорове между страните по концесионния договор, основанията за недействителност на концесионния договор, както и редакционни промени. Предвижда се страните по договор за концесия с трансграничен интерес да могат да предвидят решаването на спорове по договора да се извършва от арбитражен съд.", "date": "2019.03.08", "title": " Ограничават съдебните атаки срещу концесиите"}
{"url": "https://duma.bg/chovekat-na-moskva-n186939", "text": "Не знам дадоха ли си сметка нашите управници що за държавник е Дмитрий Медведев, след като опропастиха така лекомислено визитата му у нас. Наблюдатели от целия политически спектър дават еднозначни оценки: Борисов и хората му не бяха подготвени за тази среща, резултатите от нея клонят към нулата. Отиграният трик на нашия виден международник да омае госта си с Байганювски табиети също удари на камък. Фамилиарното потупване по рамото с дърварско остроумие от типа \"това ни се полага\" и \"няма да се плашите\" явно при руснаците не минава. С лека иронична усмивка и с едно изречение човекът на Москва го постави там, където му е мястото: \"Изтребители винаги ще дойдат, важното е да дойде газът и да работят електроцентралите\". Е, оказа се, че Борисов ще си строи сам прехваления от него хъб, а \"Газпром\" поне засега няма никакво намерение да участва. Искането за гаранции от Брюксел, не от правителството ни, си е повече от елегантен шут. Казано в прав текст: България няма суверенитет, затова търсим разрешение от вашите господари. За \"Белене\" - същите добри пожелания. Наш Баце даже го изигра и експерт по атомни технологии, щом заяви, че реакторчетата, завити в найлони и стоящи на площадката, не остарявали технологично... Всуе, поживем, увидим... Без Русия и двата проекта няма как да станат.  Изглежда, Медведев също не бе тук за сериозни разговори с Борисов, подписаните незначителни договори ясно показват дистанцията, която поддържа Москва. По този начин тя само ни подсказва какво може да се получи, но с друг премиер и при други условия. Това впрочем си пролича и при последното посещение на Борисов в руската столица, където не се разбра той сам ли си тръгна по-рано, или просто го изгониха. Сигурно е прав Цветанов за себе си и за тия, които му дърпат конците, че визитата на шефа на НАТО Столтенберг била по-важна от тази на Медведев. Но така е в съвременните колонии, обслужващи метрополиите. Което още веднъж доказва колко прави са в Москва да се отнасят с нас студено и дори надменно. Унижение, напълно заслужено при такива продажни управници.    ", "date": "2019.03.08", "title": "Човекът на Москва"}
{"url": "https://duma.bg/vecherni-novosti-folksvagen-predpochel-sarbiya-pred-balgariya-n186952", "text": "Новият завод на \"Фолксваген\" (Volkswagen Group) ще бъде в Сърбия, обяви местният вестник \"Вечерни новости\". Макар автомобилният гигант все още официално да не е направил своя избор за ново производство в Централна и Източна Европа, от изданието се позовават на свои източници, според които предприятието ще е в централната част на страната - Шумадия, без да дават повече подробности. България също е сред кандидатите за новия завод за 1,4 млрд. евро, като според източници на \"Капитал\" оглежданите локации тук са теренът на бившия завод \"Кремиковци\" и индустриална зона \"Раковски\" (част от \"Тракия икономическа зона\"). Според сръбския \"Вечерни новости\" най-големият конкурент на страната е била именно България, но от германския концерн все пак са предпочели Сърбия. Сред другите кандидати са сочени и Румъния, и Турция. \"Румъния и България са членки на Европейския съюз и се очакваше да са най-напред в борбата за новата инвестиция. Въпреки това доброто представяне на сръбската икономика и навлизането на почти всички важни производители на автомобилни компоненти, както и добрите отношения на държавното ръководство с германското правителство са наклонили везните в наша полза\", коментира изданието. В официален отговор на запитване от местния таблоид \"Блиц\" от \"Фолксваген\" са заявили, че все още не е взето решение за производството в Източна Европа и се разглеждат различни възможности.", "date": "2019.03.08", "title": "\"Вечерни новости\":   \"Фолксваген\" предпочел Сърбия пред България "}
{"url": "https://duma.bg/datata-n186932", "text": "МЕЖДУНАРОДЕН ДЕН НА ЖЕНАТА. Историята на празника започва през 1857 г. в Ню Йорк, когато е организиран един от първите протестни митинги на жените, работещи в текстилните фабрики. През 1909 г. Американската социалистическа партия провъзгласява 28 февруари за Национален ден на жената. До 1913 г. американските жени го отбелязват в последната неделя от февруари. През 1910 г. на Втората международна конференция на работещите жени в Копенхаген е взето решение по предложение на Клара Цеткин за учредяване Ден на жената, който да се отбелязва всяка година. Международният ден на жената се чества за първи път през 1911 г. в Австрия, Германия, Швейцария и Дания, когато над 1 млн. мъже и жени участват в шествия. От 1914 г. отбелязването на празника в различните страни, в т.ч. и в България, е на датата 8 март. През 1977 г. Общото събрание на ООН решава 8 март да стане Международен ден за правата на жените и за мир. 1869 - УМИРА ЕКТОР БЕРЛИОЗ, ФРЕНСКИ КОМПОЗИТОР (Р. 1803 Г.). Диригент, музикален критик и теоретик. Най-известен е с творбите си \"Фантастична симфония\" и \"Реквием\". Дирижира \"Траурно-триумфалната симфония\" по улиците на Париж през 1840 г. с 8-килограмова сабя в ръка. Създава амбициозен и мащабен стил на композиране. Неговият \"Те Деум\" е написан за хор и оркестър от неколкостотин изпълнители. 1873 - УМИРА РОБЪРТ УИЛЯМ ТОМСЪН, ШОТЛАНДСКИ ИЗОБРЕТАТЕЛ (Р. 1822 Г.). Създава първообраза на пневматичната автомобилна гума. На 23 години получава патент, който е признат официално във Франция (1846) и САЩ (1847). Неговата гума представлява кух колан от каучук, надут със сгъстен въздух, който обвива колелото на автомобила. Първоначално пневматичната гума е обвита в здрава кожа и е затегната за колелата с болтове. 1941 - РАЖДА СЕ АНДРЕЙ МИРОНОВ, СЪВЕТСКИ АКТЬОР (УМИРА 1987 Г.). Един от най-популярните от времето на съветската кинематография. Изпълнява главни роли в превърналите се в класики на съветското кино филми като \"Диамантената ръка\", \"Пази се от автомобила\" и \"Невероятните приключения на италианци в Русия\". На телевизионния екран блести като самия Остап Бендер в 4-серийната продукция \"Дванадесетте стола\" по едноименната творба на Илф и Петров. 1983 - РОНАЛД РЕЙГЪН НАРИЧА СССР \"ИМПЕРИЯ НА ЗЛОТО\". Изразът, превърнал се в политическо клише, е произнесен в реч пред Националната асоциация на евангелистите в САЩ в Орландо, Флорида. С това Рейгън обявява борбата срещу СССР за своя главна задача. Изразът \"империя на злото\" е използван за първи път през май 1977 г. в САЩ в знаменитите наклонени субтитри в началото на филма \"Междузвездни войни: Епизод IV - Нова надежда\" на Джордж Лукас.", "date": "2019.03.08", "title": "Датата"}
{"url": "https://duma.bg/metsosopranoto-dileta-skandyutsi-shte-bade-pepelyashka-v-nedelya-n186929", "text": "Мецосопраното Дилета Скандюци, която ще изпълни на 10 март в Софийската опера и балет ролята на Пепеляшка от едноименната опера на Росини, спечели в края на миналата година първо място в световното първенство по приготвяне на тирамису. То се състоя в Търговската камара на град Тревизо, Италия. На финала Скандюци изтъкна: \"Благодаря за първото място за моята оригинална рецепта. Да правиш тирамису е като да живееш в сън. Хоби е това, което ме доведе тук и дори само фактът, че стигнах до финалния кръг, беше победа за мен.\" Второто място - за \"творческа рецепта\", спечели Франческа Пиовезана, 44-годишна физиотерапевтка от Казиер, която добави джинджифил към традиционната рецепта за тирамису. Общо 60 състезателки са участвали в конкурса за приготвяне на прочутия десерт. Освен Дилета Скандюци в неделя в \"Пепеляшка\" гостува и Евгений Станимиров. Участват още Хрисимир Дамянов, Атанас Младенов, Николай Петров, Ина Петрова, Благовеста Мекки-Цветкова. Режисьорка е Вера Петрова, диригент Жорж Димитров.  ", "date": "2019.03.08", "title": "Мецосопраното Дилета Скандюци ще бъде Пепеляшка в неделя"}
{"url": "https://duma.bg/3-kompanii-iskat-da-stroyat-turski-potok-u-nas-n186954", "text": "Три компании са подали оферти за обществената поръчка на \"Булгартрансгаз\" за новата газова отсечка от турската граница до сръбския град Зайчар. Това стана ясно вчера след публичното отваряне на документацията. Това са -ДЗЗД Консорциум – Газово развитие и разширение в България ГРРБ с участници Консорцио Варна 1 (учредено от Бонатти С.П.А и Макс Щрайхер С.П.А) и Комплишънс дивелъпмънт С.А.Р.Л- клон България; Обединение от 1.Industries Fovallalkozo Zrt 2.Industries-KVV Kivitelezo Zrt; Обединение Консорциум Аркад с участници : Аркад Ей Би Би С.п.А и Аркад Енджиниъринг енд Констръкшънс Къмпъни. Това са дружества, регистрирани в Саудитска Арабия, Италия и Унгария, уточни изпълнителният директор на „Булгартрансгаз“ Владимир Малинов. Трите компании, които са резервирали капацитета, нямат право да се отказват за новата тръба. На въпрос дали тръбата може да се разглежда като български участък от газопровода „Турски поток“, Малинов уточни, че става дума за разширяване на националната мрежа и тя досега не се е разглеждала като част или втора тръба на „Турски поток“. До средата на годината трябва да бъде пусната процедура за финансираща институция. Най-късно до края месеца или началото на другия ще стане ясен победителят. Строителството на българския участък от „Турски поток“ временно беше блокирано заради подадена на 12 февруари жалба в КЗК от „Атоменергоремонт“. Два дни по-късно фирмата оттегля жалбата си. ", "date": "2019.03.08", "title": " 3 компании искат да строят \"Турски поток\" у нас"}
{"url": "https://duma.bg/bnb-lihvite-po-krediti-shte-se-vdigat-sled-yuni-n186953", "text": "Очакваме лихвените проценти по кредитите да започнат плавно да се повишават от втората половина на 2019 г. Това се казва в последния икономически преглед на БНБ. В анализа се посочва, че пазарните очаквания за тримесечния ЮРИБОР - индекса, който влияе върху лихвите по кредитите, са за слабо повишение през втората половина на 2019 г., както и през 2020 г. От БНБ очакват през този период депозитите да нарастват със 7% на годишна база. През 2019-2020 г. трябва кредитът за частния сектор да расте с годишни темпове от около 6-7% БНБ прогнозира, че има предпоставки за забавяне на растежа на цените на жилищата през първите две тримесечия на 2019-а. Според проведена от централната банка анкета за кредитната активност на банките през третото тримесечие на 2018 г. се наблюдава слабо затягане на кредитните стандарти по отношение на жилищните кредити. ", "date": "2019.03.08", "title": " БНБ: Лихвите по кредити ще се вдигат след юни"}
{"url": "https://duma.bg/kitayski-zhurnalisti-gostuvaha-v-balgariya-n186935", "text": "6-членна делегация от китайски журналисти, водена от Изпълнителния секретар на Общокитайската асоциация на журналистите (ОАЖ) г-жа Уанг Донгмей бе на тридневно посещение в България, съобщиха от СБЖ. \"В годината, когато отбелязваме 70 г. от установяване на дипломатическите отношения между България и Китай, за нас е от изключителна важност посещението на делегация на ОАЖ. То показва желанието и на двете страни за продължаване и активизиране на доброто досегашно сътрудничеството между журналистическите ни съюзи\", заяви председателят на СБЖ Снежана Тодорова. Ивета Балевска, председател на Клуба на чуждестранния журналист, разказа за работата с чуждестранните кореспонденти, акредитирани у нас. Секретарят на СБЖ Иван Върбанов изрази задоволството си от отличните контакти с китайските колеги. Уанг Донгмей изрази увереност, че подписаното м.г. споразумение в рамките на проекта \"Един пояс, един път\" ще даде възможност за още по-широк обмен на журналистически опит и материали, за увеличаване обмена на студенти от двете страни и за реализираме съвместни обучения, семинари и и други проекти. След срещата с ръководството на СБЖ се проведе дискусия с журналисти, главни редактори, медийни експерти, университетски преподаватели, общественици.", "date": "2019.03.08", "title": " Китайски журналисти гостуваха в България"}
{"url": "https://duma.bg/nazem-ot-mrezhta-n186933", "text": "- за опазване на културни паметници все нямат пари и дават едва 3,6 милиона, но иначе с лека ръка опрощават по 8-9 милиона задължения... - защо е нужно да се покриват всички харчове на Мюфтийството?!? Ами нека те, както правят в православната църква, да си поддържат толкова джамии , колкото могат да си позволят с полагащите им се субсидии, като се сложи твърда бариера пред парите, наливани от разни фундаменталистки фондации от Саудитска Арабия! Нали Мутрагеньо се прави на дипломат и международен фактор - ха сега да осигури пресичането на тия противодържавни и антиевропейски финансови потоци! То не му е само да си развяваш гащите за чужда сметка!!!! - С други думи - Нинова е права, когато каза, че ГЕРБ са изтъргували подкрепата на ДПС за смешните 10 млн. лева, а сега се опитва Цветанов да лиже и маже на тема национална сигурност!!! Може и да им е тъжно на гербаджиите, но Нинова и този път излезе права, т.е. доказа се, че шайката продължава да си лъже безогледно!!! - Алоу, измислените патриоти къде сте? Не стига, че влизате в договорки с турците, най-големият ви политически \"враг\" (според вас), ами и дълговете им към държавата опрощавате! Погазвате всички ваши принципи, а за избирателите си помислихте ли? Като ви попитат защо трябва да им платят задълженията, какво ще им отговорите? - Вярвам в Бог, но не и в църквата.... Там станаха бетер бизнесмени. Църквата не плаща данъци..... Най-големия собственик на недвижими имоти в държавата пак е църквата и данък недвижим имот също им е опростен. Като гледам автопарковете на разни високопоставени отчета - мисля че е време да почнат да почнат да се облагат с данъци, а не да им се дават още субсидии от нашите данъци. А пък за субсидиите за мюсюлманите въобще няма да коментирам.... - Какво ли не измислят продажниците от ГЕРБ, в съюз с дявола ще влезнат, стига да си осигурят още някоя и друга година във властта! Ами така, де, все още се очакват евросубсидии за крадене! Как да се даде на друг подобен келепир? Нищо, че плащат с наши пари? Да не са отишли във властта да дават, я? - От къде накъде с нашите пари ще се дават субсидии на разни религии, на които мястото им е в археологическия музей. Смехория е в 21 век да се говорят религиозни глупости. Който вярва да си плаща на храмовете и те да си живеят от това. А ако им плаща чужда държава, просто да забранят съответната религия. А колкото до този нещастник - добре, че са показали дословен цитат - да се уверим за пореден път, че този не е в състояние да генерира нито едно смислено изречение на граматически правилен български език. Това, което някой сам си направи, никой друг не може да му направи. - ГЕРБ бъркат в държавната каса и купуват ли, купуват... каквото им е изгодно. А народът го дерат яко, но той пък търпи, търпи...  - Айде едното парче от баницата беше изядено от кворумните търговци. Да видим другите какво ще изкопчат. Давайте смело, мутрафоните са на зор. Сега е момента да се наптъпчете със \"сладко грозде\", че после идат избори и НС ще е само салдък спомен за повечето от вас.", "date": "2019.03.08", "title": "Наз@ем от мреж@та"}
{"url": "https://duma.bg/mfzh-tarsi-vidimite-zheni-v-novinite-n186936", "text": "8 март провокира Международната федерация на журналистите (МФЖ) да даде начало на кампанията \"Жените на предна линия\", съобщава СБЖ. В писмо до съсловните синдикати от организацията съобщават, че биха искали да интервюират онези, които намират начини да направят жените по-видими в новинарските емисии, например посредством разработването на синдикални инициативи за равенство между половете в областта на медиите. Не по-малко важно е и провеждането на кампании за равно заплащане при мъжете и при жените, както и кампании за гарантиране сигурността на работното място, отбелязват от МФЖ. Тази година кампанията им по повод 8 март цели да обърне внимание върху недостатъчния брой на жени на ръководни постове в медиите, което е признак на дискриминация. Те отбелязват, че често при подбирането на кадри работодателите предпочитат мъжете пред дамите, кандидатстващи за един и същи пост. Като част от мерките за популяризиране на проблемите, но и постиженията на дамите от МФЖ препоръчват организирането и провеждането на различни събития, дискусии, кръгли маси, проучвания и др., издаването на брошури или видеоматериали.", "date": "2019.03.08", "title": "МФЖ търси видимите жени в новините"}
{"url": "https://duma.bg/dramata-s-valya-ahchieva-se-zaplete-n186937", "text": "Пререканията между БНТ и Валя Ахчиева продължават с пълна пара, а медията най-сетне излезе с официална позиция за изчезването на журналистката от ефира. Както ДУМА вече писа, авторското \"Открито\" падна от програмата, а БНТ обяви конкурс за ново разследващо предаване. Ахчиева обвини директора Константин Каменаров в репресия. Тя се оплака, че докато е разследвала схеми за пътно строителство, е получила наказание \"предупреждение за уволнение\", а след това и забрана да работи извън обществената телевизия в свободното си време. Късно в сряда от БНТ обявиха, че трудовият договор на Ахчиева не е прекратен. От медията я обвиняват, че е нарушила вътрешните правила на работа в телевизията и без задължителното предварително одобрение, на 16 януари т.г. е заявила и потвърдила в Независима строителна лаборатория \"Инфраструктура\" ЕООД изпитания на бетон. Лабораторията е издала фактура за 960 лева с включен ДДС, за сметка на бюджета на БНТ. \"Г-жа Ахчиева не е изпълнила конкретни ангажименти, в качеството си на изпълнителен продуцент, свързани с процеса на бюджетиране на предаванията, уредени в правилника, действията й са в противоречие и с длъжностната й характеристика, която е неразделна част от трудовия й договор. Съобразно фактите и мотивите, изложени подробно в заповедта за налагане на дисциплинарно наказание, г-жа Ахчиева е извършила неправомерни действия, за което следва да понесе дисциплинарна отговорност\", заявяват от телевизията. От медията уточняват, че на водещата са поискани писмени обяснения във връзка с неизлъченото на 27 януари предаване. Преди да представи случилото се пред ръководството, Ахчиева обявила, че има право да изразява и разпространява информация в медии, извън сектора на радиото и телевизията, в съответствие с правилата на БНТ за лоялност и защита на конкуренцията. Така се стигнало до напомнянето от Каменаров, че тя има договор и задължения към БНТ извън изявите й като водещ. Оказва се, че в БНТ са постъпили 2 писма със съмнения относно качествата на работата на БНТ като обществена телевизия, както за нарушения на етичните и професионални стандарти от журналист, работещ в медията, за което е сезирана и прокуратурата. Медията е изпратила писмо до Върховната касационна прокуратура за проверка на случая. Телевизията обяснява, че като отговорна обществена медия не може да си позволи излъчване на предаване, което е обект на проверка от компетентните органи. ", "date": "2019.03.08", "title": "Драмата с Валя Ахчиева се заплете"}
{"url": "https://duma.bg/gaziranite-napitki-sa-po-vredni-ot-alkohola-n186921", "text": "Проучване на специалисти от болницата \"Свети Йозеф\" в Бохум установи, че газираните напитки могат да бъдат по-вредни за здравето дори от алкохола, съобщи \"Дейли мейл\". Всекидневната употреба на повече от две газирани напитки предизвиква развитието на възпалителни процеси в организма. Тези напитки отключват появата на болести като диабет тип 2 и множествена склероза, вредят и на кръвоносните съдове. Газираните напитки, в които са вложени големи количества синтетични подсладители, крият друга опасност. Те въздействат пряко върху гръбначния и главния мозък, а също така и върху централната нервна система. Последствията може да бъдат най-различни - от болки в главата до нарушаване на когнитивните способности и изтръпване на крайниците. От изследването става ясно, че дори и газираните напитки, които не съдържат захар, при редовна консумация може да увеличат риска от сърдечен пристъп или инсулт почти с една трета.", "date": "2019.03.08", "title": "Газираните напитки са по-вредни от алкохола"}
{"url": "https://duma.bg/kolektivnata-pamet-i-balgarskiyat-sluchay-n186938", "text": "Българският случай. Ще се опитам да го опиша накратко такъв, какъвто съм го видял и запомнил, а не какъвто често го интерпретират зле информирани медийни герои, опиращи се на неавтентични източници или по утвърдили се в обществото волни или неволни заблуди и удобни клишета. В настоящето изложение няма да има факти или детайли, които да не съм преживял или проверил лично. И ако някъде се появят нотки на субективизъм или пристрастия, нека това бъде отдадено на дълбоките сътресения, които българските евреи преживяха и които не престават да ме съпътстват като спомен, гняв и носталгии през целия ми дълъг живот. И така, българският случай. Една сложна за разчитане и пълна с противоречия страница от историята на българския Холокост - състоялия се, и оная част от него, която по различни и оспорвани причини не успя да се състои. Нека напомним състоялата му се част: това беше депортирането и унищожаването на 7122 евреи от Македония, която в онези години беше област под българска юрисдикция, с население, получило българско гражданство, с нормална българска администрация, подчинена на българските закони. Подчертавам тази дума -\"български\", защото в нея се крие отговорът на един исторически спор, станал повод за немалко спекулации и фалшификации. Във всеки случай, достатъчно солидни исторически и емоционални аргументи даваха основание тамошното населението тогава да бъде считано за българско и присъединено към майката отечество в резултат от поражението на Югославия във войната й с Хитлерова Германия. Аз лично марширувах из улиците на Битоля на 24 май 1941 г. с духовата музика на нашето софийско техническо училище, за да бъде отбелязан официално и там, както това става по традиция из цялата страна, най-светлият български празник - Денят на светите братя Кирил и Методий, създателите на славянската писменост. Помня и просълзените очи на нашите учители, и плачещите от радост местни хора, недокоснати от великосръбската асимилационна политика. Населението, с което нямахме съществени езикови различия, ни обсипваше с цветя и целувки, отнасяйки се към нас, софийските хлапаци-гимназисти, като към освободители. Отчуждението щеше да настъпи по-късно - когато хората болезнено щяха да осъзнаят, че на мястото на белградската репресивна полиция е дошла не по-малко жестоката българска фашистка жандармерия. Един от елементите, формирали угасналия му ентусиазъм, е съдбата на техните съседи сефаради, живеещи от четиристотин и петдесет години в добросъседство с тамошното християнско и  мюсюлманско население. За тях, македонските евреи, майката-отечество се оказа мащеха, тя не пожела да ги приеме в обятията си. На 4 март 1943 г. българските власти депортираха евреите от Скопие, Битоля, Щип, Гевгели, Струмица, Велес, Враня и Удово и на 22, 25 и 29 март ги предадоха на границата в три ешелона в ръцете на нацистите. Първите два ешелона биват отпратени в Катовице, а третият - в Треблинка. Седем дни след това, през късната нощ на 11 март 1943-та, българските власти вдигат буквално от леглата и прибират 4221 евреи от Драма, Серес, Дедеагач, Гюмюрджина, Кавала, Ксанти и остров Тасос. Това става в Егейска Тракия - една отново присъединена гръцка територия, която преди Първата световна война е била в границите на България. Тези евреи, съгласно указ на правителството в София, бяха обявени за нежелани чужденци и българските власти с чиста съвест ги депортираха. Натъпкани в откритите вагончета на теснолинейната ж.п.линия Демир-Хисар - Симитли, те преминаха през старите предели на България. Заявявам и пред вас тук, като пред висок форум, че в тази операция не са взели участие никакви германски части. Подчертавам го, защото по-късно се появиха оневиняващи спекулации, че българските власти нямали нищо общо със случая. Българските архивни фондове разполагат с обилна документация за това, че вдигането и транспортирането на евреите бе извършено под ръководството и наблюдението на висши служители от българското Комисарство по еврейските въпроси и лично на комисаря Белев, пристигнал специално за случая от София. Разполагаме и със списъци на българските \"комисии\", които правеха подробни описи -според личните си апетити - на конфискуваното имущество. Превозени във вътрешността на страната и концентрирани в едно опразнено училище и два тютюневи склада в градовете Дупница и Горна Джумая (сега Благоевград), след десетина дни те бяха натоварени в закрити вагони за добитък и извозени до дунавското пристанище Лом. Там те бяха предадени на хитлеристките СС части и прехвърлени на шлепове. Нататък бе еднопосочното им пътуване през Виена към Полша. Един отрязък от маршрута им през България минаваше по дефилето на река Струма - там българските власти бързаха с построяването на широколинейната жп линия Крупник - Демир Хисар. Аз бях един от дванайсетте евреи - техници и инженери, изкарани от лагерите, за да участват в строежите по трасето. Бях техник нощна смяна при мост и тунел щ1, когато на разсъмване ги видях - полуголи и зъзнещи в откритите вагончета, някои все още в нощници или по долно бельо. Хора от топлия юг, попаднали в тази ледена нощ без дрехи, в чужда страна, чиито език не разбираха, те объркано се оглеждаха, все още неразбиращи какво ги е сполетяло. Имаше едно новородено, увито във вестници, до него вече лежаха двама умрели. Запечатал се е в паметта ми и старецът, който стискаше в обятията си жив петел - единственото имущество, което бе успял да вземе със себе си. Влакчетата, охранявани от българска полиция, стояха около половин час при рампата на гара Крупник и аз се опитах да заговоря нещастниците на техния роден ладино. Полицаите не ме възпряха - униформата ми на железопътен техник ме правеше в техните очи \"свой\". Евреите уплашено мълчаха, изпълнени с наежено недоверие, но накрая един мъж промълви, че ги карат в Полша, за да обработват зеленчукови градини. Опитах се да им кажа истината, която впрочем и самият аз тогава все още не знаех в цялата й ужасяваща пълнота. Но дори и да я подозираха в дълбината на душата си, тези нещастници нямаше къде да избягат полуголи в ледената нощ, в тази чужда страна, станала от две години тяхно отечество. И за да няма съмнения и колебания по характеристиките на тези депортации и за да се хвърли веднъж завинаги светлина върху преките виновници, ще си позволя да цитирам един-единствен документ. Открих го в Германия, в съдебното досие по процеса срещу Хитлеровия наместник за Балканите Бекерле /архивен щ 207548/. МИНИСТЕРСТВО НА ВЪНШНИТЕ РАБОТИ И ВЕРОИЗПОВЕДАНИЯТА. До германското посолство в София.  София, 12 ноември 1942 г. ВЕРБАЛНА НОТА. ...Българското правителство е особено радостно от обстоятелството, че нашите усилия еврейският въпрос в България да бъде проведен до окончателното решение среща разбиране и от страна на германското правителство... Българското правителство ще бъде благодарно, ако германското правителство разшири своите окончателни планове за депортиране на евреите от Румъния, за да предприемем необходимите мерки за основно решаване на горепосочения въпрос също и в България. Българското правителство е по принцип съгласно да заплати една обща сума за депортирането на евреите, но е на мнение, че исканата цена от 250 райхсмарки на човек е извънредно висока... При последна сметка исканите 250 райхсмарки на човек бяха сведени до 200 за възрастен евреин и 100 за дете, и нищо не наруши идилията. Такава е суровата и безмилостна част от историята, озаглавена \"българският случай\", уви, твърде често премълчавана или преиначавана за удовлетворяване на различни политически или лъжепатриотични потребности. По-удобно беше този детайл от пейзажа да бъде забравен и да отпадне от колективната памет, или да се споменава в неразбираема скороговорка, за да не се накърнява естественото чувство за национална гордост от други, значително по-човечни прояви на колективна и лична солидарност. Гибелта на 11 343 евреи от Македония и Егейска Тракия с активното и пряко съпричастие на българските фашистки власти на всички нива, осъществена по силата на Закона за защита на нацията и присъединяването на България към решенията от Ванзее за \"окончателно решаване на еврейския въпрос\", разваляше хубавата и простичка песен, изпълнявана с нежност и любов в различни варианти - според това кой е на власт и кой иска да обере лаврите. Песничката за цар, правителство, парламент, власти и народ, които единни и озарени от хуманната си мисия, спасиха българските евреи. Случаят бе дотолкова трогателен, че дори Ят Вашем - музеят на Холокоста в Ерусалим, се поддаде на забравата и единствено върху гранитния стълб с надпис \"България\" дълги години нямаше посочена никаква цифра за унищожени по нейните територии евреи. По-късно тя се появи, тази цифра, защото ако хубавите митове са душата на историческата памет, то лъжата, дезинформацията и невежеството не й помагат. А национално достойнство не може да бъде градено с премълчаване на истината, колкото и горчива да е тя. Обратно - тъкмо ясно изречената горчива истина е знак за национален кураж и разграничаване от престъпниците! Случаят е действително сложен за дешифриране, защото в другата част от тази история съдбата бе значително по-снизходителна. Известно е, че почти 50 000 евреи от вътрешността на страната, или да кажем за яснота - от старите й граници, оцеляха и се завърнаха по домовете си още преди края Втората световна война. Някои нарекоха това оцеляване \"български феномен\". Но ако в този действително забележителен факт, достоен за адмириране, има нещо феноменално, то е митологията, с която той обрасна през годините и десетилетията. Всяка новодошла власт затрупваше историческата истина с удобни пропагандни митове, задушаваше я в умилителните си прегръдки, постепенно я деформира до такава степен, че в \"колективната памет\" на нацията постепенно избледняха и дори останаха за две поколения напълно неизвестни действителните факти около съдбата на българското еврейство. Избледня или бе съзнателно деформиран споменът, а заедно с него и срамът от така наречения Закон за защита на нацията. По силата на този закон, приет още преди навлизането на \"приятелските\" хитлеристки войски в България, евреите бяха отделени от другите си съграждани чрез специални документи за самоличност, със жълти опознавателни звезди на реверите и задължителни надписи \"Еврейско жилище\" на входните врати. Еврейските имоти бяха конфискувани, еврейските предприятия закрити, еврейските деца бяха лишени от правото да ходят на училище, забранено бе дори посещението на кина, театри, ресторанти, обществени заведения. Обявен бе полицейски час, който в някои градове разрешаваше на евреите да излизат на улицата до два часа в денонощието. Бяха определени и централни градски зони, въобще забранени за евреи, като всякакво напускане на местожителството се наказваше най-строго. Създадени бяха еврейските лагери за принудителен труд, които събраха всички трудоспособни мъже, докато семействата им бедстваха - останали без средства за преживяване. Знаят ли за това новите поколения българи? Те в най-добрия случай са чували нещичко за спасението на българските евреи, нерядко включвайки и себе си сред спасителите. Връх на антисемитското безчинство беше изселването на 25 743 евреи от София, които бяха принудени набързо да разпродадат на улицата цялото си имущество и да поемат към посочените им от властите места в провинцията. Всяко семейство - с куфарчето или вързопа, приготвени за деня \"X\". Той не настъпи, този ден. Ще поговорим и за това. Но до ден днешен нито едно правителство през изтеклите години, от нито една политическа окраска, с нито един пряк, косвен или символичен акт не се извини на българските евреи за преживените унижения и страдания, за загубените години, за погубените в изгнание близки, за жълтите звезди, за дните и нощите на тревожно очакване. Всичко бе набързо прехвърлено в моралното конто на нацистка Германия и случаят счетен за ликвидиран. Нямаше извинение, нито опит за каквито и да било компенсации за разграбените имущества и за безплатния робски труд по лагерите - каквито получиха всички пострадали евреи в цивилизована антифашистка Европа. За сметка на това все по-често се чуваше нарастващият звън на празнични камбани под мотото:\"Ние ви спасихме!\". Под това мото се нареждаха все нови и нови полкове спасители, някои от които дори не знаеха точно кога и точно как се бе случило това \"спасение\". Да не говорим за ония \"спасители\", преки или косвени наследници на българския фашизъм, за които опростената формула на тоталното и спонтанно спасение стана удобен аргумент за твърдението, че в България никога не имало нито фашизъм, нито преследване на евреите - нещо неведнъж заявявано от лидера на фашисткия Легион Иван Дочев, избягал навремето с отстъпващите немски войски и намерил убежище в Съединените щати. Запя се песента за това как целокупният български народ - от царя и министрите, до последния гамен-легионер са се вдигнали като един за да спасят \"своите\" евреи. В тази трогателна епопея няма виновни и невинни, престъпници и жертви, всички са въвлечени във вихъра на един идиличен валс на братското съпричастие. Твърде жалко е, че и еврейски кръгове, особено в САЩ, в угода на свои корпоративни или други интереси, заиграха под тази свирка, която на практика оневини напълно българския фашизъм и неговите преки или косвени представители. И до днес всеки опит да се изрече цялата сложна истина, с всичките й добри, но и не толкова добри страни, среща чудовищни обвинения в национално предателство, публично оплюване от телевизионните екрани и страниците на някои вестници, яростни обвинения в липса на признателност, от които се носи тънкият мирис на неофашизъм и антисемитизъм. И все пак, как и кой спаси българските евреи - онези 50 000, които преживяха всички възможни страдания, но не стигнаха до газовите камери? Всеки опит да бъде посочено едно лице, едно събитие, един акт на солидарност, ще се сблъска със сто противостоящи аргумента за сто други лица, събития и причинно-следствени факти. Това е сложна амалгама от закономерности и случайности, от която е трудно да бъде екстрахирана една отделна съставка. Въпреки, че всяка една за себе си е достойна за анализ и уважение. Тук трябва да бъде подчертана особената роля на Светия синод на Българската православна църква, с уникалния в окупирана Европа случай на достойна защита на евреите. Синодът като институция, но и личният активен принос на митрополитите Кирил Пловдивски и Стефан Софийски. Нека прибавим, за да се помнят имената им с уважение и признателност: Варненски и Преславски Йосиф, Сливенски Евлогий, Доростолски и Червенски Михаил, Врачански Паисий, Видински Неофит, Неврокопски Борис. На тях и в тяхна памет - нисък поклон! От особено значение е познатият на света акт на солидарност с кюстендилските евреи от страна на група депутати от Народното събрание, начело с подпредседателя на парламента Димитър Пешев. Независимо от противоречивостта на този акт, доколкото немалък брой депутати още на другия ден се поддаде на натиска и оттегли подписите си, остана като знаково събитие фактът, че в Кюстендил готовите за потегляне транспорти бяха спрени и депортацията, може би замислена и като проверка на обществената реакция, бе отменена. В сложната плетеница от събития през онези драматични дни играе роля и натискът на единственото останало в София дипломатическо представителство на демократичния свят - швейцарското посолство, чрез което английският двор предупреждава братовчед си, българския цар, за тежките последствия, които го чакат - него и монархията в България, ако допусне унищожаването на българските евреи. И тоталната съпротива и актове на солидарност от страна на активната част от населението и особено на интелектуалния елит - професионалните организации на писателите, лекарите, юристите, занаятчите, като в тези актове се включва и перфектно организираната, но разгромена от полицията протестна демонстрация в София на 24 май 1943 г., която дълбоко смути и царя, и неговото правителство. И хиляди и хиляди малки индивидуални знаци на помощ, съпричастие, приятелска солидарност, проявявани из цялата страна. И объркването в редовете на властта след смъртта на царя - една година преди отменянето на противоеврейските закони. И стремителното настъпление на Червената армия към границите на България. И яростната антифашистка съпротива. Със своите зле въоръжени формации тя не бе достатъчно силна, за да обърне хода на събитията без чужда помощ, но растящите симпатии на широки слоеве от населението към нея и към антихитлеристката коалиция променяше радикално и необратимо политическия климат на страната. Тук трябва да споменем, че в редовете на съпротивата се бориха храбро и загинаха до своите български другари по оръжие впечатляващ брой евреи - още едно доказателство за това, че евреите в България бяха и останаха част от българската съдба. Но може би най-важният елемент от тази сага за солидарността беше липсата на дълбинен и традиционен антисемитизъм сред най-широките обществени слоеве. Тук не е място за изследване корените на това явление, но то оставяше в пълна изолация всеки опит на властта да привлече в антиеврейските си актове симпатиите и поддръжката на значителни кръгове от населението. Ето защо накрая бе възприета една широка и безболезнена формула, въпреки че тя далеч не покрива всички аспекти на проблема, но пък, от друга страна, избягва подводните камъни на конфронтациите: за главен фактор при оцеляването - подчертавам: оцеляването, следва да бъде посочен именно българският народ. И доколкото поведението на преобладаващата част от тогавашното общество действително покрива представата ни за една етнически и верски толерантна нация, горната формулировка бе приета с облекчение. И аз съм един от тези, които водиха активна борба гората, посадена в Израел по този повод, да носи не името на цар Борис Трети, което би било велика несправедливост, а на българския народ. И тази наша борба, намерила спонтанна подкрепа както в средите на евреите в България, така и на българската общност в Израел, и подкрепена особено енергично от оцелели македонски евреи, много добре знаещи цялата горчива и противоречива истина за ролята на българския цар, накрая завърши с успех: в Ерусалим днес расте гора, посветена на негово величество българския народ.", "date": "2019.03.08", "title": "Колективната памет и българският случай"}
{"url": "https://duma.bg/groznoto-patentse-predstavyat-v-kuklen-teatar-vesel-n186927", "text": "В съботния афиш на Куклен театър \"Весел\" на 9 март от 11 ч. в читалище \"Искра\" във Велико Търново ще гостува спектакълът на ДКТ \"Иван Радоев\" - Плевен, \"Грозното патенце\". Това е заглавието на пиесата, чиято премиера ще се състои през този театрален сезон и на сцената на кукления театър в старата столица. Сценичният вариант е на Теодора Гълъбова, а постановката, сценографията и куклите - на Дориана Гълъбова. Музикалното оформление е дело на Иван Атанасов. Актьорите в спектакъла са Анелия Стойнова, Дориана Гълъбова, Ирена Ненчева и Емил Николов.", "date": "2019.03.08", "title": "\"Грозното патенце\" представят в Куклен театър \"Весел\""}
{"url": "https://duma.bg/lili-ivanova-se-obleche-v-kristal-n186920", "text": "Лили Иванова се облече в \"Кристал\" - нова градска марка дрехи от висок клас. Явно примата на българската естрада разпозна в тези облекла стил, класа, бунт и безвремие, което е и посланието на марката. Зад атрактивния бранд стоят Мартен Роберто и Никола Владимиров-Белия. Те целят създаването на експериментална колекция дрехи, която не се съобразява с пазара и желанията на масовия потребител. Линията е личен прочит на модата, която харесват - симбиоза между уличен стил и класически градски силуети. Двамата стоят зад всичко в целия производствен процес - избора на материи, кройки, шев и печат. Името на марката пък е референция към емблематичната локация в София и настоява за налагането му като локален столичен бранд. Логото е дело на прогресивния дизайнер и фотограф Георги Панчев. \"Кристал\" стартира с 8 монохромни артикула, сред които акценти са овърсайз тишърт, овърсайз суичър без цип, деним яке и деним панталон. Мартен и Никола признават, че имат огромния късмет Лили Иванова да хареса колекцията им. Идеята се заражда през лятото на 2017 г. у двама отколешни приятели, споделящи общи интереси и вкусове - едно от лицата на София - Мартен Роберто и Никола Владимиров-Белия.а  Мартен е диджей, ТВ/радио водещ, продуцент и артист. А Никола е сред основателите на сноуборд списанието Whiteroom, важна част от екипите на магазини Contrabanda, Foot Court и бранда Brocode Wear. За да разберетe къде може да се намерят продукти на марката, следете акаунта instagram.com/kristal.thebrand", "date": "2019.03.08", "title": " Лили Иванова се облече в \"Кристал\""}
{"url": "https://duma.bg/sreshta-na-vagnerovoto-obshtestvo-v-balgariya-n186926", "text": "Първата среща на Вагнеровото общество в България за 2019 г. е на 9 март от 11 ч. в голямата зала на Софийската опера и балет. В рамките на събитието доц. Петър Пламенов ще изнесе лекция на тема \"Гълъбът и Лебедът. Вина и изкупление в операта \"Парсифал\" на Рихард Вагнер\". Гостите ще имат възможност да чуят и фрагмент от сцена на Кундри от \"Парсифал\" в изпълнение на Гергана Русекова. Корепетитор е Йоланта Смолянова. Това е началото на поредица от събития, които ще се провеждат периодично до откриването на седмия Вагнеров фестивал. Всеки месец ще бъдат организирани срещи на Вагнеровото общество в България, на които желаещите ще може да се запознаят с детайли от творчеството на великия немски композитор, разгледани от различни ракурси, с препратки от философия, кино, естетика, музика... Входът е свободен след предварително записване.", "date": "2019.03.08", "title": "Среща на Вагнеровото общество в България"}
{"url": "https://duma.bg/prezidentat-pozdravi-zhenite-za-8-mart-n187032", "text": "Президентът Румен Радев поздрави дамите по случай Международния ден на жената - 8-ми март. Той написа поздрава в страница си във Фейсбук. \"Честит празник, скъпи дами! Бъдете здрави, обичани и уважавани! Вдъхновявайте и дарявайте с красота и доброта всички около Вас!\", написа държавният глава във фейсбук по повод на днешния празник. ", "date": "2019.03.08", "title": "Президентът поздрави жените за 8 март"}
{"url": "https://duma.bg/ks-reshipensioneri-mogat-da-sa-darzhavni-sluzhiteli-n187028", "text": "Пенсионирането на държавен служител не може да е основание за освобождаването му от работа. Забраната за хора, навършили пенсионна възраст, да продължат да работят, противоречи на конституцията. Това става ясно от решение на Конституционния съд (КС), с което се отменя ограничението, записано в Закона за държавния служител миналата година. Припомняме, че този текст от закона бе атакуван от президента Румен Радев и от омбудсмана Мая Манолова. Конституционните съдии са категорични - подобно ограничение противоречи на основния закон, защото ограничава правото на труд, гарантирано в конституцията. Друг аргумент е, че пенсионираните държавни служители добросъвестно са упражнили това свое право, но новата забрана на практика ги принуждава да търпят негативни последици, без да са извършили някакво нарушение. Освен това Конституцията изисква в приеманите закони да има предивидимост, стабилност и сигурност, каквито в случая липсват. Тези характеристики на правовата държава в случая не са налице за гражданите, които законосъобразно и добросъвестно са упражнили правото си на пенсия при наличие на легитимно очакване, че това няма да е пречка да продължат да упражняват конституционното си право на труд, се казва в становището на КС.", "date": "2019.03.08", "title": "КС реши:Пенсионери могат да са държавни служители"}
{"url": "https://duma.bg/koalitsiyata-gerb-dps-oprosti-8-mln-dalgove-na-myuftiystvoto-n187030", "text": "Като БСП предупреди, ГЕРБ и ДПС заедно днес прокараха промените в Закона за вероизповеданията, с които се опрощават над 8 млн. лева дългове на Главното мюфтийство към държавата. Амнистират се и задълженията на Светия синод, но те са по-малко от 160 хиляди лева. Депутатите от \"Обединени патриоти\" не подкрепиха промените и предупредиха, че по този начин се създава порочен прецедент. Оттук-нататък се отваря една възможност  и всеки може да иска опрощаване на дългове, предупредиха от \"Атака\". Искрен Веселинов от ВМРО също се противопостави на промените в закона. В края на краищата голяма част от тези пари, доколкото ни е известно, защото тази информация, разбира се, се крие, са осигуровки. Значи служителите на Главното мюфтийство ще получават пенсии, които ние в момента ще дотираме.  Най-остро възрази лидерът на НФСБ Валери Симеонов. Отново сме поставени в ситуация НС да бъде рекетирано от една парламентарна група – в случая групата на ДПС. Призовавам колегите от ГЕРБ да не се връзват на тази въдица, каза бившият вицепремиер. Вносителите от ГЕРБ и ДПС се аргументират с това, че амнистията на дълговете ще защити националната сигурност.  По-рано предлаганото от ГЕРБ и ДПС опрощаване на дълговете на всичките шест официални вероизповедания беше одобрено на първо четене от парламентарната комисия по правата на човека и вероизповеданията. Става дума за дългове на Мюфтийството към Агенцията за приходите и Националния осигурителен институт. От Българската православна църква заявиха, че нямат задължения.  Припомняме, че още в сряда, когато парламентът гласува ветото на президента върху Изборния кодекс, социалистите предупредиха, че върви поредната договорка между ДПС и ГЕРБ. Срещу гласове срещу ветото, ДПС очакват от ГЕРБ подкрепа за Закона за вероизповеданията, който ще се гласува в петък, каза тогава лидерът на левицата Корнелия Нинова. Въпросните промени в Закона за вероизповеданията са вторите за по-малко от три месеца. В края на миналата година бяха приети поправки, с които държавата се ангажира да осигури парите за заплати на служителите, както и с тяхното увеличение. От Свещеническия синдикат твърдят, че текстовете противоречат на Конституцията и Кодекса на труда.", "date": "2019.03.08", "title": "Коалицията ГЕРБ-ДПС опрости 8 млн. дългове на Мюфтийството"}
{"url": "https://duma.bg/zadarzhaha-10-dushi-v-silistra-za-falshivi-telk-ove-n187031", "text": "10 души, сред тях и шефът на Националния осигурителен институт в Силистра, са задържани при специализирана операция на МВР за издаването на фалшиви ТЕЛК-ове и документи за пенсия. Това съобщи на брифинг в Бургас главният секретар на МВР комисар Ивайло Иванов, цитиран от радио „Дарик“.  В хода на операцията арести са извършени както на държавни служители, така и на посредници. В събота ще стане ясно на колко от тях ще бъдат повдигнати обвинения, уточни той.  Комисар Иванов подчерта, че операцията е започнала отдавна, но темповете са били забавени за прецизиране на доказателствата.  Най-малко две седмици ще отнеме екстрадицията на Арабаджиеви, които бяха задържани в Барселона след месеци издирване, каза още главният секретар на МВР. При ареста си те не са оказали съпротива. Няма доказателства, че Ветко и Маринела са държани във вилата на Жоро Шопа край Испания против волята си, каквито информации се появиха през последните часове. ", "date": "2019.03.08", "title": "Задържаха 10 души в Силистра за фалшиви ТЕЛК-ове"}
{"url": "https://duma.bg/ninova-sayuzat-gerb-dps-sashtestvuva-otdavna-n187029", "text": "Съюзът ДПС - ГЕРБ съществува отдавна, смята лидерът БСП Корнелия Нинова. Тя даде примери за договорки между двете партии в различни политически ситуации - раздаването на пари на общините, промените в Изборния кодекс, подкрепа за закони на ДПС срещу осигуряване на кворум... Говоря с факти, отсече Нинова и по темата за опрощаването на дълговете на вероизповеданията с промените в закона, които предстоят да се гласуват днес в пленарна зала. Тя отрече категорично да е постигнато съгласие по темата на Консултативния съвет по национална сигурност при президента. Говорихме за спиране на външното финансиране, но нито дума за опрощаване на задълженията, посочи Нинова. Отново ще натаманяват Изборния кодекс, за да си осигурят служебна победа - това ще е работата на парламента в следващите дни, след като поредното 14-то вето на президента бе отхвърлено, каза още Нинова в ефира на Нова тв. БСП ще продължи бойкота на работата на парламента заради отлагането на машинното гласуване, начина на взимане на решенията в изборните секции, отмяната на възможността за касационна жалба във ВАС и отказа от изчистване на изборните списъци. Всичко това се прави според Нинова, за да се спечели служебна победа чрез сбъркани и подправени протоколи, носене на чували - всичко, което се виждали и досега, по думите на Нинова. Казваме че е възможно, а не че ще се случи, посочи лидерът на БСП. Депутатите на БСП няма да се върнат в парламента. Целта на този бойкот е да се защити върховенството на закона и да се открои истината за задкулисието и сделката ДПС - ГЕРБ. Корнелия Нинова вярва, че хората ще разберат целите им. Нинова открои и това, че на фона на предстоящите европейски избори, когато в Европа се говори за гарантирана минимална заплата, в България такава тема не присъства изобщо. Тя призова да започнем да говорим за истинско намаляване на различията в Европа, тъй като въпреки че постоянно се говори за икономически ръст, това продължава да не се усеща от хората в техните заплати и пенсии.", "date": "2019.03.08", "title": "Нинова: Съюзът ГЕРБ-ДПС съществува отдавна"}
{"url": "https://duma.bg/proletta-prodalzhava-topal-i-slanchev-shte-e-8-mart-n187025", "text": "Пролетни температури ни очакват и днес. Слънце, разкъсана облачност и със слаб вятър ще ни радват през празничния 8 март. Температурите достигат 19-24 градуса, за София - около 20. В планините ще бъде предимно слънчево. Ще духа умерен, по билата - до силен вятър от запад-югозапад. Ще се затопля още и максималната температура на 1200 метра ще бъде около 13°, а на 2000 метра - около 7°. Над Черноморието ще бъде предимно слънчево. Ще духа слаб, след обяд - до умерен югозападен вятър. Максималните температури ще са 12°-18°. Температурата на морската вода е 7-8°. Вълнението на морето ще бъде 1 - 2 бала. През почивните дни топлото време ще продължи, температурите ще се задържат високи за сезона.", "date": "2019.03.08", "title": "Пролетта продължава - топъл и слънчев ще е 8 март"}
{"url": "https://duma.bg/mezhdunarodniyat-den-na-zhenata-se-otbelyazva-veche-105-godini-n187026", "text": "Идеята за Международен ден на жената възниква в началото на XX век. Историята на празника започва през 1857 г. в Ню Йорк, когато е организиран един от първите протестни митинги на жените, работещи в текстилните фабрики. Те настоявали за равни права с мъжете, намаляване на работното време и подобряване условията на труд. През 1909 г. Американската социалистическа партия провъзгласила 28 февруари за Национален ден на жената. До 1913 г. американките са го отбелязвали на последната неделя от месец февруари. През 1910 г. на Втората международна конференция на работещите жени в Копенхаген е взето решение за учредяване на \"Ден на жената\", който да се отбелязва всяка година. В резултат на това решение Международният ден на жената се чества за първи път през 1911 г. в Австрия, Германия, Швейцария и Дания, когато повече от един милион мъже и жени участват в шествия. От 1914 г. отбелязването на празника в различните страни е на датата 8 март. Той се свързва в началото на века с борбата за политическо, икономическо и социално равноправие. През 1977 г. Общото събрание на ООН решава 8 март да стане Международен ден за правата на жените и за мир. По традиция днес в София се организира шествие за правата на жените. Сборният пункт е пред Министерския съвет. Шествието ще премине през Парламента и стигне до площад „Орлов мост”. За трета поредна година от организаторите от Българския фонд за жените приканват да се включват не само жени, но и мъже. Тематичният ден е избран, за да се даде гласност на съществуващата според протестиращите дискриминация, основана на пола, в различните сфери на живота.", "date": "2019.03.08", "title": "Международният ден на жената се отбелязва вече 105 години"}
