{"url": "https://duma.bg/igra-na-monitoring-n202008", "text": "В България нищо не е такова, каквото изглежда. Особено, ако е свързано с властови механизми или управленски практики. Обикновено чакаме някой отдалеч и отгоре да ни потупа по рамото или да ни размаха тояга... Това важи с пълна сила и за прословутия  . Уж с препоръките на Брюксел трябваше да сме оправили съдебната система, да сме премахнали корупцията и престъпленията в България... От цяла вечност обаче ЕК ни дава някакви общи препоръки, а положението става все по-хаотично и безнадеждно. Прословутите доклади обичайно излизат в напечени вътрешнополитически ситуации. И всеки ги тълкува според това от коя страна на управленската маса е седнал. Реално обаче смисъл от тези доклади няма. Дали мониторингът ще отпадне или ще остане, е без значение. Българското правителство ще прави каквото му е изгодно и хич не му пука за мъмренето от Брюксел. Интересува го само похвалите и безоблачното безнаказано жувуркане. Мониторингът стана пословичен. Също като приемането ни в Шеген. На всички е ясно, че това е играта на \"големите\" в Брюксел, а не загриженост за правораздаването. Цялата работа е псевдо, а заложници в нея сме ние, обикновените граждани.", "date": "2019.10.23", "title": "Игра на  мониторинг"}
{"url": "https://duma.bg/ananiev-pak-predizborno-dava-poveche-pari-za-zdrave-n202002", "text": "Бюджетът ще бъде разгледан следващата седмица в МС, но при всички случаи мога да заявя, че ръстът на разходите за здравеопазване ще бъде около 500 млн. лв., заяви министърът на здравеопазването Кирил Ананиев при откриването на новия компютърен томограф в отделението по диализа в МБАЛ-Добрич. По думите му ръстът на парите за НЗОК е около 395 млн. лв., увеличение щяло да има и в бюджета на МЗ, като по-значителни ще са парите за трансплантация, за извършване на изследвания с NAT технологията и др.  Пред БНР Ананиев заяви, че се подготвя нова наредба за основния пакет дейности, които се покриват от НЗОК. По думите му новият документ е съобразен с препоръките на Върховния административен съд, който отмени съществуващата. Новата наредба ще бъде готова преди новата финансова година, увери Ананиев.  По-късно БНР съобщи, че в бюджета за 2020 г. с 19 млн. лв. ще се увеличат парите за първичната извънболнична помощ. ДУМА припомня, че общопрактикуващите лекари искаха 25 млн. лв. повече за догодина. През 2020 г. се очакват 265 млн. лв. повече като приходи от здравноосигурителни вноски и 139 млн. повече от трансфери за здравно осигуряване. Здравната вноска остава 8%. От догодина НЗОК ще заплаща скъпоструващите терапии и биологичните медикаменти само след наличие на ефект от лечението.", "date": "2019.10.23", "title": " Ананиев пак предизборно \"дава\" повече пари за здраве"}
{"url": "https://duma.bg/bsp-poiska-obshtinite-da-poemat-komunalnite-uslugi-n202007", "text": "Комуналните услуги като водоснабдяването и сметопочистването да се поемат от общински дружества, вместо да се дават на концесия, настоя председателят на БСП Корнелия Нинова в Хасково. Тя подкрепи кандидата за кмет на града Коста Стоев, издигнат от левицата, листата за общински съветници и кандидатите за кметове на населени места. Според Нинова избягването на концесиите oт чужди фирми ще доведе до поевтиняване на услугите. Тя бе категорична, че е наложително да се промени и централната политика към общините. \"Сега парите от данъците отиват в централния бюджет. Нашето желание е процент от данъците, събрани от Хасково, да остава в Хасково, а не премиерът да ги раздава еднолично за политически дивиденти. Нашият екип поема ангажимента да не вдига местните данъци\", заяви Нинова. Тя отново призова средното професионално образование да се обвърже с бизнеса, а общината да бъде партньор, а не мащеха за малкия и семейния бизнес. Според БСП една от първите задачи за решаване в Хасково е замърсената вода. Подобен проблем има и в Симеоновград, а депата за битови отпадъци са препълнени, обобщиха социалистите. При посещението си в Симеоновград Нинова припомни, че кметовете на левицата подкрепят читалищата, защото те са естественото средище на българщината, съхраняват и развиват културата и традициите. В знак на уважение към работата на местното читалище тя дари 50 тома класическа литература.  Пловдив да се превърне във високотехнологичен център обеща кандидатът за кмет Николай Радев на среща в кв. \"Кършияка\". Заедно с кандидатите за районен кмет д-р Атанас Баташки и съветници в район \"Северен\" той се зарече да промени посоката за развитие на града. В Перник кандидатът за кмет от БСП Станислав Владимиров представи 20 от приоритетите си за ускорено развитие. Сред тях са нови зони за развитие на бизнес, електронна община, контрол върху замърсителите на въздуха и водата, редовно миене на улици и тротоари, поддръжка на зелените площи. Предвидено е развитието на нов екологичен градски транспорт и бърза връзка до София и околните населени места. Социалната демографска политика също е част от програмата на Владимиров - безплатни детски ясли и подпомагане на общинските училища и детски градини за закупуване на консумативи. Социалистът възнамерява да обогати културния календар в Перник с нов музикален фестивал.", "date": "2019.10.23", "title": "БСП поиска общините да поемат комуналните услуги"}
{"url": "https://duma.bg/vlastta-strahuva-5-dni-predi-izborite-n202009", "text": "Броени дни преди вота властта продължава с шумните акции срещу кандидати на БСП за кметове и общински съветници. Явор Божанков, депутат и кандидат за кмет на Горна Оряховица, е бил привикан в полицията да дава писмени обяснения по сигнал за търговия с гласове. Показания били снети от 10 души от региона. ЦИК разреши независимият кандидат за втори кметски мандат в Несебър Николай Димитров и още четирима да бъдат задържани за предизборни нарушения. Двама са в листата на БСП, а другите - от \"Движение 21\". \"Прави силно впечатление, че органите на реда са насочили усилията си изцяло към кандидатите на левицата, като всяка акция е шумно отразявана в медиите\", реагира Националният предизборен щаб на БСП. Социалистите са възмутени, че институциите мълчат оглушително по над 10 сигнала от БСП, свързани с нарушаване на законодателството. \"Няма нито едно \"профилактиране\" на ръководители или кандидати на ГЕРБ, което на фона на кампаниите в Русе, Созопол, Горна Оряховица не прилича на случайност, а на протекция. Институциите си затварят очите за силовите действия на управляващите в общини като Септември, Бяла Слатина, Смолян. Хора с влязла в сила присъда, доказани сводници и лихвари се вихрят необезпокоявано като кандидати на управляващите\", пише в позицията на социалистите. \"БСП винаги е подкрепяла мерките, които целят честното и демократично провеждане на изборите. За съжаление това е поредната кампания, в която институции заемат страната на управляващите в предизборния процес\", гласи становището. Ден по-рано шумна акция бе проведена и в Кресна, където досегашният кмет от БСП е кандидат за нов мандат. Явор Божанков излезе с позиция, в която се закани да не се поддава на натиска. Чистотата и моралът в живота и политиката са принципи, с които не правя компромис, твърди той. Компроматите срещу него включват фалшива новина, че е участвал в катастрофа. \"Натискът продължи с фалшив сигнал в полицията, че някой е принуден с шамари да гласува за мен. Доколкото разбрах, сигналът е изпратен по електронна поща\", обясни той. Божанков е категоричен, че опонентите му са преминали всяка граница, на което той ще отвърне само с усмивка.", "date": "2019.10.23", "title": "Властта \"страхува\" 5 дни преди изборите"}
{"url": "https://duma.bg/uvelichavat-sotsialnata-pensiya-edva-s-889-leva-n202006", "text": "От 1 юли 2020 г. социалната пенсия за старост да се увеличи от 132,74 лв. на 141,63 лв., предвижда проектозаконът за бюджета на Държавното обществено осигуряване за 2020 г., съобщава БТА. Минималната пенсия за осигурителен стаж и възраст се увеличава едва с 14,70 лв. и достига 234,13 лв., а таванът остава 1200 лв. В същото време догодина се очаква пенсионерите да намалеят до 2,137 млн. души заради промените в изискванията за придобиване право на пенсия според КCO. Увеличава се минималният осигурителен доход за самоосигуряващите се от 560 на 610 лв., а за земеделските стопани и тютюнопроизводителите - от 400 на 610 лв. Запазва се максималният осигурителен доход за всички осигурени на 3000 лв. Запазва се осигурителната вноска за фонд \"Пенсии\", както и за другите фондове на ДОО, а също и съотношенията между осигурителите и осигурените. За догодина не са договорени минимални осигурителни доходи. Без налагане на административното им увеличение и при планирано увеличение на минималната заплата с 8,9% (от 560 на 610 мв.), средното увеличение на минималния осигурителен доход през 2020 г. ще е 5,4%. Проектозаконът предвижда обезщетението за бременност и раждане да продължи да се плаща 410 дни. За трета поредна година майчинството остава 380 лв. Запазва се и режимът за изплащане на паричните обезщетения за временна неработоспособност. ДУМА припомня, че КНСБ настояваше в бюджета за догодина майчинството за втората година да стане 415 лв. Минималният и максималният дневен размер на обезщетението за безработица се запазват за поредна година и са съответно - 9 и 74,29 лв. От КНСБ през лятото настояха дневното обезщетение за безработни да стане 12 лв. от 2020 г. Още миналата година от БСП настояваха в бюджета за 2019 г. дневното обезщетение за безработица да стане 16 лв., но управляващите отхвърлиха предложението с мотива, че нивата на безработица са много ниски. ", "date": "2019.10.23", "title": "Увеличават социалната пенсия едва с 8,89 лева"}
{"url": "https://duma.bg/ek-protaka-za-monitoringa-n202005", "text": "Шумните хвалби на властта за окончателно отпадане на мониторинга върху България отново се оказаха мираж. Председателят на ЕК Жан-Клод Юнкер опита да се измъкне от обещанията йезуитски и с половин уста похвали страната ни за мерките за справяне с корупцията и съдебната реформа. Въпреки това обаче мониторингът остава до произнасяне от ЕП и Европейския съвет. \"През последните години България отбеляза впечатляващ напредък в изпълнението на препоръките на комисията. Въпреки че все още са налице предизвикателства, свързани с изпълнението на нужните реформи и поддържането на набраната скорост, отбелязаният от България напредък понастоящем е достатъчен, за да се обмислят прекратяването на действието на МСП и използването на нови механизми за мониторинг на национално равнище и на равнището на ЕС. Ще чуем внимателно становищата на парламента и на съвета, преди да вземем решение\", заявяват от ЕК. Докладът посочва, че за дългосрочни резултати са необходими решимост и последващи действия преди всичко на национално равнище чрез съвета, който ще функционира след приключване на мониторинга и ще бъде съпредседателстван от заместник министър-председателя, отговарящ за съдебната реформа, и от представител на Висшия съдебен съвет. Вероника Данчила, която допреди дни бе премиер на Румъния, обяви, че Механизмът за сътрудничество и проверка (МСП), който позволява на ЕК да следи за напредъка в съдебната реформа и борбата с корупцията, е дискриминация срещу Румъния и България. Според нея той трябва да бъде отменен или да обхване всички държави членки на ЕС. Евродепутатът от ГЕРБ Емил Радев също призна, че мониторингът е дискриминационен. \"България е направила реформите и сме влезли в очертания път. Няма нова дата за доклад и няма нови препоръки\", оптимист бе той. Часове преди доклада евродепутатът от \"БСП за България\" Иво Христов прогнозира, че той ще бъде пореден подарък за правителството в навечерието на местните избори. \"През изминалите години ЕК не просто обезсмисли мониторинга, а го превърна в инструмент за политическа намеса и порочна подкрепа на свои фаворити в София. Това дискредитира самата европейска идея в очите на българските граждани\", обясни той. Според него механизмът се е доказал като неефективен.", "date": "2019.10.23", "title": "ЕК протака за мониторинга"}
{"url": "https://duma.bg/v-malko-tarnovo-ne-iskat-zavod-za-prerabotka-na-otpadatsi-n202000", "text": "Жителите на Малко Търново пуснаха подписка срещу строителството на завод за преработване на отпадъци. Предвижда се да бъде изградена инсталация за производство на електрическа енергия чрез газификация на твърди градски отпадъци, РДФ и утайки от пречиствателни съоръжения. Съоръжението обаче ще е до градския стадион, в близост до жилищни сгради, заяви изпълняващият длъжността кмет на града Тонка Стоева.  Гражданите са недоволни, че проектът не е предложен за обществено обсъждане. Стоева припомни, че Малко Търново попада в границите на природен парк \"Странджа\" и Натура 2000. Според нея отпадъкът на територията на общината няма да е достатъчен, за да се поддържа инсталацията, което означава, че битови отпадъци ще се превозват и от други места. Становища за проекта може да се изпращат до края на месеца.", "date": "2019.10.23", "title": " В Малко Търново не искат  завод за преработка на отпадъци"}
{"url": "https://duma.bg/28-oktomvri-shte-e-neucheben-no-prisastven-den-n202001", "text": "Денят след първия тур на местните избори, 28 октомври, ще бъде неучебен, но присъствен за учители и ученици в цялата страна. Заповедта на МОН е пратена до директорите на училища чрез регионалните управления по образование. Училищата могат да организират занимания в този ден като спортни дейности, посещения на музеи, галерии и други културни институции или обекти с образователно или културно значение.  За понеделника след втория тур на изборите - 4 ноември, все още не е взето решение, поясняват от МОН.", "date": "2019.10.23", "title": "28 октомври ще е неучебен, но присъствен ден"}
{"url": "https://duma.bg/stolichen-direktor-agitira-za-gerb-v-e-dnevnika-na-uchilishteto-n201999", "text": "Бившият зам.-министър на образованието и настоящ директор на столичното 119 СУ Диян Стаматов агитира за ГЕРБ в електронния дневник на училището си. Той е кандидат за общински съветник и с посланието призовава родителите да гласуват за него, като посочва номера на бюлетината и на преференцията.  \"Извинявам се на всички за внасянето на личен и политически елемент в комуникацията ни, но готовността ми да работя за една по-добра столица, ми дава сили да поискам това от вас\", пише Стаматов. Той описва и с какво е допринесъл досега за училището. Посланието му бе разпространено в социалните мрежи и предизвика възмущение. По-късно Диян Стаматов призна, че той е авторът и съжалява, че е използвал служебното си положение, за да агитира в своя полза. По-късно писмото бе свалено. Бившият зам.-министър изтъкна, че държал на честната и почтена, открита комуникация с родителите. Затова и сега, нямайки от какво да се крие или срамува, ги е информирал, че се кандидатира за общински съветник. Изборният кодекс не допуска предизборна агитация в държавни и общински учреждения, институции, държавни и общински предприятия.", "date": "2019.10.23", "title": " Столичен директор агитира за ГЕРБ  в е-дневника на училището "}
{"url": "https://duma.bg/sportat-po-televiziyata-nova-portsiya-machove-ot-shampionskata-liga-n202025", "text": "19.55 Аякс - Челси 22.00 Славия Пр - Барселона 19.55 Лайпциг - Зенит 22.00 Генк - Ливърпул 2.00 Ню Йорк Сити - Торонто 5.00 Сиатъл Саундърс - Реал Солт Лейк 3.30 Фламенго - Гремио 13.00 Турнир във Виена (мъже) 16.00 Турнир в Базел (мъже)", "date": "2019.10.23", "title": "Спортът по телевизията, нова порция мачове от Шампионската лига"}
{"url": "https://duma.bg/volya-sezira-tsik-za-agitatsiya-na-turski-ot-vmro-n202003", "text": "Сигнал до Централната избирателна комисия е подала партия \"Воля\" срещу ВМРО-БНД. Повод за жалбата е предизборен концерт на патриотите в Пещера, на който част от агитацията е станала на турски език. В мрежата бяха разпространени видеа, на които гафът е запечатан. На клипчето на сцената са певецът Орхан Мурад и негова колежка, на третата минута те започват да говорят на турски, а след това тя представя кандидата за общински съветник Николай Рядков. Дамата предупреждава: \"Сега ще каже и на български\". \"Това е грубо нарушение на чл. 181 от Изборния кодекс, който забранява агитацията на език, различен от българския. Това е наглост - партия, която иска да бъде наричана патриотична, да погази именно това правило в предизборната кампания. Още повече, че същите тези псевдопатриоти се биха в гърдите как защитават изискването да се пропагандира само на български. Този случай още веднъж свали маската им, доказва, че са политически лъжци\", атакува председателят на \"Воля\" Веселин Марешки. От предизборния щаб на ВМРО коментират пред \"Клуб Z\", че не са давали указания за агитация на език, различен от български. Те твърдят, че кандидатът им не е призовавал да се гласува за него или друг на чужд език.", "date": "2019.10.23", "title": "\"Воля\" сезира ЦИК за агитация на турски от ВМРО"}
{"url": "https://duma.bg/krum-zarkov-prevarnaha-go-v-politicheska-davka-n202004", "text": "Ситуацията около евронаблюдението на съдебната ни реформа бе определено от зам.-председателя на ПГ \"БСП за България\" като политическа дъвка. В предварителните заявки за отпадане на механизма той не видя повод за радост или гордост. Препоръката съвсем не значи, че това е краят му, подчерта социалистът. Зарков уточни, че тепърва трябва да се изкажат ЕП и съветът, а от левицата се опасяват, че някои от страните членки няма да споделят ентусиазма на комисията. \"Механизмът отдавна изчерпа своето ефикасно действие, той се превърна в политическа \"дъвка\". Вина за това има и Жан-Клод Юнкер, който преди време обеща, че механизмът ще отпадне, като така направи въпроса политически, а не съотносим към обективни критерии\", допълни Зарков. Той изрази надежда, че тази препоръка няма да напомни препоръките за Шенген: \"Имаме много препоръки, но все още сме далеч от това пространство\".", "date": "2019.10.23", "title": "Крум Зарков:  Превърнаха го в политическа \"дъвка\""}
{"url": "https://duma.bg/izprashtat-falshivi-imeyli-ot-imeto-na-nap-n201990", "text": "Фалшиви имейли с уведомление за предстояща ревизия са получили редица клиенти на НАП-Пловдив. В писмата дори се споменава име на \"служител\" в приходната администрация. Те приканват получателите им да се явят на адрес, на който се твърди, че има офис на НАП, и да носят документ за самоличност, както и да последват линк за повече информация. От приходната агенция предупреждават, че това е класическа форма на \"фишинг\" атака, която цели опит за кражба на лична информация в интернет - потребителски имена за достъп, пароли, банкови сметки и други. Писмата са изпратени от името на предполагаемия \"инспектор по приходите\" Веселина Букова. От НАП обаче са категорични, че при тях не работи служител с такова име. Според тях става въпрос за злонамерена атака, която уронва престижа им и призовават гражданите да не отварят фалшивите имейли.", "date": "2019.10.23", "title": "Изпращат фалшиви имейли от името на НАП"}
{"url": "https://duma.bg/oon-ima-demografska-zaplaha-za-balgariya-n201988", "text": "До 2050 г. България ще загуби една четвърт от населението си, пише в доклад на Фонда на ООН за населението. Масовата емиграция на младите хора от Югоизточна Европа поставя България и държавите в региона в много тежка ситуация. От 10-те страни с най-бързо намаляващи популации в света, девет са в Югоизточна Европа, гласи докладът. Причината е комбинация на високата миграция от тези страни и ниската раждаемост в тях. Между 1995 и 2035 г. броят на населението над 65-годишна възраст ще се удвои в повечето от страните в региона, се казва в доклада на фонда. Като се има предвид намаляващият брой на хората в работоспособна възраст, съществува опасност за основни социални услуги като изплащането на пенсии. Има нужда и от повишаване на заплащането, за да бъде спряна тенденцията младите професионалисти да емигрират, констатира Алана Армитаж, регионален директор за Източна Европа и Централна Азия на фонда.", "date": "2019.10.23", "title": "ООН: Има демографска  заплаха за България  "}
{"url": "https://duma.bg/hranite-shte-poskapnat-s-nad-5-dogodina-n201997", "text": "Поскъпването на храните и услугите, което се очертава да бъде с над 5 на сто на годишна база, ще има най-сериозен принос за инфлацията догодина. Това е записано в есенната прогноза на Министерството на финансите, според която до края на 2019 г. Индексът на потребителските цени ще се увеличи до 2,8 на сто. Спадът в безработицата и ръстът на доходите ще се забавят през следващите няколко години. Малко под 5 на сто ще бъде ръстът на цените и на услугите, като двата сегмента ще окажат основно влияние върху ускоряването на инфлацията. Средногодишното поскъпване на живота догодина ще бъде 2,5 на сто, а през следващите няколко години ще се забави леко. Същото ще се случи с доходите и с безработицата. Тази година икономиката ще отбележи ръст от 3,4 на сто, но до 2022-ра година ще се развива малко по-бавно. Най-вероятно това ще доведе и до охлаждането на имотния пазар и ипотечното кредитиране, тъй като ще намалят покупките на имоти с инвестиционна цел, прогнозират още от министерството. Основните рискове пред икономиката ни могат да дойдат отвън - най-вече заради несигурността около Брекзит, търговската война и забавянето на китайската икономика.  Очаква се растежът за цялата световна икономика тази година да бъде не повече от 3%. \"Задаващата се криза има други характеристики в сравнение с 2008 г. Тя ще бъде криза на предлагането, докато  предишната беше криза на търсенето.\", коментира пред БНР от Лондон проф. Димитър Иванов. По думите му тази криза няма как да не  засегне и икономиката на България, а в изнесените положителни данни за икономиката ни имало предизборни нюанси. \"Нямаме нови инвестиции, нямаме подновяване на индустрията. Огромни стратегически проекти в страната са забавени. Ако погледнем и социалната картина в икономиката - тя е трагична. Над 50% от българското население получава под минималната работна заплата. Нищо не се случи в областта на новия икономически модел, нова реиндустриализация\", твърди проф. Димитър Иванов. Според него в страната ни се създава климат, който отблъсква чуждите инвеститори. Той смята, че статистиката не отразява и реалната картина на инфлацията в страната. По думите му тя върви към 6-7%. Проф. Иванов е категоричен, че трябва да се мисли за нов социален и индустриален пакт за развитие на България и той да е между всички политически сили.", "date": "2019.10.23", "title": "Храните ще поскъпнат с над 5% догодина "}
{"url": "https://duma.bg/balgarskite-studenti-v-rusiya-shte-mogat-da-rabotyat-pochasovo-n201998", "text": "Българските студенти и аспиранти в Русия ще имат право да работят почасово и да ходят на стаж, надява се вицепремиерът Екатерина Захариева. След срещата си с външния министър на Русия Сергей Лавров в руската столица тя обяви, че се надява Москва да спази обещанието си за законодателни промени. Около 600 български аспиранти и студенти се обучават в Русия. Захариева обеща да постави въпроса за въвеждане на визови облекчения за българи. Русия предаде за безсрочно ползване на България терена, върху който се намира нашето посолство в Москва, и очаква аналогично действие от София, обяви Лавров на съвместната пресконференция. Той е приел поканата да гостува в България. \"Наистина съжалявам, че не успяхме да подпишем програма за сътрудничество в областта на образованието, културата. Надяваме се, че това споразумение ще бъде готово за подписване през следващата година\", заяви Захариева, без да обясни каква е причината за липсващия договор.  \"С голямо учудване разбирам, че по думите на министър Захариева последната Програма за сътрудничество с Русия в областта на културата, образованието и науката е утвърдената по мое предложение от правителството на Орешарски и подписана от мен през 2013 г. Спали сте 5 години?!\", възмути се бившият външен министър и настоящ зам.-председател на НС Кристиан Вигенин. В социалните мрежи той пусна и програмата за периода 2012-2014 г. Вигенин припомни, че още през 2014 г. е получил покана български външен министър да посети Москва. \"Жалко, че повече от 5 години не им стигнаха, за да направят запомняща се визита. А обстановката е благоприятна\", възмути се той от поведението на ГЕРБ.", "date": "2019.10.23", "title": "Българските студенти в Русия ще могат да работят почасово"}
{"url": "https://duma.bg/zemedeltsite-shte-plashtat-poveche-za-osigurovki-n201996", "text": "Единствено земеделските производители ще се осигуряват през 2020 г. върху над 50% по-високи минимални суми, отколкото през настоящата 2019 г. Увеличение има и при самоосигуряващите се. Ръстът на минималните осигурителни доходи за самоосигуряващите се е с близо 9 на сто. Това гласят едни от основните промени в осигуряването, заложени в проекта на Закона за бюджета на Държавното обществено осигуряване за 2020 година. В проектозакона е записано още, че през 2020 г. ще се запази максималният осигурителен доход - 3000 лв., след като от 1 юли на тази беше вдигнат от 2600 лв. на 3000 лв.  За 2020 година не са договорени минимални осигурителни доходи (МОД). Без налагане на административно увеличение на МОД и при планирано увеличение на минималната работна заплата с 8,9 на сто, средното увеличение на минималния осигурителен доход през 2020 г. е около 5,4 на сто. Увеличава се обаче минималният осигурителен доход за регистрираните земеделски стопани и тютюнопроизводители - от 400 лева на 610 лева. Така сумата се изравнява с размера на минималната работна заплата. Въпреки това, още през миналата година, когато се заговори за подобни промени - земеделските стопани възразиха и изтъкнаха, че няма да успеят да плащат след увеличението. Заедно с това се увеличава и минималният осигурителен доход за самоосигуряващите се от 560 лв. на 610 лева. Произведените количества селскостопански стоки през миналата година са намалели на годишна база, а заедно с тях са спаднали и доходите на фермерите, като в това число са и получаваните от тях субсидии. Това стана ясно от нови данни на НСИ. Единствено поскъпването на селскостопанските стоки осигурява миналогодишния растеж в сектора в условията на намаляващи обеми на произведените стоки за пазара. Стойността на крайната продукция, произведена в селското стопанство за 2018 г., възлиза на 8 млрд. и 457 600 лв., което е с 2,7% повече спрямо предходната година. Увеличението се дължи изцяло на ръст на цените - с 3%, докато във физическо измерение - обеми на произведените количества спрямо 2017 г. е отчетено намаление с 0,3%. Стойността на вложените в селското стопанство през 2018 г. средства за текущо потребление се равнява на 4 млрд. и 794 200 лв., което е със 7,1% по-високо спрямо предходната година. Създадената през 2018 г. брутна добавена стойност в селското стопанство се равнява на 3 млрд. и 663 400 лв. и е с 2,5% по-малко спрямо 2017 г. Нетният смесен доход в селското стопанство през миналата година се оценява на 3 млрд. и 659 900 лв. и е по-нисък с 5,4% спрямо предходната година. Нетният предприемачески доход в селското стопанство през 2018 г. достига 2 млрд. и 447 200 лв. и намалява спрямо предходната година с 8,7%.", "date": "2019.10.23", "title": "Земеделците ще плащат повече за осигуровки "}
{"url": "https://duma.bg/tramp-shtyal-da-pazi-kyurdskiya-petrol-n201989", "text": "Голяма американска компания може да се занимава с добива на петрол в Северна Сирия в интерес на местното кюрдско население. Това беше обявено в понеделник на среща в офиса в Белия дом на президента Доналд Тръмп с журналистите. \"Взехме петрола под защита\", обясни американският президент, коментирайки изтеглянето на американските войски от турската зона на операция в Северна Сирия. Президентът заяви пред репортери, че \"малка група\" ще остане, за да пази петролните находища и други ресурси в североизточната част на страната (това потвърди и министърът на отбраната Марк Еспър). Сенаторът републиканец Линдзи Греъм, един от най-верните съюзници на Тръмп, но и доскорошен противник на изтеглянето, промени мнението си след това съобщение и започна да подкрепя решението на президента. В същото време Тръмп говори доста двусмислено за съдбата на нефтените находища в района. \"Ако си спомняте, аз се противопоставих на американското нахлуване в Ирак с цел да се свали президентът Саддам Хюсеин. Аз бях цивилен и нямах власт в тази област. Въпреки това винаги съм се противопоставял на инвазията в Ирак. Това не беше добро решение. Но винаги съм казвал: \"Ако нахлуете, запазете си нефта! Същото нещо е и тук\", каза президентът на САЩ. \"И ние ще измислим нещо за кюрдите да имат пари. Може би ще осигурим пристигането в региона на една от големите ни петролни компании, така че всичко да се извърши както трябва\", допълнително отбеляза Тръмп. \"Няма големи запаси от петрол в тази област, но всички се борят за наличното\", добави Доналд Тръмп. Междувременно сирийски кюрди изразиха гнева си от изтеглянето на американските войници от районите на Североизточна Сирия, като хвърляха картофи по тях, предаде ДПА. Това се вижда в репортаж, излъчен по кюрдски медии. Конвоите от американски военни машини бяха обсипани с картофи при преминаването им през района на Камишли. Появи се и още един казус - прехвърлените от Сирия в Иракски Кюрдистан американски военни не са получавали разрешение да останат там, съобщи ТАСС, позовавайки се на заявление на оперативното командване на иракската армия. Американските войски са получили разрешение само за транзитно преминаване през Иракски Кюрдистан. Темата за Сирия е основна в започналите следобед преговори Путин-Ердоган в Москва. Разговорът ще бъде \"обстоятелствен, сложен и небърз\", предстои им да обсъдят много теми, каза президентсикят говорител Дмитрий Песков. ", "date": "2019.10.23", "title": " Тръмп щял да \"пази\"  кюрдския петрол"}
{"url": "https://duma.bg/aktsiite-na-boing-se-srinaha-sled-novi-problemi-sas-737-n201992", "text": "Регулаторите на авиоиндустрията в САЩ критикуваха \"Боинг\", след като стана ясно, че компанията е укрила сигнали, че нова система на самолетите 737 МАX дава грешки, пише АФП. Това доведе до спад на акциите на авиогиганта, който се бори с кризата, предизвикана от спирането от употреба на стотици 737 МАX след две фатални катастрофи с над 340 жертви.  Федералната служба за авиацията нарече поведението на \"Боинг\" \"разочароващо\", което търговците на борсите приеха като сигнал за нови проблеми. Спадът на стойността на дяловете на компанията беше с 4,2%, а инвестиционните банки UBS и Креди суис понижиха рейтинга на \"Боинг\".  Новите проблеми дойдоха, след като в хода на разследването на начина, по който \"Боинг\" е въвел в употреба 737 МАX се разбра, че старшият пилот на компанията Марк Форкнър е предупредил свои колеги за необичайно поведение на автоматизираната система за корекция на ъгъла на атака (MCAS) по време на симулации на полети. Подозренията са, че точно агресивна намеса на MCAS е довела до двете катастрофи на пътнически самолети. Системата MCAS е нова за 737 МАX, но както регулаторите, така и пилотите, управляващи този модел, били уверени от \"Боинг\", че неговите системи не се отличават от тези на използвания от години 737.", "date": "2019.10.23", "title": " Акциите на \"Боинг\" се сринаха след нови проблеми със 737"}
{"url": "https://duma.bg/pregovori-na-poluslyapo-s-es-po-subsidiite-za-tets-ovete-n201991", "text": "Тази седмица енергийното министерство започва преговори с Европейската комисия по заявката на България за одобряване на механизъм за подпомагане на въглищните електроцентрали чрез разпределяне на капацитети, за които те да получават сигурни приходи. Разговорите ще са на базата на непълен анализ за адекватността на енергийната ни система и пазара, без яснота за заключенията и предлаганите мерки. Това съобщи \"Медиапул\", позовавайки се на източници от енергийното ведомство. В края на септември енергийният министър Теменужка Петкова съобщи, че е изпратила такова искане до Брюксел, за да гарантира енергийната сигурност и ликвидността на електроенергийния пазар. Бързането е заради изчитащия в края на 2019 г. срок, в който страните членки на ЕС могат да защитят механизъм и да го приложат, за да могат топлоелектрическите им централи да получават такъв вид държавни помощи. Почти година от ведомството обясняват как се работи за въвеждането на капацитет, но изведнъж на тъмно започват преговорите, без да е ясно какво предлага България. Което поражда съмнения сред анализаторите, че механизмът за капацитети, който трябва да замени сегашните плащания за студен резерв, запазени за централите на Ахмед Доган, Христо Ковачки и Кирил Домусчиев, просто ще бетонира същото статукво и след 2025 г. Другата причина, поради която навярно се мълчи за въпросния анализ е, че той трябва да очертае тежестта на въпросните държавни помощи върху стойността на електроенергията за индустрията и бита. ", "date": "2019.10.23", "title": " Преговори на полусляпо с ЕС по субсидиите за ТЕЦ-овете"}
{"url": "https://duma.bg/oshte-edna-niskotarifna-kompaniya-shte-leti-do-sofiya-n201993", "text": "Нискотарифната германска компания \"Юроуингс\" (Eurowings) ще започне полети до летище София на 28 октомври, съобщиха от българския летищен оператор. Летище София не предоставя допълнителни подробности, които се очаква да бъдат разкрити на 28 октомври. Според данни на уебсайта на \"Юроуингс\", компанията ще извършва полети между София и Барселона, Сплит, Валенсия, Будапеща, Прищина, Щутгарт, Берлин, Загреб, Бремен, Хамбург, Рим и Амстердам. \"Юроуингс\" ще пусне полети от София до редица други летища по-късно тази година и през първата половина на 2020 г., също показват данни от уебсайта на компанията. През юли българското транспортно министерство избра консорциум, ръководен от френската Meridiam Eastern European Investments, като победител в търг за възлагане на 35-годишен концесионен договор за управление на летище София. Решението на министерството беше обжалвано и от четиримата други кандидати, които подадоха оферти за договора.", "date": "2019.10.23", "title": "Още една нискотарифна компания ще лети до София"}
{"url": "https://duma.bg/balgariya-otnovo-s-nay-skap-tok-v-evropa-n201995", "text": "Електроенергията за свободния пазар в България вчера беше с най-високата цена в цяла Европа. Постигнатата стойност на пазара \"Ден напред\" на Българската независима енергийна борса бе 56.68 евро/Мвтч и надвишаваше дори тази в Гърция и Италия, където към цената на тока се добавят и допълнителни такси - за достъп и пренос по мрежата, задължение към обществото.  Едно от обясненията за това би могло да бъде плановият годишен ремонт на 6-и блок на АЕЦ \"Козлодуй\". Той обаче започна още на 20 септември и през първите 20 дни - до 10 октомври, не оказва влияние върху борсовата търговия. За конкретния период цената на тока е 56.7 евро/МВтч, докато в Сърбия и Румъния е била на 60 евро. След 10 октомври обаче настъпва обрат и цената в България рязко изпревара тази в съседните държави, въпреки че метеорологичните условия са благоприятни - потреблението е сравнително ниско, а производството от ВЕИ - високо. Точно затова отново възникват съмнения за умишлено ограничено предлагане от държавните производители. От сайта на Българската независима енергийна борса се вижда, че дневното предлагане на електроенергия е с около 1000 МВтч по-малко след 10 октомври. В случая ТЕЦ \"Марица-изток 2\" работи с около 40-45% от капацитета си, като в заявлението си към КЕВР за този регулаторен период е посочила, че й е необходима цена за енергията от 103.7 лв./МВтч, така че да не продава на загуба, а през последните две седмици борсовите сделки се сключват на над 110 лв./МВтч.", "date": "2019.10.23", "title": "България отново с най-скъп ток в Европа"}
{"url": "https://duma.bg/ungariya-ni-priznava-za-vazhen-energien-partnor-n201987", "text": "България е основният партньор на Унгария по отношение на енергийните въпроси и диверсификацията на доставките, смята държавният секретар за информация и международно представителство на Унгария Тамад Менцер, съобщава Emerging Europe. \"Енергетиката е въпрос на националната сигурност и точно по тази причина унгарското правителство се стреми да гарантира, че природният газ може да пристигне в Унгария от възможно най-много източници и по възможно най-много маршрути\", обяснява Менцер. \"Изграждането на Южния газов коридор е определен източник на диверсификация на маршрутите и също така дава възможност за диверсификация на източниците\", добави той. Това ще стане чрез \"Турски поток\", по който руски газ ще бъде транспортиран по маршрута България-Сърбия-Унгария.", "date": "2019.10.23", "title": "Унгария ни признава за   важен енергиен партньор"}
{"url": "https://duma.bg/upravata-na-berlin-odobri-zamrazyavane-na-naemite-n201994", "text": "Правителството на германската провинция Берлин одобри замразяване на наемите за пет години, за да се противопостави на нарастващите наеми на един от най-динамичните пазари на недвижими имоти, предават Асошиейтед прес и ДПА. Лявото правителство на провинция Берлин иска да замрази наема на апартаменти, построени преди 2014 година. Само малка част от берлинчани са собственици на къщи и апартаменти и през последните години наемите в германската столица рязко нараснаха, принуждавайки мнозина да се преместят извън града. Берлин беше Мека на ниските наеми, след като падането на Берлинската стена през 1989 година отвори вратите на икономически депресирания бивш комунистически изток на града, припомня Асошиейтед прес. Това доведе до увеличаване на потока от артисти и други, търсещи по-бохемски начин на живот. Предложението трябва да бъде одобрено от парламента на провинцията. През пролетта хиляди жители на германската столица протестираха срещу растящите наеми и настояха общинският съвет да експроприира повече от 200 хил. апартамента, собственост на големи частни компании.", "date": "2019.10.23", "title": "Управата на Берлин одобри замразяване на наемите"}
{"url": "https://duma.bg/volya-i-sartse-za-dobrite-dela-n201983", "text": "Онези, които ме познават и познават моето творчество, са наясно, че едва ли някога съм \"поръсвал\" или тепърва ще поръсвам с благи думи и венцехваления овластените мижитурки на нашето време. Напротив, винаги съм взимал на прицел и разконспирирал крещящата им тъпота и вроденото дебелоочие. Заради тази моя орисия - да казвам и показвам недъзите на обществото, винаги съм получавал (и получавам) ударите на съдбата. Неведнъж и дваж, а повече от 18 съдебни дела са завеждали срещу мен въпросните властници и винаги с едно и също обвинение - ЗА УРОНВАНЕ НА ПРЕСТИЖА!!! И днес \"амеби\" и \"чехълчета\" с уронен престиж съдят писатели и журналисти в угода на чиновническата държава. Е, как да си изкривя душата и да кажа лоша дума за човек и кмет, който върши добри дела и винаги си изпълнява предизборните обещания за добруването на онези, които са го избрали да ги управлява. Вече два мандата кметува в община Асеновград д-р Емил Караиванов, воден от веруюто да бъде полезен на обществото. Хулиха го какви ли не - от набедени \"приятели\" с нереализирани страсти и химерни мечти до псевдополитически комбинатори, жадни за власт и раздори. А това строеше и настройваше бъдещето на града и въздаваше всекиму дължимото. Той отвори за духовността \"вратите\" и \"прозорците\" на града. Асеновград диша и радва жадните за духовност. Именити спортисти и треньори изказват своята благодарност за положените грижи. Кметът изслушва и помага на страдалци от третата възраст. Подпомага деца и родители в нужда. От години благоустройва и подновява канализацията на занемарените улици в града. Своевременно решава \"брадясалите\" проблеми с водния цикъл. Река Чая вече е бистра - без зловонни миризми и блатни наноси. Квартал \"Запад\" от няколко месеца е преобразен, а неговите жители вече придобиват европейско самочувствие. Преобразени са дворовете и сградите на редица училища и детски градини, строят се и ще се строят нови спортни обекти с благородните помисли за бъдещето на деца и внуци. Но винаги ще се намерят черногледци, на които да се сторят маловажни усилията на кмета и неговите заместници. Имало е и ще има една категория политикани, които в угода на върховия \"Шаман\" се стремят всячески да пречат на читавото. Те не се интересуват от настоящето и бъдещето на своите гласоподаватели - за тях е важно върховният \"Шаман\" да бъде презадоволен! Службата в името на народа е призвание и признание, което не е дадено всекиму. За подобна служба трябва да имаш чисти и неподкупни помисли. Подобни помисли кметът Емил Караиванов отдавна е показал и доказал със своите безспорни качества на управленец. И още нещо искам да кажа на безпросветните черногледци. Преди повече от две хиляди години великият китайски мъдрец Кенто Конфуций е родил безсмъртния афоризъм, който е актуален и днес: \"Не е важно дали котката е черна или бяла, важното е да лови мишки.\"", "date": "2019.10.23", "title": " Воля и сърце за добрите дела"}
{"url": "https://duma.bg/vyara-emilova-bsp-se-vrashta-na-kartata-na-mestnata-vlast-n201981", "text": "- Залогът на тези избори е голям. Трябва да бъде дадено началото на промяната на модела на управление в българските общини. ГЕРБ е на политическата сцена вече около десетилетие и за това време концентрира политически, административен, икономически, финансов и всякакъв друг ресурс. Виждате какво се случва. Неправомерно освободен журналист от БНР се връща на месторабота след устно указание от Бойко Борисов. Президент на БФС подава оставка след разпореждане от същото място. Става въпрос за лична власт, а не за такава, уповаваща се на институциите. По места този процес придоби известност като \"феодализация\". Правителството се хвали с икономически ръстове. В същото време реалните доходи на гражданите не растат. Достъпът на хората до здравна помощ се ограничава. Корупцията е повсеместна. Ножицата между бедни и богати се разтваря все повече и нито една социална система в страната не функционира. Този модел на управление, изграден от ГЕРБ през последните години, трябва да бъде спрян.  - Водим позитивна кампания и правим много срещи с гражданите в цялата страна. БСП традиционно има добри позиции в местната власт. Вярвам, че предните местни избори, когато регистрирахме най-ниския резултат за партията за последните три десетилетия, бяха изключение. Сега ще се върнем на картата на местната власт. Ще увеличим значително присъствието си в местните органи на власт - кметове на общини (включително на областни центрове), на кметства, общински съветници. Местните избори са част от по-голям политически процес, свързан с промяната в България. По-силна БСП в местните органи на власт ще е стъпка в посока на слагането на дългоочаквания край на управлението на Бойко Борисов в България.     - Проблемите на всяка община са различни. Както и способите за тяхното решаване. Все пак, ако трябва да изведа нещо на преден план, това е нашето виждане не просто за необходимостта от промяна в България, а за начините, по които тя ще се осъществи. В началото на тази година партията окончателно прие програмния документ \"Визия за България\". Първи представихме пред обществото политическата платформа \"За по-добър живот в българските общини\". На тази база бяха разработени местните платформи за предстоящите избори. В основата им е разбирането за необходимост от промяна на социално-икономическия модел на развитие на страната. Властта на пазара не трябва да бъде безгранична. Като социалистическа партия вярваме, че органите на държавната и местната власт трябва да имат по-голяма роля в управлението на социално-икономическите процеси в страната.  През последните години се наложи разбирането за държавата и общината като за \"лош стопанин\". Множество общински дейности се приватизират. Останалите под управлението на общините предприятия се източват. На това трябва да се сложи край. Общинската собственост може да се управлява по-добре и в интерес на гражданите. Градската среда може да е по-зелена и създаваща уют. Достъпът до детски градини - да е по-голям, организацията на обществения транспорт - по-добра, достъпът до здравни услуги - по-широк, сметопочистването - по-качествено, изразходването на обществени средства - по-ефективно, и т.н. За всичко това е нужно община, която стои по-близо до проблемите на хората и на чиято роля се гледа като на възможност за подобряване на техния живот, а не като на средство за лично облагодетелстване и на пречка пред социално-икономическия прогрес. Това е нещо, което БСП може не само да обещае, но и да предложи на гражданите. - БСП има широка палитра от кандидати. Имаме достатъчно успешни кметове, които ще се явят на тези избори, за да спечелят отново доверието на хората. Имаме утвърдени народни представители, готови да пренесат своя опит от политиката на национално ниво в родните си места като бъдещи кметове. Засиленото присъствие на млади кандидати за кметове и общински съветници ще внесе енергия и свежи идеи - не само в кампанията, но и в бъдещото управление. Над 500 са младите хора в нашите листи. Политическата формула на участие в местния вот е различна - партийни кандидати, безпартийни, но участващи от името на \"Коалиция за България\", издигнати от инициативни комитети. Профилът на бъдещите ни кметове също е разнороден - утвърдени политици на национално или местно ниво, икономисти, юристи, хора от социалната и хуманитарната сфера, инженери и пр. Общото между тях е амбицията да направят по-добър живота на хората в своята община. - Вярвам, че промяната ще започне от по-малките населени места. Промяната ще започне от Силистра и от общини, в които проблемите по същество са идентични - обезлюдяване, липса на инвестиции и работни места, лошо здравеопазване. Например за Силистра в програмата на кандидата за кмет Момчил Неков и кандидатите за общински съветници виждаме мерки като спиране на преминаването на тировете през града, по-евтина питейна вода, нула лева такси за детски градини и детски ясли, създаване на общински гаранционен фонд с капитал от 1 млн. лв. за стимулиране и подпомагане на начинаещ и малък бизнес, създаване на марка \"Произведено в Силистра\" и т.н. Кандидатите ни имат конкретно разработени мерки за решаване на всички местни проблеми, което печели доверието на хората. - Преди всичко изборният резултат трябва да бъде опазен. Това казваме на всички наши членове на избирателни комисии. Въпреки сложността на вота, се надявам да не се стигне до хаоса от 2015 г., когато часове наред представители на изборни комисии чакаха да предадат протоколите си и да отчетат резултатите. Нашите членове в ОИК и СИК са подготвени. Моят апел към тях е да си свършат работата професионално и да сигнализират за всяка нередност или опит за фалшифициране и подмяна на вота.  На места гласуването ще става дори с четири бюлетини. Ще трябва да се отбелязва и преференциален вот, което ще забави процеса. Призовавам гражданите към активност и търпение, защото сега могат да изразят своята воля и те ще определят местните управленци за следващите 4 години.  - Да гласуват! Да гласуват с разум и сърце, без страх! Защото хората, за които ще дадат гласа си, ще трябва да решават техните проблеми в следващите 4 години. Да изберат кметове, които не са кукли на конци, а такива, които имат реална визия за общината и ще работят за своите съграждани!", "date": "2019.10.23", "title": "Вяра Емилова:  БСП се връща на картата на местната власт"}
{"url": "https://duma.bg/vinagi-po-petite-na-istinata-n201980", "text": "Участ такава си е избрал Крум Василев - все да търси истината. Забравената, оспорваната, потъпкваната историческа и житейска истина. Новата му книга \"По петите на истината\" (изд. \"Захарий Стоянов\") бе предхождана от други книги, търсачки на истината  - \"НЕ на неистините\" и \"ДА на истината\".  Заглавията само подсказват, че воюването за истината е веруюто на публицистиката на Крум Василев. То му донесе наградите \"Николай Хайтов\" и \"Георги Кирков\". Това непрекъсното утвърждавене на истината, отрицанието на неистините, разобличаването на лъжите  и на премълчаванията прави неговото публицистично творчество концептуално, а в изкуството това свидетелства за стил и никак не е маловажно за силата на въздействието му. Крум Василев не отстъпва от тази позиция, независимо какво пише  - публицистична статия, полемично антрефиле,  слово за  събрание, политически анализ, изказване на представяне на книга, рецензия, спомен, интервю...  И винаги има непоклатими аргументи за тезите, които защитава.  Така че Крум Василев знае много добре какво прави и защо го прави, дори не се уморява да го прави и на тази почтена възраст - върви към стоте години. За разлика от много наши събратя публицисти, които обстрелват халосно злобата на деня - веднъж от едно гюме, друг път - от друго, доверявайки се на неистини и фалшиви новини (а фалшивите новини най-често ги разпространяват властимащите.) За Крум Василев словото не е цвете, цветята увяхват, само изкуствените - не, но те не миришат. И не е толкова важно дали словото е цветно или безцветно, дали ухае или не ухае. По-важното е дали има силата да ти бръкне в душата, да не ти дава мира, да те поядоса, дори да те разгневи. А какво може да те разлюти повече от лъжи и фалшификации, представяни за истини; какво може да те подразни повече от скриването и замазването на реалността, от изопачаването на историята и манипулирането й.  Има какво да предизвиква Крум Василев да заостря перото си. Френският посланик Льобедел обявява 9 септември 1944 г. за ужасна дата в историята на Европа. \"За това не се бяха досетили и най-стимулираните от Джорж Сорос български историци\" - си казва Крум Василев, и без излишен патос разказва какво наистина е станало на тази дата, за да попита ще отрече ли някой, че победата над хитлерофашизма беше радостно, а не ужасно събитие. Обяснимо авторът не пропуска да подчертае безспорния факт, че 9 септември направи възможен Народния съд и с аргументи от съчиненията на европейски историци разкрива как е осъществено възмездието у нас и в другите европейски страни. И пак с факти доказва, че Девети септември е както завършък на борбата на българския народ срещу монархофашизма, така и начало на един път, който извежда страната сред развитите страни, за да изпадне след 1989 г. до най-бедната страна в Европа. На този \"ужасен\" въпрос как се стигна до това, още няма отговор.  В друга статия Крум Василев доказва, че името на Георги Димитров е живо и днес, подвигът му на Лайпцигския процес не е забравен по света. И без да преувеличава делото му и без да премълчава политическите му грешки, авторът прави поучителна за читателя разходка по Димитровите места - Ковачевци, къщата-музей на \"Опълченска\" и... празното място на някогашния мавзолей.   И като се е обрекъл на истината, това не е потупване по гърдите, а вярност за свято служение:  За НОВА (Новоосвободителната въстаническа армия на България) например разказва, като сваля \"ореола, с който биваше някога обкичвана и който й вредеше, но и без чернилката, с която незаслужено престъпно е обливана\". Авторът разтваря учебници по \"История и цивилизация\", написани по държавните изисквания, които в продължение вече на 17 години набиват в главите на младите лъжи. Според държавните учебни програми, няма НОВА, няма да откриете и думите антифашистка борба или антифашистка съпротива. Имало било комунистическа съпротива (лъжа - не е само комунистическа!), пък тя на всичкото отгоре била слаба и незначителна (втора лъжа!), съпротивата била ръководена от една чужда държава в неин собствен интерес, а не на българския национален интерес (трета лъжа!). И още, и още...   Не е безстрастен Крум Василев към своята партия. В текстовете \"pro domo sua\" не се отказва от своя повик \"Назовете идеала!\", за него  социалистическата идея за по-човечен свят е жива. И БСП за него трябва да бъде автентична социалистическа партия, а не само по название автентично лява. И дава примери в друга статия с китайския социализъм.  ", "date": "2019.10.23", "title": "    Винаги по петите на истината "}
{"url": "https://duma.bg/kratki-novini-n201986", "text": "Шест години след влизането в ЕС Хърватия получава зелена светлина от Еврокомисията за присъединяване към безвизовото Шенгенско пространство на блока, съобщава \"Блумбърг\". Очаква се решението да бъде публично оповестено във вторник според запознат с въпроса, който държи на анонимността, защото решението е поверително. Европейският съвет все още трябва да подпише присъединяването на Хърватия. Хърватия е последната страна, която се присъедини към ЕС. Сред 10-те процента най-богати хора на света за пръв път има повече китайци, отколкото американци, пише в. \"Гардиън\", цитирайки проучване на \"Креди суис\". Сред 10-те процента най-богати хора китайците вече са 100 милиона, а американците 99 милиона. Бързата трансформация на Китай го е превърнала в същинска пазарна икономика, което е довело до рекордния брой богати хора, обобщава банката. Норвежката полиция съобщи, че са простреляли въоръжен мъж, който откраднал линейка в Осло и е ударил и прегази няколко души, съобщиха местните медии. Сред потърпевшите е и бебе. Въоръженият мъж е задържан от полицията. Той е в тежко състояние. Властите не казват дали инцидентът се разглежда като планирана атака. Таксиметров шофьор се е удавил в Италия по време на силни бури на север, наводнили градове и разрушили мост. Над 100 души бяха евакуирани в понеделник в района на Лигурия, а пожарникарите извършиха 900 операции в северната част от Милано до Генуа, докато нарастващите води заливаха пътища и железници. Двама мъже на възраст 61 и 84 години са изчезнали в друга част от района, засегнат от бурята. Река По се покачи с над 3,5 метра за период от 24 часа.   ", "date": "2019.10.23", "title": "Кратки новини"}
{"url": "https://duma.bg/shtrihi-kam-edin-balgarski-patent-n201982", "text": "Попитали радио Ереван що е то емоционална експлоатация. Идете в България и ще разберете за дни какво е това, отговорило радиото. Не ни е достатъчно, че вече 30 години седим като върху буре с барут, ами гадостите ни заливат всеки ден. \"Предизвикателства\", както галено ги наричат някои политици. Щото \"проблеми\" звучи лошо. Примери много.  ...Дойде птичият грип, под чиято угроза всички преживяхме катаклизъм, и без кокошки в задния двор. Огромни загуби и поражения бяха нанесени от тази напаст на българското стопанство и в частност на родните производители на патки, които се оказаха най-потърпевши от епидемията. Вълната от тази болест премина през страната в края на декември 2017 г. и началото на януари 2018-а. Щетите обаче остават и са големи. България е в топ 3 на световните производители на патешко месо, нарежда се веднага след Франция, твърдят познавачи. В страната ни обаче заради масовото разпространение на заразата бяха засегнати десетки патешки стопанства и умъртвени стотици хиляди птици.  ...Дойде лудата крава. Не, не става дума за кравата, която мина границата и чийто живот ЕС милостиво пощади. Кравата се върна все пак, за да умре на родна земя. Става дума за времето, когато ни побъркаха с едно преживяване, маскирано като грижа за малкия и дребен добитък. Дни наред показваха разплаканата за стадото си баба Дора, която за нищо на света не искаше да заколи козичките си. Този екзистенциален избор не подмина повечето малки стада, които отидоха марцина под ножа. Не знаем как го преживяха стопаните на тези живинки, но ние съпреживяхме и тяхната болка. ...Дойде друга страшна диагноза - африканска чума. Този път го отнесоха свинете, на път сме да им  кажем сбогом. За по-малко от месец от началото на това заболяване то вече се разпространи в регионите, където се отглеждат промишлено 90% от прасетата в България. За броени дни болестта, за която няма ваксина, лечение и застраховка, успя да стигне до два от най-големите свинекомплекса, с което буквално изтри индустриално отглежданите животни у нас. В комбинация с повишените цени на международните пазари. Статистиката не ни беше спестена, както и лютите битки между институциите. Не бяха ни спестени и натурални кадри от избитите прасета. Загубите от африканската чума не са окончателни, но може да надминат 2 млрд. лева!  Протестите не спираха всеки ден, но \"грижата\" за спиране на епидемията взе жертви и от стопаните, които и физически, и емоционално изживяват все още щетите и очакваните обезщетения. В резултат - свиневъдство у нас няма и скоро няма да има. Няма опасност да подбиваме пазара на онези, които се чудят къде и на кого да продадат залежалата си  продуция зад граница. Месо, което в повечето случаи е далеч от онова свинско, с което сме свикнали. Но млъкни, сърце!  ...Научихме и как врачани открили червеи във водата от дворните чешми. Местните хора се притесняват от качеството на водата и не знаят годна ли е за пиене. Веднага долетя отговорът: зараза няма. Директорът на инспекцията, докторка, обясни, че това било т.нар. конски косъм - паразити, които виреят основно в чисти води. Ерго, водата е чиста! Животинките били безвредни за човека, ама не било редно да изтичат от водопреносната мрежа... Ти да видиш!  Между тези преживявания са надигнаха нови - спрял ли е радиото шефът му, защо и кой го е спрял, кой е вдигнал телефона за тет-а-тет разговори с директора и т.н. Вълнения в радиото, вълнения вън от него, дали за пари или за диктатура става дума - кой да ти каже. Като при Гешевиадата - единия ден едни протестират срещу него, на другия ден други протестират в негова защита, иди разбери кой крив, кой прав - както впрочем си е изобщо в нашето правосъдие. А през това време Евростат отчита, че пак сме начело по бедност и риск от пълно социално сриване, първи сме и по темпове на износа на население в чужбина. Но иначе ще си имаме главен прокурор като слънце, та ще има малко радост за \"огрените\" от слънцето хора. Ще видим, като се върне от Америка...  Междувременно изборите вече са тук, властници бързат да заровят стари изкопи, подменят пейчици в София и в други градове, обещават бъдеще невиждано. За да влезе после всичко в старото си русло и отново да ни завърти в емоционална експлоатация за пример. Това е по-широко понятие от трудова експлоатция.  Обаче птичият грип пак се завръщал, ужас! ", "date": "2019.10.23", "title": "Щрихи към един български патент "}
{"url": "https://duma.bg/narodi-sreshtu-pazara-n201984", "text": "Чилийците и еквадорците шамаросаха капитализма и вкараха свободния пазар в народни рамки. Двете камари на чилийския парламент одобриха законопроект, който разрешава на президента Себастиян Пинера да отмени собственото си решение за рязко вдигане на цените на билети за метрото. По-рано този месец правителството му вдигна цената на метрото с 30 песо ($0,04) до максимум 850 песо ($1,2). Това изкара хората на улиците, пламнаха не само столицата Сантяго, но и други градове, последваха и ожесточени сблъсъци със силите на реда. Недоволството достигна такива мащаби, че Пинера въведе извънредно положение и комендантски час. А срещу социалното недоволство бяха хвърлени армия и танкове. Чилийците не бяха виждали танкове от 1973 г., когато хунтата на Пиночет извърши преврат и потопи в кръв страната. Но дори и това не стресна разгневените чилийци и протестите прераснаха в безредици. Загинаха 11 души и ООН поиска разследване на действията на властите. Пинера, който е един от най-богатите чилийци и е привърженик на свободния пазар, даде заден и поиска от законодателите разрешение да си подвие опашката. Подобна развръзка се случи и в друга латиноамериканска държава - Еквадор. В началото на месеца президентът Ленин Морено реши да отмени субсидиите върху бензина и дизелово гориво, а цените им съответно скочиха със 120%. Очевидно този човек погрешка е бил кръстен на името на историческата личност, извършила революция за социална справедливост. Най-малката по територия латиноамериканска държава бе залята от масови протести и Морено също се видя принуден да подвие опашката - отмени указа си срещу субсидиите. Протестите на чилийците и еквадорците постигнаха победа, макар и малка, над капитализма. Тяхната непримиримост пред диктата на свободния пазар е доста поучителна за нас, българите. Преди три години цените на метрото и транспорта бяха вдигнати с над 50%, но масови протести нямаше. За разлика от Чили и Еквадор явно сме безсилни пред диктата на капитализма.  ", "date": "2019.10.23", "title": "Народи срещу пазара"}
{"url": "https://duma.bg/datata-n201977", "text": "1863 - В СВИЩОВ СЕ РАЖДА ПАНТЕЛЕЙ КИСЕЛОВ, ВОЕНЕН ПЪЛКОВОДЕЦ (УМИРА 1927 Г.). Генерал от пехотата. Известен като победителя край Тутракан, герой от добруджанската кампания от 1916 г., герой от сраженията при Гечкенли и Селиолу в Балканската война и от отбраната на Видинската крепост през Сръбско-българската война (1885). През своята бляскава кариера е начело на най-елитни части от българската войска. Кавалер на високи военни отличия. 1920 - РАЖДА СЕ ДЖАНИ РОДАРИ, ИТАЛИАНСКИ ПИСАТЕЛ (УМИРА 1980 Г.). След смъртта на двама близки приятели и затварянето на брат му Чезаре в концентрационен лагер става член на Съпротивата и през 1944 г. се присъединява към Италианската комунистическа партия. През 1948 г. започва работа като журналист във в. \"Унита\" и пише книги за деца. През 1970 г. е удостоен с престижната награда \"Ханс Кристиян Андерсен\". Сред най-известните му творби, издавани и на български език, са \"Приключенията на Лукчо\", \"Продавач на надежда\", \"Приказки по телефона\" и др. 1942 - РАЖДА СЕ МАЙКЪЛ КРАЙТЪН, АМЕРИКАНСКИ ПИСАТЕЛ, СЦЕНАРИСТ И РЕЖИСЬОР (УМИРА 2008 Г.). През 1969 г. излиза романът му \"Щамът Андромеда\", който бързо става бестселър и скоро след това е екранизиран. През следващите години Крайтън активно пише художествени и публицистични книги, сценарии, работи като режисьор. Сред произведенията му се открояват преведените и на български език книги \"Джурасик парк\", \"Фатален срок\", \"Състояние на страх\", \"Жертвата\", \"Големият влаков обир\" и др. Удостоен е с множество литературни и кинематографични премии, критиците го наричат \"бащата на технотрилъра\". 1959 - РАЖДА СЕ АТАНАС КОМШЕВ, СЪСТЕЗАТЕЛ ПО БОРБА КЛАСИЧЕСКИ СТИЛ, ОЛИМПИЙСКИ ШАМПИОН (УМИРА 1994 Г.). Възпитаник на НСА. Печели златен медал на Олимпиадата в Сеул през 1988 г. Трикратен световен вицешампион - 1982, 1983, 1986 г. Носител на два бронзови медала от световни първенства (1985 и 1987). Два пъти е печелил Европейското първенство по борба (1984 и 1986). 2002 - ТЕРОРИСТИЧЕН АКТ В МОСКВА. На тази дата в 21 ч. московско време над 50 чеченски терористи нахлуват в театралния център на ул. \"Дубровка\" по време на популярния мюзикъл \"Норд-Ост\". Терористите взимат 916 заложници, сред които 62-ма чужденци, и настояват да се прекрати операцията на федералните войски в Чечения. На мястото идват спецчасти, а терористите заплашват да взривят сградата. Сагата приключва на 26 октомври, когато руските командоси атакуват сградата. Според официалната информация убитите терористи са 42, 129 са жертвите от заложниците.", "date": "2019.10.23", "title": "Датата"}
{"url": "https://duma.bg/markiz-do-sad-vliza-v-teatar-balgarska-armiya-n201975", "text": "Премиерните спектакли на \"Маркиз дьо Сад\" от Дъг Райт са днес и утре, 23 и 24 октомври, в Театър \"Българска армия\". Постановката е на Иван Урумов. Превод Матей Тодоров. Сценография и костюми Нина Пашова, музика Добрин Векилов-Дони, пластика Татяна Соколова - гост, визуални ефекти Петко Танчев - гост, фотограф Адриана Янкулова.  От време на време в човешката история се появяват личности, които провокират общоприетите норми в обществото, изпробват границите на морала и преобръщат всички представи за това какво означава да бъдеш човешко същество. Един от най-дискутираните и най-скандалните сред тях е Маркиз дьо Сад. През годините мнозина са се опитвали да търсят различни психологически квалификации, с които да го обрисуват, но някак безплътни и кухи остават опитите да бъде обяснен Маркиз дьо Сад. Едно определение обаче присъства във всички произведения, посветени на него - скандален.  Пиесата също би могла да бъде наречена от някои \"скандална\", но тя е по-скоро впечатляваща, шокираща и поучителна приказка, проследяваща битката между любовта и страстта, както и между бруталността на цензурата и непредвидимите последствия от изразяването на свободната мисъл. Пиесата разказва за последните години на Дьо Сад (Георги Кадурин) в лудницата \"Шерантон\", където отделен от света, пише перверзните си съчинения. Съюзници са му възможно най-нелогичните съмишленици - девствена перачка и един свещеник - Абат дьо Кулмие (Явор Бахаров). Перачката Мадлен (Луизабел Николова) не само тайно изнася ръкописите на маркиза, но тя е и най-ревностният му читател. Скандалната слава на романите стига до самия Наполеон и той изпраща зловещия д-р Роайе-Колар (Георги Къркеланов). Когато официалната власт в лицето на доктора решава да накаже автора на скандални бестселъри, манастирът се оказва тесен за обитателите си. Лишен от перата и мастилото, Маркиз дьо Сад прекрачва в реалността и мрачните и кървави фантазии, които преди са се изливали върху листа, сега бледнеят пред случилото се... В общата картина се вплитат и персонажите на опечалената съпруга на Маркиз дьо Сад - Рене Пелажи (Антоанета Добрева-Нети), архитект Мосю Пруи (Тигран Торосян) и Мадам Ройе-Колар (Луизабел Николова).", "date": "2019.10.23", "title": " Маркиз дьо Сад влиза в Театър \"Българска армия\""}
{"url": "https://duma.bg/sedmitsa-na-ruskoto-kino-s-vhod-svoboden-n201976", "text": "Вход свободен е обявен за Седмицата на руското кино в България. Прожекциите в рамките на проявата, превърнала се в традиция през последните години, ще зарадват ценители в София от 23 до 29 октомври и в Пловдив от 25 до 31 октомври. Церемонията по тържественото откриване на събитието в столицата ще се състои днес от 19 ч., в голямата зала на Руския културно-информационен център (ул. \"Шипка\" 34). Публиката ще има възможност тази вечер да гледа филма \"Бик\" (2019), а също така да се срещне с режисьора Борис Акопов и Сергей Двойников - един от актьорите, снимали се в лентата, уточни за ДУМА ръководителят на отдел \"Култура и кино\" в РКИЦ Владимир Ястреба. В представителната делегация, която ще гостува в България по повод Седмицата на руското кино, е и Никита Волков - изпълнителят на главната роля в \"Чернова\" (2018). Прожекцията (на режисираната от Сергей Мокрицки фантастична творба по едноименния роман на Сергей Лукяненко) в София е на 24 октомври, а в Лъки Дом на киното (ул. \"У. Гладстон\" 1) на 25 октомври ще даде началото на филмовите дни в Пловдив. Почитателите на седмото изкуство ще имат възможност да се запознаят и с Евгений Торес - режисьора на \"Трудностите на оцеляването\" (2019). Лентата ще бъде показана в РКИЦ в петък, а в града под тепетата - в събота. Комедията \"Любовници\" (2019) ще разсмива зрителите в столицата на 26 октомври, а в Пловдив на 28-и. \"Газ\" (2019) ще очаква киномани в неделя в София, а във вторник и в Лъки Дом на киното. \"Аз отслабвам\" (2018) ще може да се гледа в понеделник в РКИЦ, а в сряда ще гостува в Европейската столица на културата 2019, където на 27-и ще се насладят и на \"Бик\". \"Вечният живот на Александър Христофоров\" (2018) на 29 октомври ще е финален щрих за Седмицата на руското кино на \"Шипка\" 34 , а другия четвъртък и на ул. \"У. Гладстон\" 1 в Пловдив. Специално за зрителите у нас всички филми ще са с български субтитри, подчерта Владимир Ястреба. И добави, че проектът се реализира като част от честването на 140-годишнината от установяването на дипломатическите отношения между двете държави, а сред целите му са развитие на международното културно сътрудничество и укрепване на връзките ни в областта на киното. Организаторите на филмовата седмица са Министерството на културата на Русия, посолството на Руската федерация в България, Представителството на \"Россътрудничество\" в страната ни - Руският културно-информационен център в София, продуцентската компания \"Fest-Film\", както и \"Вяст плюс\".", "date": "2019.10.23", "title": " Седмица на руското кино с вход свободен"}
{"url": "https://duma.bg/nabedenite-koruptsioneri-n201978", "text": "Догодина се навършват две календарни десетилетия, откакто Асоциацията за борба против корупцията в България (А. Б. К. Б.) полага усилия за редуциране на употребата на \"сребърни аргументи\", както още древните римляни са наричали подкупите. Извършените през този период многопосочни проучвания от страна на А. Б. К. Б. на различните форми на корупционни практики в България изваждат наяве една картина, която принципно се различава от широко разпространената обща представа за ситуацията с разпространението на корупцията у нас. Оказва се, че злият дух не е в чак такива размери, с каквито го привиждат множеството от българските граждани. Корупция наистина има, и то в големи размери, но все пак една част от тръжните процедури с публично финансиране, както и изразходваните по други канали средства от държавния бюджет, са  но не поради мотивация от страна на служители, които са били подкупени, за да действат в разрез със своите задължения. Просто госпожите и господата, госпожичките и господинчовците на държавна ясла или не са толкова смели, че да се занимават с корупция, или просто не им е било направено съответното изгодно предложение, но е безспорен факт, че нецелесъобразното изразходване на държавни средства е извършено единствено поради неглижиране, т. е. неизпълнение на техните служебни задължения. Мотивацията за подобен тип поведение на служителите в националната и местната администрация е сложен комплекс. От една страна, така е реализиран де факто принципът на утилитаризма: да се получи максимално удоволствие срещу минимално страдание, или преведено на езика на трудовото всекидневие, това означава да бъде получено възнаграждението срещу минимални усилия. Този тип морал нанася значителни икономически вреди на българския суверен при извършването на тръжни процедури с публични средства от страна на държавните служители. На предварителния етап преди одобрението на печелившия кандидат \"спестяването\" на служебни усилия е многопосочно. Първата \"мина\" е още при определянето на параметрите по отношение на необходимото количество и съответното качество на артикулите (стоките) и/или услугите, които ще бъдат обект на тръжната процедура. На този етап вариантите за  които ще бъдат нанесени на държавата, са много. Например през пръсти извършена оценка може излишно да завиши количествата и качеството, което би раздула разхода за дадена обществена поръчка. Или същото недобросъвестно действие, но в обратна посока: изчисления, които съдържат недостиг на количества или дадено мнение, че и едно по-ниско качество, би удовлетворило изпълнението на конкретната поръчка. Но после тези скрити дефекти на прогнозната документация за провеждането на тръжната процедура излизат наяве, а тяхното отстраняване - ако изобщо е възможно - изисква по-голям финансов ресурс, отколкото ако първоначално подготовката на тръжната процедура от страна на държавния служител е била извършена добросъвестно. Често мотивацията за поведение от този стереотип у даден държавен служител е информацията, с която той разполага за корупционни практики на негови колеги. Тя го демотивира да изпълнява със старание задълженията, следващи от изискванията на длъжността, която заема. Демотивация от рода \"Не стига, че не далаверя,  Айде, бе, да не съм луд!\" Американският политолог Самюел Хънтигтън (18 април 1927 - 24 декември 2008 г.) още през миналия век заключава, че \"От гледна точка на икономическия растеж единственото по-лошо нещо от общество с ригидна, твърде централизирана и подкупна администрация, е общество с ригидна, твърде централизирана и неподкупна бюрокрация\". Но самото обстоятелство, че понякога правителството в дадена държава (но определено невинаги) чрез своите намеси в икономиката създава обстановка, при която не може да се разчита на съществуващи механизми за ефективно разпределение на публичните ресурси, съвсем не е аргумент за \"оздравителния ефект\" от корупцията. В такива случаи корупцията също би могла да доведе до грешки и да навреди на икономиката. Подобно заключение може да бъде направено и по отношение на корупционното нарушаване на утвърдени политически механизми или организационни процедури. Резултатът може да се окаже вреден за политическата стабилност и интеграция, както и за ефективността на дадена организация. Всъщност при недобросъвестното, макар и не преднамерено и без пряко финансова изгода, изпълнение на служебните задължения, е несъмнено налице неявно облагодетелстване на държавния служител. Вместо да вложи условно например 200 работни часа, за да подготви съответните изискуеми параметри за изготвяне на документацията за тръжната процедура, като държавните интереси да бъдат напълно защитени, служителят действа неефективно и реално влага само 100 работни часа. Налице е  тъй като, макар и да си е икономисал усилия, служителят получава пълното си възнаграждение за 200-те работни часа. Тази порочна схема е в действие на всички нива на държавната администрация. Неофициалните разговори, които лично съм провеждал в качеството ми на председател на УС на А. Б. К. Б. с видни български политици, с опит относно функционирането на държавната администрация, разкриха катастрофална ситуация. Както директно обобщи един от моите събеседници: \"Опитаме ли се да въведем повсеместно високи стандарти за изпълнение на служебните задължения, ще срещнем автоматична съпротива, която би могла напълно да затормози функционирането на държавната машина. Освен това, за да го направим, нашата партия трябва да разполага със съответния властови ресурс. Това би било равносилно на политическо самоубийство за нашата партия, понеже, ако реализираме дори само опит за реформиране на КПД-то на администрацията, ще паднем от власт\". Вероятно подобни са разсъжденията на функционерите на ръководни постове в целия политически спектър. Именно инстинктът за самосъхранение се явява ефективна спирачка на партокрацията срещу опит за радикално оптимизиране на функционалността на държавната администрация. Или както многовековният опит на българския народ показва: \"Не си слагай пръста там, където скърца!\" Ето защо българската държавност не е в състояние все още да постигне зрялост. Понеже, както заключава преди повече от един век френският учен юрист М. Ориу: \"Зрялата държава се стреми да осъществи в себе си политическа свобода и в същото време социална справедливост\". Суровата социална реалност за мнозинството от българското население неумолимо налага появата на нов политически продукт. Нова конструкция на държавното управление, в която да преобладава републиканската идея. Това е възможността гражданите реално да участват в държавното управление, както и  върху лицата на избираеми публични постове, и то през самия мандат. Понеже шансът за оценка единствено чрез пуснатата бюлетина през цепката на избирателната урна категорично изостава във времето спрямо необходимостта на житейската действителност. Освен това то превръща делегираната от страна на суверена власт на практика е невъзвръщаема по време на целия мандат. Всъщност властприлагащите индивиди (властимащ е единствено суверенът!), се превръщат в узурпатори на власт. Както пише политологът Робърт Майстер: \"Взето само по себе си, представянето е средство, позволяващо на хората да преобразуват държавата, (докато) само за себе си то е средство, позволяващо на държавата да контролира хората\". Тази хипертрофия на т. нар. представителна демокрация, поне у нас, се е самолегитимирала като враждебна на гражданите. Всъщност този дефект на държавното управление, което не е контролирано от суверена, е отбелязан още от Жан-Жак Русо в неговия труд \"За обществения договор\" (Книга трета, глава петнадесета, с. 171): \"Английският народ мисли, че е свободен; той дълбоко се лъже, защото е свободен само докато избира членовете на парламента; свършат ли изборите, той е роб, той е нищо\". Твърде дълъг е пътят, който е необходимо да измине българският народ, за да промени ситуацията. Но друг вместо него няма да свърши това дело. Не и (псевдо)елитът, в никакъв случай, това би било собственото му харакири!", "date": "2019.10.23", "title": "Набедените корупционери"}
{"url": "https://duma.bg/prosto-ekskurziya-n201985", "text": "Ако някой има смислен отговор за какво точно се разходи до Москва външната ни министърка Екатерина Захариева, нека сподели. От нескончаемата й логорея и празните предизборни приказки изводът е един - просто екскурзия без какъвто и да е резултат. Разбрахме, че това е първото посещение в Русия на български външен министър от 2011 г. насам - красноречив атестат за отношението на ГЕРБ и трите му досегашни правителства с нашите освободители.  В интервю пред ТАСС дни преди визитата си Захариева анонсира, че ще се подпише нова 5-годишна програма за сътрудничество в областта на културата и образованието. За справка - срокът на последната такава изтече още през 2014 г... Е, и това не стана. По наша вина, не по тяхна. Какво точно се е случило в последните часове, за да се отложи документът чак за догодина, остава загадка. А можем и да предположим - все пак акредитацията на новата US посланичка у нас Херо Мустафа съвпадна с визитата на Захариева при Лавров, та едва ли новата менторка е успяла да се запознае в детайли какво се планира...  Впрочем най-големият гаф на Захариева е откровеното й признание без капка срам, че в отношенията с Русия на равноправен и взаимноизгоден диалог \"ще се ръководим от общите политики на ЕС и НАТО\". Така си е - ние нямаме собствено мнение, следваме каквото ни се нареди отвън. А често ни се нарежда това, което не е в наш интерес.  От Лавров поне научихме, че Русия е прехвърлила безвъзмездно за безсрочно ползване земята под сградите, собственост на България в Москва, и очаква реципрочност от наша страна. И по този въпрос, разбира се, Захариева звук не обели, защото не знае какво да каже. Но поставете се на нейно място - да се опитваш да замазваш очевидни факти с безсмислени словосъчетания си е направо мъка. Истината е, че ние сме от другата страна на бариерата и в Русия това се знае много добре. Останалото е куртоазия.   ", "date": "2019.10.23", "title": " Просто екскурзия"}
{"url": "https://duma.bg/georgi-gospodinov-s-nagradata-angelus-n201974", "text": "Писателят Георги Господинов спечели една от най-големите централноевропейски награди за литература \"Ангелус\". Романът му \"Физика на тъгата\" (изд. \"Жанет 45\") беше обявен за най-добрата книга на полски език за 2019 г. на церемония във Вроцлав. Преводът е на Магда Питлак, която също получава приз. Георги Господинов беше отличен сред шестима писатели от Австрия, Чехия, Русия, Украйна. Наградата за първи път отива при българин, като Господинов е бил номиниран за нея и преди години за сборника с разкази \"И други истории\".", "date": "2019.10.23", "title": "Георги Господинов с наградата \"Ангелус\""}
{"url": "https://duma.bg/13-godishen-balgarin-izkachi-60-metrova-sgrada-za-3-minuti-n201967", "text": "13-годишният Николай Русев от Пловдив успя само за 3 минути да изкатери 60-метровата сграда на община Пазарджик. Тийнейджърът е рекордьор за България в този опасен спорт и непрестанно носи медали. Тренира спортно катерене на високо ниво и го наричат още българският Спайдърмен, съобщи Нова телевизия. Въпреки възрастта си, Николай участва и в турнири в цяла Европа. \"Едно от най-добрите ми състезания е в Австрия - първо място и на трите дисциплини. Много бих искал да участвам в Олимпийските игри, но дотогава трябва да тренирам упорито\", разкри Русев. На състезанията по катерене има три дисциплини - скорост, трудност и боулдър, в която Русев е най-добър. Колкото и да изглежда опасно заниманието, спортистите винаги използват осигуровка, която е многократно проверена преди старта. На място винаги има спасителни екипи, отговарящи всеки катерач да е спазил кодекса за безопасност. Въпреки това, оказва се, че има хора гонещи адреналина, които се катерят напълно неосигурени. \"Не ми се е случвало подобно нещо. Защото това за мен не е катерене, а самоубийство\", коментира Николай.", "date": "2019.10.23", "title": " 13-годишен българин изкачи 60-метрова сграда за 3 минути"}
{"url": "https://duma.bg/koi-strani-sa-ray-za-pensionerite-n201971", "text": "Холандия и Дания имат най-добрите пенсионни системи в света, сочи глобално проучване, цитирано от Bloomberg. Страните заемат двете най-горни места в Melbourne Mercer Global Pensions Index, като получават оценка А за нивото на финансова сигурност, която се осигурява при излизане на заслужен отдих. Австралия се класира на трето място с B+. В топ 10 влизат още Финландия, Швеция, Норвегия, Сингапур, Нова Зеландия, Канада и Чили с оценка B. Проучването сред 37 държави, което обхваща почти две трети от световното население, използва 40 показателя, за да прецени дали една пенсионна система води до подобряване на финансовото състояние на хората, устойчива ли е и има ли съответното общество доверие в нея. Холандия отново зае първото място през 2019 г., като повечето служители са се възползвали от възможностите да имат доходи при пенсиониране на база на средното заплащане през целия им живот. Великобритания и САЩ са с рейтинг C+ съответно на 14-а и 16-а позиция. Според доклада и двете държави могат да подобрят резултатите си чрез повишаване на минималната пенсия за хора с ниски доходи. Япония пък попада под номер 31 в класацията с рейтинг D. Това показва големи слабости или пропуски, които трябва да бъдат отстранени. Основната препоръка е повишаване на възрастта за пенсиониране, тъй като продължителността на живота в страната не спира да расте. Тайланд се оказва на дъното в класацията и трябва да въведе минимално ниво на задължителни пенсионни отчисления, а също да увеличи подкрепата за най-бедните, се казва още в доклада. Изследването излиза в момент, когато политиците по света се опитват да се справят със ситуация, в която все повече хора излизат в пенсия, живеят по-дълго и се нуждаят от постоянен поток от приходи, за да оцелеят. Почти една пета от населението на планетата се очаква да навърши пенсионна възраст до 2070 г., което е с около 9% повече спрямо тази година, показват данните на ООН.", "date": "2019.10.23", "title": "Кои страни са рай за пенсионерите"}
{"url": "https://duma.bg/razshifrovaha-poslanie-ot-stara-vinilova-plocha-n201970", "text": "Канадският блогър Робин Харбрън откри закодирано съобщение на стара винилова плоча на рок групата \"Продигал\" (Prodigal), което той успя да разшифрова. Съответният видеоклип беше публикуван в 8-Bit Show And Tell на YouTube канала, информира РИА \"Новости\". Харбрън твърди, че един ден чул история за това, че на плочата на албума на бандата, наречен Electric Eye, е зашифровано някакво послание. След като намерил 35-годишния оригинален запис, блогърът записал сигнала в края на звуковата лента. След това цифровизирал получения звук и го преобразувал в текстов формат на осем битов компютър Commodore 64. Както се оказало, компютърният код е написан на Basic. Състои се от девет реда и съдържа пасаж от Библията и цитат от Алберт Айнщайн.", "date": "2019.10.23", "title": "Разшифроваха послание от стара винилова плоча"}
{"url": "https://duma.bg/opredeliha-koya-e-nay-shumnata-ptitsa-n201968", "text": "Според учени най-шумната птица в света живее в Амазонската джунгла. Южноамериканският бял звънар пее с оглушителните 113 децибела, пише АФП. Това е по-висока стойност от шума, вдиган от рок концерт, и е над прага на болката при човека. Птицата, чието латинско име е Procnias albus, надава оглушителните крясъци, за да привлече вниманието на женските. Биолози от САЩ и Бразилия, изследвали живота на птиците в Амазонската джунгла, засекли колко шумни са звуците, издавани от белия звънар, и публикували данните в списание Current Biology. Оглушителните крясъци на мъжките звънари били още по-впечатляващи поради факта, че те не са големи. Размерът им е приблизително колкото на гълъб, а теглото е близо 250 грама. Въпреки името им, бели са само мъжките екземпляри, а женските са зелено-черни. Част от ухажването започвала с по-тихо пеене, след което белият звънар надавал такъв крясък, че женската отскачала на 4 метра от него, обясняват биолозите. Птицата знаела какво предстои и се премествала още преди мощния вик на мъжкия. \"Не знаем как такива малки същества могат да издават толкова мощни звуци. В началните етапи на изследването на този феномен сме\", уточни проф. Джеф Подос от университета в американския град Амхърст. Белият звънар победил само с няколко децибела друга птица, която живеела в региона. Крясъците на птицата са по-шумни от турбовитлов самолет, който е на пълни обороти преди излитане и се намира на 60 метра от нас.", "date": "2019.10.23", "title": "Определиха коя е най-шумната птица"}
{"url": "https://duma.bg/utvardiha-dermendzhiev-za-selektsioner-n201966", "text": "Изпълнителното бюро на Българския футболен съюз се събра на извънредно заседание и утвърди Георги Дерменджиев за селекционер на националния отбор. Той ще дебютира на поста на 17 ноември в приятелския мач срещу Хаити, а 3 дни по-късно ще води националите и в последния им мач за годината срещу Чехия в последната квалификация за Евро 2020. Договорът на 64-годишния пловдивчанин ще е за 6 месеца с опция за удължаване с 2 години.  Временно е отстранен председателят на Съдийската комисия Йордан Сталев. Временно функциите му поема Костадин Стоичков, председател на Съдийската комисия към Зоналния съвет - София. Молбата за оставка на мениджъра към комисията Илонка Джалева е била уважена. ", "date": "2019.10.23", "title": "Утвърдиха Дерменджиев за селекционер"}
{"url": "https://duma.bg/zhenata-payak-podobri-svetovniya-rekord-n201969", "text": "Индонезийката Ариес Сусанти Рахайю подобри световния рекорд по скоростно катерене по стена. 24-годишната състезателка, наричана заради уменията си и предишни победи Жената-паяк, покори 15-метровата стена за 6,995 секунди. Така тя стана първата представителка на нежния пол, осъществила изкачването за по-малко от 7 секунди. Скоростното катерене ще е една от дисциплините, които ще формират медала по този вид спорт на Олимпийските игри в Токио следващото лято. Ариес Сусанти Рахайю постави рекорда в директен сблъсък с досегашната рекордьорка Сонг Илинг от Китай, която регистрира 7,101 секунди през април. Състезанието от Световната купа се проведе в крайбрежния китайски град Сиамън, като феновете се надяваха тяхната сънародничка да спечели надпреварата. Въпреки че се оплакваше от болки в ръката и пръстите, Рахайю не остави шанс на конкуренцията.", "date": "2019.10.23", "title": "Жената-паяк подобри световния рекорд"}
{"url": "https://duma.bg/antoniya-apostolova-gostuva-v-peroto-n201972", "text": "Издателство \"Жанет 45\" представя Антония Апостолова и новата й книга с разкази \"Потъване в мъртво море\" в София днес, 23 октомври, от 18.30 ч. в литературния клуб \"Перото\" в НДК. Модератор е Силвия Недкова. Дванадесетте разказа са обединени от темата за загубата, за човешките рани и щети, за затворените врати, пред които неминуемо се изправяме, и за струящата през всички наши разкъсвания светлина.", "date": "2019.10.23", "title": " Антония Апостолова гостува в \"Перото\""}
{"url": "https://duma.bg/filmi-ot-sinelibri-tragvat-po-ekranite-n201973", "text": "Рекорден брой зрители изгледаха 55-те пълнометражни филма от фестивала \"СинеЛибри\", които бяха показани в София и още 7 града. Софийската публика все още може да се възползва от допълнителните прожекции в културен център \"Г8\", Евро синема и \"Casa Libri\". Част от филмите тръгва в разпространение в столицата и страната през следващите седмици - \"Офицер и шпионин\" на Роман Полански, \"5 е съвършеното число\" с Тони Сервило в главната роля и документалният филм \"Мъжът, който си играеше с огъня\", посветен на Стиг Ларшон. \"Изпепеляване\" на Лий Чанг-донг, който спечели голямата награда за най-добра литературна адаптация, вече е в кината. Журито на конкурса за късометражен филм присъди голямата награда на \"Концерт за кларинет и оркестър\" на Максим Петров, адаптация по разказа \"Още една кратка история на любовта\" на Людмил Станев. Специалната награда на журито отиде при \"Внукът на човекоядката\" на Десислава Николова-Беседин по едноименния разказ на Йорданка Белева. Специалната награда на TatraTea (на снимката) спечели \"Над нещата\" на Ина Николова.", "date": "2019.10.23", "title": "Филми от \"СинеЛибри\" тръгват по екраните"}
{"url": "https://duma.bg/obyaviha-nominiranite-za-zlatnata-topka-n201951", "text": "Френското списание \"Франс Футбол\" публикува пълния списък с номинираните за най-престижното индивидуално отличие във футбола - \"Златната топка\". Сред 30-те души не фигурира актуалният носител на отличието Лука Модрич (Хър, Реал М). Това се случва за първи път от 1989 г., когато първото място бе за Марко Ван Бастен. През следващата 1990 г. холандският нападател на Милан въобще не попадна сред 23-мата, спечелили точки в класацията.  Сред номинираните сега няма и други знакови имена като бразилската звезда на ПСЖ Неймар, няма нито един испанец или италианец. Победителите ще бъдат определени след гласуване на специално жури от 180 журналисти от целия свят. Церемонията по награждаване ще е на 2 декември в Париж. Душан Тадич (Аякс) Садио Мане (Ливърпул) Серхио Агуеро (Манчестър Сити) Френки де Йонг (Аякс/Барселона) Уго Лорис (Тотнъм) Килиан Мбапе (ПСЖ) Пиер-Емерик Обамеянг (Арсенал) Марк-Андре тер Стеген (Барселона) Дони ван де Беек (Аякс) Трент Александър-Арнолд (Ливърпул) Кристиано Роналдо (Ювентус) Алисон Бекер (Ливърпул) Матайс де Лихт (Аякс/Ювентус) Карим Бензема (Реал Мадрид) Жоржиньо Вайналдум (Ливърпул) Вирджил ван Дайк (Ливърпул) Роберт Левандовски (Байерн) Бернардо Силва (Манчестър Сити) Хюн-Мин Сон (Тотнъм) Роберто Фирмино (Ливърпул) Лионел Меси (Барселона) Рияд Марез (Манчестър Сити) Кевин Де Бройне (Манчестър Сити) Калиду Кулибали (Наполи) Антоан Гризман (Барселона) Мохамед Салах (Ливърпул) Еден Азар (Челси/Реал Мадрид) Маркиньос (Пари Сен Жермен) Жоао Феликс (Атлетико Мадрид) Рахийм Стърлинг (Манчестър Сити)", "date": "2019.10.23", "title": "Обявиха номинираните за \"Златната топка"}
{"url": "https://duma.bg/dushesvezh-i-sartsemlad-n201979", "text": "На 15 октомври т.г. се навършиха 160 години от рождението на един от най-прочутите ни езиковеди, страстния борец за чистотата на българския език, литературния историк и библиограф акад. Александър Теодоров-Балан. Действителен член на Българското книжовно дружество (БАН) - 1883 г., първи ректор на Софийския университет - 1889 г.    Балан е роден на 15 (27) октомври 1859 г. в с. Кубей, Бесарабия, днес в Украйна. Умира на 1 (12) февруари 1959 г. на 99-годишна възраст. Със съпругата си Жюли Гресо имат 7 деца, четири от които умират. Тя си отива през 1923 г. от туберкулоза, Балан се грижи сам за тримата си синове. Владимир Балан е летец и авиоинженер, директор на \"Луфтханза\" за България. По време на Втората световна война е мобилизиран в Скопие, а след 9 септември 1944 г. изчезва завинаги. Милко Балан е професор по анатомия и рентгенология в Медицинския факултет на Софийския университет, участва в Балканската война, умира на 85 години. Третият син - Станислав Балан, е личен секретар на Борис III. Той е придружавал царя при срещата му с Хитлер в Берлин. Народният съд го осъжда на смърт, но после присъдата му е заменена с доживотен затвор, бащата се обръща към Георги Димитров и Станислав е спасен, до смъртта на академика е негов секретар. Балан има над 900 научни публикации. Първата му  статия е в сп. \"Наука\" през 1881 г., последната е от декември 1958 г., месец преди да си отиде от белия свят. Той лично въвежда в българския език думи като възглед, влак, гледище, заплаха, излет, общувам, хижа... През 1916 г., поради навършване на 65-годишна възраст, негови колеги успяват да го уволнят от СУ, големият ни учен, обиден, написва писмо до министър Иван Вазов. Има обаче версия, че писмото е пародия от Кирил Христов заради манията на Балан за чистота на езика. Ето това твърде атрактивно писмо:   \"Господине Министре, С душесмут окосъзрех вестилище във вестопродавниците всекидневни, че е сторена изпъдица на самоличността ми от Висшето просветилище народно, поради негодие старешко. Това вля злино горчиво в душепокоя ми и ме подтикна към устопсувни и матерни мръснословия. Защото, ако ме олицесъзрете, ще заключитe, че съм душесвеж, сърцемлад и в прекрасно яколетие. Никакво коленослабие и кръстонемощие поличби не са ме спохождали. Храноглътните ми желания са като у новобрачни. Гълталището ми, коремието ми и продължаващите ми телесни добавки са в изправност. Сърцетупът ми е нормален, кръвотласъкът е естествен, а любощенските ми подсети - непрестанни. При това младосърдие и яколетие бива ли да ме подвергвате на изпъдица?  С настоящето си буквописано заявление Ви моля да не ме изпращате в пенсионно пустовремие, а в бъднодневие да ме оставите на трудотворна занимавка. Последна доплънка: Виж, ако става реч за професора Влахов, той, макар и да е в ергенски самолипс, изпада в кръстонемощие и е в пълен угас на любощенските подсети. Ето защо неговата изпъдица е по-належаща. С почит: проф. БАЛАН, роден 1851 г.\"  ", "date": "2019.10.23", "title": "Душесвеж и сърцемлад"}
{"url": "https://duma.bg/beroe-ostana-bez-trenor-sled-12-ot-slaviya-n201953", "text": " До сътресенията под Азямото се стигна след домакинската загуба от Славия с 1:2, която е седма за заралии през сезона, като те имат и 6 победи. След мача Томаш беше изпратен от феновете с викове \"Оставка\" и той много не се забави да я подаде. \"Решението е продиктувано предвид незадоволителните резултати напоследък и по повод създалото се напрежение във футболната общественост в Стара Загора\", съобщиха от Берое. След мача с \"белите\" Томаш обяви, че търси проблемите в себе си и не бяга от отговорност. Той беше и на мнение, че някои от играчите веднага трябва да бъдат изгонени. \"Проблемът е, че много футболисти тук са в зоната си на комфорт. Спокоен съм, защото знам как работя\", каза Томаш след мача. Той пое Берое през лятото на 2017 г., като в 85 мача записа 38 победи, 21 равенства и 26 загуби при голова разлика 106:94. С Томаш тимът завърши четвърти през 2018 и 2019 г. Този мач беше и последният от полусезона в efbet Лигата, а шампионатът се подновява във вторник заради местните избори.", "date": "2019.10.23", "title": "Берое остана без треньор след 1:2 от Славия"}
