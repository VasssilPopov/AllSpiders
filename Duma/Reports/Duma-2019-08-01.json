{"url": "https://duma.bg/prokuraturata-satvori-legenda-za-techa-ot-nap-n197025", "text": "С пробив върху поливната система на столицата може да бъде разрушена държавата - тази невероятна теория опитаха да пробутат прокурорите по делото за теча на данни от НАП. Разследването срещу фирма \"ТАД груп\" показало, че е имало пробив в сървъра на \"Поливни системи\". Целта била при чуждестранни визити или важни гостувания водата да се включва и така да се създава несигурност. Тя от своя страна дестабилизирала цялата ни политическа система, стана ясно от думите на наблюдаващия прокурор Евгения Станкова. Шефката на НАП Галя Димитрова не смята да подава оставка, защото министър Владислав Горанов искал от нея решения. Шефовете на отделите \"Информационна сигурност\" и \"Информационни системи\" в агенцията все пак са уволнени заради мащабния теч на данни. С изненадващата теория, че \"ТАД груп\" е опитала да дестабилизира политическата система чрез системата за поливане около парламента излезе спецпрокуратурата. Докато обясняваше за разследването около теча на данни от НАП наблюдаващият прокурор по случая Евгения Станкова обясни, че фирмата е пробила сървъра на \"Поливни системи\" и съоръженията пред НС. Целта била, когато покрай пръскачките в центъра на София и около държавните институции минават правителствени автомобили или такива на чуждестранни гости, те да се задействат. \"Имало е такова желание - евентуално при преминаването на автомобили на държавния глава или гости на нашето Народно събрание да бъде активирана поливната част пред парламента, с което да се създаде затруднение в предвижването. Такава нестабилност води след себе си и нестабилност на цялата ни политическа система\", заяви Станкова. Служители на \"ТАД груп\" пратили на \"Биволъ\" хакнатите от НАП данни две седмици преди те да бъдат разпространени в други медии, имало и копия до БиБиСи и \"Ройтерс\". Станкова твърди, че собственикът на \"ТАД Груп\" Иван Тодоров не е съдействал на разследването и не е предал паролите за разшифроване на компютърните конфигурации. Тя повтори заключението на Гешев, че \"е ровено в данните на хора на висши държавни длъжности\". Междувременно шефката на НАП Галя Димитрова обяви, че ръководителите на отделите \"Информационна сигурност\" и \"Информационни системи\" вече са уволнени заради теча на данни. На въпрос защо и тя не се оттегля, Димитрова заяви, че финансовият министър Владислав Горанов e поискал от нея \"решения, а не оставки\". Анализът за причините за теча е показал пропуски в работата звената за информационна сигурност. Обмисля се в бъдеще дейността да бъде прехвърлена на външна фирма.", "date": "2019.08.01", "title": "Прокуратурата сътвори  легенда за теча от НАП"}
{"url": "https://duma.bg/zakrivat-domovete-za-psihichnobolni-n197019", "text": "Домовете за пълнолетни с умствена изостаналост и за хора с психични разстройства ще бъдат закрити до 2035 г. Мярката е свързана с процеса на деинституционализация на грижата, съобщи министърът на труда и социалната политика Бисер Петков в писмен отговор на депутатско питане. По данни на Агенцията за социално подпомагане в страната има 27 такива институции с финансиране от държавния бюджет. Общият им капацитет е 2080 места, от които 2021 са заети. Домовете за пълнолетни лица с психични разстройства са 13, с общ капацитет 1020 места, от които заетите са 977. Към момента чакащите за настаняване в двата вида социални заведения са над 800. По думите на Петков през последните години се наблюдава тенденция за търсене на повече социални услуги в общността, независимо че има и чакащи за специализираните институции. С финансиране от държавния бюджет към май 2019 г. се предоставят 551 социални услуги в общността с възможност за подкрепа и резидентна грижа на 10 172 пълнолетни от уязвими групи, включително и на хора с интелектуални затруднения и психични разстройства (дневни центрове, центрове за социална рехабилитация и интеграция, защитени, наблюдавани и преходни жилища, центрове за настаняване от семеен тип и др.), отчита министърът.", "date": "2019.08.01", "title": "Закриват домовете за психичноболни"}
{"url": "https://duma.bg/ns-pozvoli-remonta-na-su-25-v-belarus-n197024", "text": "В нарушение на европейско ембарго парламентът разреши на министъра на отбраната Красимир Каракачанов да изпрати за ремонт в Беларус изтребителите Су-25. Това стана със спуснати в последния момент промени преди второ четене в преходните и заключителните разпоредби на страничния Закон за забрана на химическото оръжие и за контрол на токсичните химически вещества. Народният представител от БСП Николай Цонков заподозря, че умишлено е избран последният работен ден преди лятната ваканция, за да не разберат депутатите какво гласуват. Само БСП и ДПС не подкрепиха поправките.  В закона за химическите оръжия - под претекст, че се приемат по-високи глоби, се променя регламентът за работа на междуведомствената комисия за внос, износ и търговия на стоки и изделия с двойна употреба, коментира Цонков поредната безпринципна промяна. По думите му се търси решение на проблема с поръчката на МО за ремонт на руските Су-25. Тя бе спечелена от беларуска фирма и подписана от Каракачанов през 2018 г., а кабинетът отпусна 84 млн. лв., върху които текат лихви. Поръчката обаче не е задействана, тъй като междуведомствената комисия към икономическото министерство отказа да издаде удостоверение за износ на самолетите. С поправките такива удостоверения ще може да издава и военният министър, който само трябва да уведоми колегата си в Министерството на икономиката. Разрешават разнобой между министрите за ремонта на Су-25 в Беларус, предупреди Цонков. МВнР също има отрицателно становище за изпращането на самолетите заради европейското ембарго за стоки с двойно предназначение за Беларус. Цонков не изключи икономическият министър Емил Караиванов да сезира ЕК. ", "date": "2019.08.01", "title": "НС позволи ремонта на Су-25 в Беларус"}
{"url": "https://duma.bg/oblekcheni-protseduri-za-lechenie-na-detsa-obeshtava-ananiev-n197023", "text": "Процедурите за лечение на деца в чужбина ще бъдат облекчени, а родителите няма да се занимават с придвижването на документи между институциите, обеща от парламентарната трибуна министърът на здравеопазването Кирил Ананиев. В отговор на въпрос на народния представител от БСП проф. Георги Михайлов министърът се зарече да не се взема предвид има ли набирателна или дарителска сметка при кандидатстване за лечение. Болниците ще правят свои заявки за лекарства за 3 до 6 месеца, за да не остават децата без необходимото лечение. Ананиев твърди, че е осигурена възможност да се доставят и нерегистрирани лекарства за деца. Проф. Михайлов предложи в МЗ да се създаде специална структура, която да се заеме с медикаментите, липсващи в България, но необходими за децата. Няма да се закриват аптеки, които не са включени в системата за верификация на лекарствата, увери Ананиев в отговор на въпрос от левия депутат Георги Гьоков. Питането е във връзка с изтичащия на 9 август гратисен период за въвеждането на европейската система против фалшивите лекарства. Близо 2200 аптеки са част от системата за верификация, а това са 95 на сто от тези с договор с НЗОК и 65 на сто от всички. Новият здравноосигурителен модел няма да се отрази на откриването или закриването на спешни отделения, каза Ананиев в отговор на д-р Валентина Александрова. Депутатката от БСП настоява за ясни критерии за откриване или закриване на такива отделения, тъй като евентуалният нов осигурителен модел предполага повече пазар в здравеопазването.", "date": "2019.08.01", "title": "Облекчени процедури за лечение на деца обещава Ананиев"}
{"url": "https://duma.bg/bsp-v-sofiya-poiska-spirane-na-porachkata-za-chistotata-n197021", "text": "Общинските съветници от БСП в София настояха столичният кмет Йорданка Фандъкова да спре пуснатата от нея преди седмица обществена поръчка за сметопочистването в града. Тя е на стойност 435 млн. лв. и ще определи кой да чисти 19 и половина района в София през следващите пет години. Веднага след обявяването на конкурса социалистите заявиха, че той е подранил, тъй като договорите с настоящите почистващи фирми изтичат в средата на следващата година.  Обявяването на поръчката сега означава, че ГЕРБ служебно искат да си купят победата на изборите през есента, категоричен бе лидерът на столичните социалисти и председател на групата на БСП в СОС Калоян Паргов. Според него този начин на действие връзва ръцете на бъдещия кмет и на общинския съвет. Те ще трябва да се оправдават с предшествениците си и няма да могат да поемат отговорност за ставащото в сметосъбирането, обобщи Паргов.  БСП отново попита защо Фандъкова не изпълнява обещанието си от 2016 г. да се върви към изземването на тази услуга от частни ръце и преминаването й към общинското дружество. Социалистите напомниха, че заради това обещание още тогава бе гласувано отпускането на 3 млн. лв. за техника на \"Чистота-Искър\". Милка Христова, съветник от БСП, припомни, че дружеството е било в добро финансово състояние преди 3 години, но оттогава върви надолу и днес има катастрофални резултати. Предишното ръководство е дадено на прокурор, а проверката продължава да е засекретена от Фандъкова и да не се представя нито на настоящия Съвет на директорите на \"Чистота-Искър\", нито на нас - общинските съветници, изрази недоволство Милка Христова. Според нея в момента фамилия Тодориеви е обсебила общинската фирма, в която се вихри корупция и източване на средства.", "date": "2019.08.01", "title": "БСП в София поиска спиране   на поръчката за чистотата "}
{"url": "https://duma.bg/rabotodateli-parvite-3-dni-bolnichni-da-ne-se-plashtat-n197022", "text": "Да се въведе период на изчакване и първите 3 дни болнични да не се плащат нито от работодателя, нито от НОИ, предлагат от Асоциацията на индустриалния капитал в България. Работодателите мотивират настояването си с аргумента, че такава е практиката в Латвия, Швеция, Холандия, Австрия, Гърция, Естония, Чехия, Кипър и др. Да се промени начинът на изплащане на болничните предлагат в законопроект и от \"Воля\". От партията на Веселин Марешки искат отмяна на текста в Кодекса за социално осигуряване, според който обезщетението за първите 3 дни болнични се плаща от работодателя и предлагат занапред то да се поеме от НОИ.  От 2010 г. първите 3 дни от болничния плаща работодателят и работникът получава 70% от дохода си. От четвъртия ден НОИ поема болничния и работникът получава 80% от дохода си. Димитър Бранков от БСК припомни, че мярката е била временна заради кризата, но е станала постоянна. Според него в следващите години парите, давани за временна нетрудоспособност, са се увеличили над 2 пъти, а делът на работодателите в изплатените суми е нараснал от 16 до 24%. Преди няколко месеца НОИ съобщи, че изплатените от осигурителната институция болнични през 2018 г. са се увеличили с около 13%. Миналата година са изплатени над 557 млн. лв., докато през 2017-а сумата е била малко над 486 млн. лв. За 2019 г. НОИ очаква 3,5 млн. болнични листове. От НОИ тогава изразиха безпокойство от множеството фалшиви болнични.  Според бившия министър на труда и социалната политика Иван Нейков дори НОИ да плаща болничните, това няма да намали злоупотребите. \"Нали парите в НОИ са отново на работниците и на работодателите\", коментира той.  ДУМА припомня, че през 2017 г. от НОИ предложиха в първите 3 дни при отсъствие по болест работникът да не получава 70% от дохода си, а 50%, но това не се прие. През последните години работодателите винаги поставят този въпрос преди разглеждането на държавния бюджет за следващата година.", "date": "2019.08.01", "title": "Работодатели:  Първите 3 дни болнични да не се плащат"}
{"url": "https://duma.bg/zalozhnitsi-na-reketa-n197031", "text": "Лобизмът не е нещо непознато в политическия живот, но ето, че за пръв път ставаме преки свидетели как една партия в българския парламент урежда бизнеса в поредния му опит да се освободи от плащането на болнични. Преди ден \"Воля\" на Марешки внесе законопрект за отпадане   за първите три дни от болничния на работника, като тези разходи занапред се поемат от НОИ. Бизнесът дори е още по-краен в искането си - настоява първите няколко дни болнични въобще да не се заплащат. Примерът е показателен за това какво тепърва ще се случва с обикновените работещи българи, след като мнозинството начело с ГЕРБ даде зелена светлина на финансирането на партиите от бизнеса.  Не е тайна, че всяка година по това време работодателите надават вой до небесата колко били зле, с какви непосилни разходи били натоварени и как трябва работещите едва ли не да си плащат за това, че работят. Да бяха само болничните, а то настъплението е по всички фронтове - минимална заплата, майчинство, детски надбавки, стаж, възраст и за каквото друго се сетите. Принципът е: \"има човек - има проблем\"... А за да няма злоупотреби - най-добре да няма болнични. За фалшив документ за болест, разбира се, следва да се наказват виновните. Но по никаква причина и по никакъв начин не следва да се наказват всички. В случая обаче точно това става. И ако партия \"Воля\" все пак е типичен пример не за истинска партия, а по-скоро за някаква бизнес организация, то какво да кажем за останалите политически сили, които ще разчитат на финансиране от юридически лица и търговци. Бедна ни е фантазията докъде може да се стигне заради безобразията в закона, които впрочем са доста хитро замислени и направо неморални, дори престъпни.  Проблемът обаче е като нож с две остриета. От една страна, тези, които са във властта, имат привилегията да притискат и рекетират хората с парите. Както впрочем го правят и досега, макар и неофициално. Плащаш или ти пращаме \"бухалките\" в лицето на НАП, ДАНС, КПКОНПИ, спецпрокуратурата. Обратно, опозиционните партии ще бъдат принудени да стават заложници на този, който \"поръчва музиката\", иначе защо да им плаща. Може да ви звучи извратено, но в случая партиите се превръщат в стока, която се продава. А ако се замисли човек по-философски, ще стигне до извода, че този закон е като официално легализиране на проституцията. Има ли все пак някакъв шанс да се върне разумът? След падането на президентското вето остава надеждата цялата тази вакханалия да бъде пресечена от Конституционния съд. Ако ли не, ще я караме с узаконената вече корупция на данък \"Рекет\". А всички знаем как се нарича симбиозата на едрия капитал с властта. Справка - Дучето! До следващия ход на махалото...", "date": "2019.08.01", "title": "Заложници на рекета"}
{"url": "https://duma.bg/bsp-prognozira-che-naesen-premierat-shte-izpusne-vlastta-n197026", "text": "Няма кой да държи кормилото на властта и на изборите през есента това ще проличи, прогнозира Корнелия Нинова. От парламентарната трибуна тя прочете декларация по повод края на политическия сезон. Според социалистите той е белязан от множество скандали и две кризи - пробива в НАП и чумата по свинете. \"Никой не понесе отговорност за тези две кризи. Друг път поне от кумова срама казвате, че носите отговорност и подавате оставки. Този път нищо. На фона на тези кризи правителството е в ступор. Премиерът се скри и единственият коментар, който е правил през това време, е за събора на Бузлуджа. Ние знаем, че всяка година на този ден премиерът изпада в депресия, но да коментира събора на левицата, а да не излезе пред народа в тези кризи, връхлетели страната по негова вина, е безотговорно\", категорична бе Нинова.  Премиерът държи кормилото на влак, на катер, на електрокар, на тротинетка може би, но няма кой да държи кормилото на страната, иронизира тя поведението на премиера. Нинова припомни, че Борисов се крие и от парламентарните въпроси - всички, които са насочени към него, се връщат с несъществени аргументи. Оказва се, че в момента в държавата няма лидер, категорична бе Нинова. БСП смята, че политическият сезон е минал под ключовата дума \"несигурност\". В декларацията си БСП направи и кратък разбор на приетите от мнозинството законопроекти и предлаганите от левицата идеи за намаляване на ДДС на лекарства и храни, помощи за младите работещи семейства за отглеждане на дете, данъчни облекчения за работещи родители, преизчисляване на всички пенсии. Пълният текст на декларацията може да прочетете тук: ", "date": "2019.08.01", "title": "БСП прогнозира, че наесен премиерът ще изпусне властта"}
{"url": "https://duma.bg/korneliya-ninova-borisov-e-v-dogovorka-za-izdiganeto-na-glaven-prokuror-n197027", "text": "Бойко Борисов е участник в договорката за издигане на един единствен кандидат за главен прокурор, БСП в такива договорки не участва. Така Корнелия Нинова най-сетне коментира казуса с предизвестения избор на Иван Гешев за шеф на държавното обвинение. Липсата на предложена от БСП алтернатива тя обясни със закона, който предвижда подобно право само на независимите прокурори или на правосъдния министър, който е част от правителството. Нито партиите, нито депутатите могат да направят такова предложение, ако можехме, щяхме, уточни Нинова. \"Изчакахме 29 юли, заявявайки, че ще изчакаме процедурата и ще уважим правилата, но всъщност ги изчакахме, за да разберем дали Борисов ще прояви здрав разум и ще внесе втора кандидатура. Уви, тежките му зависимости не му позволиха тази смелост\", добави тя. Нинова смята, че десните, които сега протестират срещу единствения кандидат за шеф на прокуратурата, са били част от правителството на Борисов. \"Същите те направиха тази реформа в съдебната система, разделиха ВСС на прокурорска и съдийска квота по предложение на тези десни. В момента двете групи, които съзнателно изградиха този модел, се сбиха кой да го оглави\", заяви тя. Решението на проблемите според БСП е промяната в закона за съдебната власт. Своето виждане за него социалистите ще внесат есента.", "date": "2019.08.01", "title": "Корнелия Нинова:  Борисов е в договорка за издигането на главен прокурор"}
{"url": "https://duma.bg/otkritiyat-pri-remont-zid-v-stolitsata-ne-bil-rimski-a-osmanski-n197020", "text": "Откритият във вторник зид при ремонта на ул. \"Малко Търново\" в София се оказа късноосмански, а не римски, както бе обявено по-рано. Той не е ценен, обясни вчера зам.-кметът по културата Тодор Чобанов. Според него стената е от XVIII век и е част от ъгъл на сграда, но не е интересна за науката и няма експозиционна стойност.  \"Според формата на тухлите и начина на градеж може да се каже, че това е възрожденска или късноосманска сграда\", коментира д-р Александър Станев, експерт от Регионалния исторически музей - София, който наблюдава строителните дейности по ремонта. В зидарията е открит куршум от пистолет, най-вероятно \"Маузер\", който е предаден за експертиза. \"Имаме източници, но тепърва ще ги проучваме. Първо ще направим теренно проучване, после ще качим обекта на кадастралния план на София и едва тогава ще градим хипотези за откритието. Тази сграда тук не е описана никъде, както това е направено с джамиите в София\", обясни Станев.", "date": "2019.08.01", "title": " Откритият при ремонт зид в столицата не бил римски, а османски"}
{"url": "https://duma.bg/plamen-georgiev-napusna-kpkonpi-n197028", "text": "Пламен Георгиев напусна по свое желание председателския пост в КПКОНПИ. Новината за оставката от шефа на антикорупционната комисия завари депутатите напълно неподготвени - тъкмо когато почти бяха приключили със законодателната си дейност и оставаше само безкрайно дълъг парламентарен контрол с въпроси до почти всички министри. Крум Зарков от БСП реагира, че Георгиев така и не е посочил мотиви, няма и отчет на свършеното и недовършеното от работата на комисията. Той припомни, че още през април социалистите поискаха шефът на КПКОНПИ да бъде отстранен. \"За тези няколко месеца не намерихте време да обсъдим сериозно въпроса какво се случва в тази институция. Решихте сега, преди да излезем във ваканция, да ни уведомите, че комисията се е събрала спешно и ни предлага да освободим Пламен Георгиев\", ядоса се на липсата на дебати той. \"Потвърждава се още една тенденция за специалните органи, които трябва да борят корупцията. Всеки път евродоклад-институция-скандал-оставка-евродоклад\", заключи Зарков. Филип Попов от БСП отправи процедурно предложение Георгиев да дойде в НС и да обясни мотивите си. Караянчева предложи на гласуване искането му и 106 депутати го подкрепиха. Стана ясно обаче, че мнозинството не е разбрало какво гласува. Караянчева опита да пробута веднага оставката, но след като от БСП я призоваха да прочете правилника, тя реши да пренебрегне закона и да обяви, че само ще \"покани устно\" Георгиев. Социалистите й напомниха, че НС вече го е призовало. 10-минутната почивка продължи 40 мин., докато шефът на КПКОНПИ дойде в НС. След парламентарния звънец Караянчева попита за изказвания. Тя използва хаоса, докато депутатите сядаха по местата си, и буквално за няколко секунди сложи край на дискусията - за изненада дори на Георгиев. Набързо мнозинство от 120 депутати гласуваха \"за\" оставката, а по трима бяха \"против\" и \"въздържал се\". Замитате проблемите под килима, но всяко замитане вдига такъв прах, че има опасност да задушим демокрацията, заяви Таско Ерменков. Освен БСП никой друг не поиска да чуе мотивите за оставката на Пламен Георгиев. Освободеният шеф на КПКОНПИ обяви оттеглянето си като морален акт. Взел изцяло лично решението отдавна, но чакал да излезе \"като чист човек\" след проверките срещу него. \"Аз и семейството ми бяхме подложени на невероятен тормоз от някои медии. Не искам хиперболизирана тераса, която беше абсолютно безумие, да се отрази по някакъв начин на работата на комисията\", заяви той. Заради заплахи за живота му, които службите са оценили като реални, вече имал охрана от НСО. Георгиев ще се върне да работи като прокурор. Той обмисля да заведе дело срещу Столичната община заради прословутата си тераса.", "date": "2019.08.01", "title": "Пламен Георгиев напусна КПКОНПИ"}
{"url": "https://duma.bg/vas-obyavi-za-nishtozhna-metodikata-za-dyalovo-razpredelenie-na-parnoto-n197009", "text": "Тричленен състав на Върховния административен съд обяви за нищожна методиката за дялово разпределение на топлинната енергия в сгради - етажна собственост, както и текстове от наредбата за топлоснабдяването. Делото бе образувано по жалби на три физически лица. Решението може да се обжалва с касационна жалба пред петчленен състав на ВАС. Причината е, че оспорените текстове от наредбата за  топлоснабдяването са издадени от некомпетентен орган, в случая - от заместник-министъра на икономиката и енергетиката, наредил и обнародването й в \"Държавен вестник\". Според магистратите - въпреки изричната заповед за заместване, заместник-министърът не е компетентен да издава подзаконови нормативни актове, тъй като законът изрично предвижда специалната нормотворческа дейност да се извършва от министър.", "date": "2019.08.01", "title": "ВАС обяви за нищожна методиката за дялово разпределение на парното"}
{"url": "https://duma.bg/bsp-otnovo-poiska-otmyana-na-sanktsiite-sreshtu-rusiya-n197029", "text": "Парламентарната група \"БСП за България\" внесе в НС проекторешение за отмяна на санкциите срещу Русия, съобщи народният представител Антон Кутев. Той обоснова мотивите за предложението като чисто икономически. Има цели сектори на българската икономика, които губят от санкциите, като туризма, леката и хранителната промишленост, посочи Кутев. ДУМА припомня, че БСП опита да прокара падането на санкциите още през октомври 2015 г., но мнозинството отхвърли предложението. \"С повече от 50 подписа внесохме проекторешение за отмяна на санкциите срещу Русия. Очевидно е, че както за България, така и за цяла Европа санкциите дават изключително лош икономически резултат, в същото време доказаха своята неефективност. Предлагаме на Народното събрание да се обяви срещу тях и задължаваме председателя на НС да обяви решението пред ЕП и пред парламентите на другите държави членки\", обяви Кутев. По думите му България няма да е нито първата, нито единствената страна, която обсъжда подобно решение, а с това би била част от европейската политика. Парламентите на Франция и Кипър вече са приели подобни решения, а в Словакия и Белгия в момента се обсъждат, уточни той.  Премахването на санкциите срещу Русия и реципрочните санкции срещу държавите членки на ЕС отговаря и на националния ни икономически интерес, категоричен е социалистът. Статистическите данни показвали, че за последните четири години въпреки санкциите стокообменът между Русия и САЩ се е увеличил 4 пъти, докато между България и Русия е намалял.  Предложението на БСП следва цялостната политика на партията по този въпрос и общото желание за затопляне на отношенията между ЕС и Русия, мотивира се и Валери Жаблянов. \"Без единение в рамките на континента ЕС трудно ще достигне онези високи темпове на икономическо и социално развитие, каквито желаем всички да видим, особено държавите от периферията\", каза социалистът.  \"Има двоен стандарт при санкциите срещу Русия. Големи международни корпорации като \"Сименс\" и \"Фолксваген\" спокойно инвестират в Русия и печелят, а България остава забравен остров в Европа по отношение на развитие на технологиите\", посочи Манол Генов.", "date": "2019.08.01", "title": "БСП отново поиска отмяна на санкциите срещу Русия"}
{"url": "https://duma.bg/harvatiya-obvini-bosna-vav-voynstvasht-islyam-n197008", "text": "Босна и Херцеговина (БиХ) са \"нестабилни, под контрола е на войнстващ ислям\" и \"се управлява от хора, свързани с Иран и терористични организации\". Това е заявила хърватският президент Колинда Грабар-Китарович в Израел, където е на посещение. Тя бе цитирана от в. \"Джерусалем пост\", а тази си оценка тя е направила в разговор с президента Реувен Ривлин в отговор на въпрос за мигрантите, които се опитвали да пробият границата с БиХ.   \"Съжалявам, че президентът на Хърватия продължава с пропагандната дейност в ущърб на БиХ и разпространява брутални лъжи. Изглежда обаче, че това не е изключение, а правило в отношението на Грабар-Китарович към БиХ\", реагира  хърватският член на Президиума на БиХ Желко Комшич, цитиран от в. \"24 сата\". По думите му с изявлението си Грабар-Китарович иска да навреди на БиХ и да затвори вратите й за членство в НАТО и ЕС. На свой ред членът на Президиума на БиХ от босненските мюсюлмани Шефик Джаферович заяви, че казаното от президента са \"лъжи, измислени от агресивната и ксенофобска политика на официален Загреб към БиХ и бошняците, която има всички елементи на фашизма\". Грабар-Китарович разкритикува публикацията в \"Джерусалем пост\". ДТова са коментари на една журналистка, която го е написала. Повтарям, не съм го казала. Напълно отхвърлям реакциите, свързващи Хърватия с фашизма. Това е тотален нонсенсУ, гласеше отговорът й, разпространен от президентската канцелария. ДВ последно време виждаме редица агресивни действия, които БиХ предприема срещу Хърватия... Трябва да обсъдим сътрудничеството и как да разрешим общите въпросиУ, цитира я хърватският в. \"Дневник\". ", "date": "2019.08.01", "title": "Хърватия обвини Босна  във войнстващ ислям"}
{"url": "https://duma.bg/velikobritaniya-iska-da-napusne-es-navreme-n197007", "text": "Британският министър по въпросите на Брекзит Стивън Баркли заяви, че Великобритания ще напусне Европейския съюз на 31 октомври, независимо дали ще бъде постигнато някакво споразумение. В свой пост в социалните мрежи Баркли отбелязва, че ясно е изразил тази позиция в разговорите си с главния преговарящ на ЕС по Брекзит Мишел Барние. Във вторник премиерът Борис Джонсън заяви пред ирландския си колега Лео Варадкар, че има намерение да настоява за подписване на споразумение с ЕС за Брекзит, което да не включва текст за предпазен механизъм с аргумента, че той вече три пъти е отхвърлен от британските депутати.  Варадкар обаче е бил категоричен, че ЕС е обединен в мнението, че сегашното споразумение не подлежи на предоговаряне и предпазният механизъм е необходим като резултат от решенията, взети от Великобритания и нейното правителство. Смята се, че в случай на Брекзит без сделка Джонсън ще хвърли вината върху Брюксел заради \"нежеланието му за компромис\". Т.нар. backstop е временен предпазен механизъм, предвиждащ избягване на въвеждането на физическа граница между Република Ирландия и Северна Ирландия и е част от сегашното споразумение между Лондон и ЕС, сключено от Тереза Мей. В случай на Брекзит без сделка обаче границата става външна за ЕС и ще трябва да бъде възстановена. Всяко бъдещо търговско споразумение между Великобритания и САЩ почти със сигурност ще бъде блокирано от американския Конгрес, ако Брекзит засегне ирландската граница и заплаши мира в Северна Ирландия. Това предупреждение отправиха конгресни лидери и дипломати, цитирани от \"Гардиън\". Борис Джонсън разчита на търговско споразумение със САЩ като начин да компенсира икономическите загуби от Брекзит. Пит Кинг, съпредседателят на групата \"Приятели на Ирландия\" от Републиканската партия, коментира, че заплахата да се изостави предпазният механизъм и опасността от \"твърда\" граница е \"ненужна провокация\". В сряда от Северноирландската републиканска партия (подкрепяща обединението с Република Ирландия - бел.ред.) \"Шин Фейн\" заявиха, че евентуален Брекзит без сделка \"трябва да бъде последван от референдум за обединение\" на двете части на Ирландия. ", "date": "2019.08.01", "title": "Великобритания иска да напусне ЕС навреме"}
{"url": "https://duma.bg/karanikolov-balgariya-prevazhozhda-turtsiya-za-zavoda-na-folksvagen-n197011", "text": "\"България продължава да е в състезанието. Превъзхождаме Турция с членството ни в ЕС, по-ниските оперативни разходи, висококвалифицираната работна ръка и локациите, които предлагаме\", каза Караниколов пред телевизия \"България он Ер\". Той уточни, че един от представителите на директорския борд на \"Фолксваген\" му е казал, че окончателното решение все още не е взето. Очаква се това да се случи през септември. Към момента Турция е избрана за предпочитана страна, с която да се водят преговори, писаха редица германски и турски медии. Избраното място е град Маниса край Измир. Предимствата на Турция са работната ръка, по-големият автомобилен пазар, опитът в автомобилостроенето, изграждането на инфраструктурата около бъдещия завод, изключително изгодната цена на земята и наличието на пристанище.", "date": "2019.08.01", "title": " Караниколов: България превъзхожда Турция за завода на \"Фолксваген\""}
{"url": "https://duma.bg/blizo-12-ot-aktivnite-firmi-sa-zakriti-n197013", "text": "През 2016 г. са били закрити 41 611 предприятия, или 11.9 % от броя на активните предприятия през същата година. Заради това работните си места са загубили 3.2 % от заетите през годината, показват предварителни данни от изследване на Националния статистически институт за демографските събития на дружествата в България за 2017 г., което проследява динамиката им за петгодишен период. През 2016 г. 42.3 % от закритите предприятия са областта на търговията и услугите, а най жизнеспособни се оказват фирмите от добивната промишленост. Според НСИ през 2017 г. в България са действали 347 730 активни предприятия, което е с 0.1 % по-малко в сравнение с предходната 2016 година. През периода 2013-2017 г. 164 876 фирми, или 47,4%, са предприятията с нула заети. Само 5,6 % от дружествата, създадени през 2012 г., са оцелели.", "date": "2019.08.01", "title": " Близо 12 % от активните фирми са закрити "}
{"url": "https://duma.bg/litovski-agroministar-umartvyavaneto-ne-e-zadalzhitelno-vazhna-e-higienata-n197014", "text": "Литва е една от страните, които са най-сериозно засегнати от африканската чума през 2014-2018 г., като през изминалата година заразата е обхванала 42 ферми и се налага да бъдат избити 22 хил. прасета. През 2019 г. обаче има само девет случая и само 116 прасета са убити заради болестта, предаде БТВ. Министърът на земеделието в Литва Гиедриус Сурпулус обяснява пред телевизията, че има два модела на подход към чумата. \"Радикалният, това е чешкият модел - всички прасета да се унищожат в голям периметър. Но ние имаме 10 хил. малки домашни свиневъди и те ще излязат на улицата, ако аз съм човекът, който им убие прасетата\", коментира той. По думите му в Литва се унищожават прасетата само във фермите или дворовете, където има заразени животни. Не в целите населени места или региони. Според министъра на земеделието на Литва не радикалните мерки и унищожаването на всички прасета в региона работи, а хигиенните мерки.", "date": "2019.08.01", "title": " Литовски агроминистър:  Умъртвяването не е задължително, важна е хигиената"}
{"url": "https://duma.bg/plamna-poredna-svineferma-potvardiha-chumata-v-plovdiv-n197015", "text": "В поредна индустриална свинеферма у нас е констатирана болестта африканска чума по свинете и така засегнатите промишлени комплекси стават пет в страната и първи, засегнат в област Велико Търново. Новото огнище е в комплекс в свищовското село Българско сливово, съобщиха от Българската агенция по безопасност на храните. В засегнатия свинекомплекс в Българско сливово се отглеждат 17 000 животни. Заради заразата е свикана областната епизоотична комисия в град Свищов. Предприети са мерки за контрол и ликвидиране на заболяването. Предстои принудителното убиване по хуманен начин и обезвреждането на всички заразени и контактни свине в засегнатия обект, както и на свинете в рисковата зона с неясен здравен статус и произход, при спазване на нормативните изисквания, допълниха от БАБХ. По-късно вчера стана известно, че Националната референтна лаборатория е потвърдила, че отстреляните две диви прасета в парк \"Родопи\" над Пловдив са болни от африканска чума. Още във вторник вечерта резултатите са били ясни, но в Пловдив са чакали да получат официално писмо, съобщи \"24 часа\". Ветеринари обясниха, че горски служители ще започнат обходи в планинския район да търсят евентуално умрели диви прасета. В селата от Родопската яка също ще бъдат взети мерки. ", "date": "2019.08.01", "title": "Пламна поредна свинеферма, потвърдиха чумата в Пловдив"}
{"url": "https://duma.bg/portreti-na-nevena-kokanova-pokazva-galeriya-lampion-n196995", "text": "Благотворителна изложба с портрети на Невена Коканова, рисувани от художници от цялата страна, бе открита в столичната галерия \"Лампион\". От месеци в родния град на Коканова - Дупница, се провежда кампания, с която се набират средства за издигане на паметник на именитата актриса на място, което общината ще определи. Участие в изложбата са заявили художници от цялата страна. Творците рисуваха портрети на примата на българското кино и ги даряват специално за каузата. \"Набираме пари, когато съберем половината, тогава ще търсим и проекти, и място. Все още е една хубава мечта. Ще трябват около 30 хил. лева, когато съберем 15 хил., минаваме на втория етап. Ще обявим конкурс за скулптор\", казва пред БНР Николай Табаков, инициатор и председател на инициативния комитет.", "date": "2019.08.01", "title": "Портрети на Невена Коканова показва галерия \"Лампион\""}
{"url": "https://duma.bg/manolova-predlaga-tri-varianta-za-lichen-falit-n197018", "text": "Омбудсманът Мая Манолова внесе вчера в парламента дългоочаквания проектозакон за личния фалит. Той предвижда опрощаване на поне 50% от задълженията на т. нар. вечни длъжници, стига те да действат добросъвестно. Целта на законопроекта е да се даде \"втори шанс\" на добросъвестните длъжници, които в момента са изритани от обществото, посочи Манолова. Тя твърди, че България е единствената държава в ЕС, която няма подобно законодателство. Според предлаганите текстове за недобросъвестно се счита лице, което умишлено е предизвикало състоянието си на свръхзадлъжнялост, укрива имущество, разпродава имоти на свързани лица и т. н. Манолова обяви, че нейният проект отговаря и на влязла в сила преди броени дни евродиректива, според която българското законодателство трябва да предвижда подобни процедури. Още през март 2018 г. омбудсманът представи концепцията си за закона, с който предлага да се въведат три вида личен фалит според възможностите на длъжника да плаща. Първият е т.нар. производство по несъстоятелност с погасителен план. При този случай длъжникът има месечни доходи, надвишаващи несеквестируемия минимум. Процедурата включва план за погасяване на дълговете, който предвижда плащане на поне 50% от обезпечените и от необезпечените вземания за период от 3 до 5 години. Длъжникът ще може да разчита на частично опрощаване на дълговете, ако спазва договорките. Планът ще се приема от кредиторите и ще се одобрява от съда. При неизпълнение на договора се пристъпва към принудително изпълнение. Втората процедура е обявяване на фалит с ликвидация. Тя ще се прилага за случаи, в които длъжникът няма месечни доходи, надвишаващи несеквестируемия минимум. При нея се установява наличното му имущество с изключение на несеквестируемите вещи, което впоследствие се осребрява, а полученото се разпределя между кредиторите. Предвижда се и частично опрощаване на задължения, ако след осребряването за период от 3 до 5 години той плаща месечно посочена от съда сума. Третият вид несъстоятелност е за физически лица, които нямат доходи и имущество. При нея съдът просто обявява несъстоятелността и вписва лицето в публичен регистър. Ако в период от 3 или 5 години се открие имущество, или човекът придобие такова, както и доходи, производството продължава по един от първите два вида процедури - с погасителен план или ликвидация. След това задълженията се считат за погасени. Според проекта на Манолова от личния фалит ще могат да се ползват всички физическите лица, включително и предприемачи. Това са всички самоосигуряващи, упражняващите свободна професия или друга икономическа дейност, подлежаща на облагане и различна от качеството на търговец. Обявяването на личния фалит ще става със съдебно решение, като съдът ще преценява всеки отделен случай според вида на задълженията, произхода им, периода на неизпълнение, поведението на длъжника и опитите му да плати. За всички, които са подали молба за обявяване в несъстоятелност, ще се води електронен и общодостъпен регистър, който може да е надграждане на търговския. Омбудсманът се надява законопроектът да бъде припознат от депутатите.", "date": "2019.08.01", "title": "Манолова предлага три варианта за личен фалит "}
{"url": "https://duma.bg/rumen-radev-krizata-v-sektora-e-chast-ot-obshtata-kriza-v-darzhavata-n197016", "text": "\"Кризата по свинете е само част от общата кризисна ситуация в страната, свързана и с пробива в НАП, засегнал пет милиона български граждани, и с неизгодните в правно и финансово отношение договори за F-16, засягащи в перспектива всички българи, с набиращите енергия протести за избора на нов главен прокурор. Всички знаем, че в България недоволните са много повече от протестиращите.\" Това заяви вчера президентът Румен Радев на среща с представители на държавните институции във връзка с кризата с африканската чума по свинете. Радев каза, че тази криза засяга хилядите българи, които разчитат на домашните животни за прехраната си. На срещата с държавния глава бяха председателят на Епизоотичния съвет към МС и вицепремиер Томислав Дончев, министърът на земеделието Десислава Танева, на околната среда Нено Димов, вътрешният министър Младен Маринов, председателят на БАБХ д-р Дамян Илиев и експерти. По думите на Радев е изключително важно в настоящия момент държавата да демонстрира своята отговорност и способност да се справи с африканската чума по свинете, защото тя засяга не само бранша, но и всички българи. \"Дълбоко съм убеден, че можем да се справим с обединените усилия на всички институции, на местната власт, на бизнеса, на браншовите организации и на всички български граждани, за които е необходима отворена и мотивирана информационна кампания\", каза той. 57 огнища на африканска чума изброи министър Танева. \"Към днешна дата имаме регистрирани 26 огнища тип \"домашна свиня\". 5 случая днес са потвърдени в Попино, Силистренско, и в Българско сливово, Свищов, в промишлени свинекомплекси. И отделно 26 случая с дива свиня, последните от които са отстреляни край хижа \"Здравец\", Пловдивско, обяви Танева. Това не е изненада или неочаквано събитие у нас, каза тя. \"Няма възможна мярка, която да не е взета във връзка с африканската чума по свинете, каза след срещата Томислав Дончев. Единствената мярка, която не е взета и я прилагат в други държави, е тотално унищожаване на всички прасета, които са отглеждани в домашни условия. Подобна мярка няма обществена подкрепа и към момента не е на дневен ред\", допълни той.", "date": "2019.08.01", "title": "Румен Радев: Кризата в сектора е част от общата криза в държавата"}
{"url": "https://duma.bg/stolichnata-biblioteka-se-mesti-v-parkovete-na-sofiya-n196996", "text": "Столичната библиотека ще бъде със столичани и гости за пети пореден път в летните читални в парковете на София. Събитията са част от инициативата \"Зелени пътеки към библиотеката\" - кампания за насърчаване на четенето и привличане на нови читателски аудитории. Тази година към досегашните са включени и нови места като парковете в \"Дружба 1\" и \"Младост 3\" и Градската градина. Досега от началото на кампанията са раздадени над 4 хиляди безплатни читателски карти, а посетителите са били над 8 хиляди. Читателите могат да участват в артателиета и да се срещнат с писатели, поети и музиканти. Малките любители могат да оцветяват занимателни книжки и да рисуват. Мобилната библиотека - Библиобус, разполага с над 1500 тома от най-новите книги на художествена, научно-популярна и детска литература от съвременни и класически български и чуждестранни автори. От него може да се вземат книги за дома. Продължава традиционната инициатива \"Споделени книги\" - \"Вземи, прочети, върни\". За целта ще има специално поставени места в парка. Миналата година над 1000 заглавия бяха дарени от софиянци за софиянци. В проявата ще се присъединят поетите Георги Гаврилов, Мирела Иванова, Петър Чухов, Иван Христов, Иван Ланджев, Илиана Илиева, Кристин Димитрова, Иван С. Вълев, Виолета Кунева, Теодора Тотева, Лъчезар Лозанов, Марин Бодаков и Бойко Ламбовски, музикантите Карел Маринович и певицата и поетеса Боряна Богданова. Децата ще забавляват певецът и музикант Боби Мирчев, актрисата Жана Рашева, изд. \"Клевър бук\" с образователни игри, Таня Гигова от куклено-театралната школа \"ГлухАРТчета\", художникът Христо Кърджилов и артистите от парти агенция \"Маска\" с тяхната кукла. Желаещите могат да получат безплатна едногодишна читателска карта. Събитието ще се състои от 10 до 16 ч. на 3 август в Южния парк и Градската градина; 10-и - в парка \"Заимов\", 17-и - в парка \"Света Троица\" и парка \"Дружба 1\"; 24-и - в Борисовата градина и парка \"Младост 3\"; 25-и - на хижа \"Алеко\" (ПП \"Витоша\"); 31 август - в парка \"Гео Милев\".", "date": "2019.08.01", "title": "Столичната библиотека \"се мести\" в парковете на София"}
{"url": "https://duma.bg/parva-kopka-n197010", "text": "Управителят на БНБ Димитър Радев( в средата) и кметът Иван Тотев (вляво от него) дадоха старт на изграждането на Касов център на Централната банка в Пловдив. Неговите основни функции ще бъдат свързани с обработването, съхранението и транспортирането на банкноти и монети.", "date": "2019.08.01", "title": "Първа копка"}
{"url": "https://duma.bg/novi-90-mln-lv-za-tol-sistemata-n197012", "text": "Правителството отпусна допълнителни средства в размер до 89, 998 млн. лв. на Министерството на регионалното развитие и благоустройството  за финансиране на дейността на специализирано звено \"Национално тол управление\" в Агенция \"Пътна инфраструктура\" за 2019 г., съобщиха от пресслужбата на кабинета. Всъщност това са парите, които още през май бяха авансово платени на създателя на тол системата у нас, австрийската компания \"Капш\", без да бъдат подписани приемо-предавателни протоколи. Както е известно, в началото на седмицата имаше проблеми с купуването на електронни винетки именно заради напасването на електронните системи.", "date": "2019.08.01", "title": " Нови 90 млн. лв за тол системата"}
{"url": "https://duma.bg/ne-se-strahuvay-ot-tamnoto!-n196997", "text": "Почти няма малко дете, което да не се страхува от тъмното. Ако трябва да бъдем откровени, ние, възрастните, също преживяваме своите кошмари, когато сме изправени пред неизвестното и непознатото. Често преодоляването на този проблем е въпрос на различна гледна точка, а книгата \"Включи Нощта\" от Рей Бредбъри (превод Десислава Сивилова) е примерът, който вдъхновява \"БГкнига\" да посвети август на мотото \"Не се страхувай от тъмното\", научи ДУМА от Стела Соколова.  Актрисата Весела Бабинова прегръща идеята за лятната кампания с предизвикателства не само заради симпатиите си към Рей Бредбъри, но и защото признава, че понякога също вижда малки чудовища в мрака. В продължение на четири седмици, от днес до 22 август, Весела ще отправя по едно видеопредизвикателство на фейсбук страницата на \"БГкнига\". Участниците, които се включат с коментар под видеата, ще обменят идеи за преодоляване на страха от тъмното, но, разбира се, ще имат и шанс за допълнителни награди. Трима от тях, изпълнили всички предизвикателства в периода 1-22 август, ще спечелят магичен Бредбъри комплект, който включва детските книги \"Нявгабъде\" и \"Включи Нощта\", принт с илюстрация на Мира Мирославова и лично послание от художничката. Петдесетте години на миналия век бележат един от най-силните творчески периоди за Рей Бредбъри. Тогава за първи път са публикувани сборникът му с разкази \"Марсиански хроники\", антиутопията \"451 градуса по Фаренхайт\" и романът \"Вино от глухарчета\". Отново в този период се ражда и негова детска книга за страха от тъмното и неговото преодоляване. Оттогава до днес \"Включи Нощта\" се превръща в любимо четиво за поколения деца и родители по целия свят. Между страниците на \"Включи Нощта\" оживява историята на малко момченце, което си мечтае да играе с другите деца в късните летни вечери, но се страхува от тъмното. Детето се крие вкъщи и прекарва самотно времето си заедно със своите фенери и лампи, докато една вечер не се появява Тъма. Тя го запознава с чудеса, които могат да се видят само нощем. Благодарение на новата си приятелка момченцето открива, че когато изключваш светлините, всъщност включваш Нощта. И тогава започват чудесата. Тогава включваш щурчетата и жабките, включваш и сладоледената луна. Прототипа на малкото момченце можем да открием в ранното детството на самия писател. Докато растял в семейната къща в Уокиган, щата Илинойс, малкият Рей се ужасявал от непрогледното тъмно стълбище там и бързал да светне електрическия ключ на лампата, преди страховитото Нещо, обвито от тъмнината, да го нападне. С илюстрациите си за \"Включи Нощта\" Мира Мирославова за втори път създава визуалния свят на книга за деца от Рей Бредбъри. Работата на художничката върху \"Нявгабъде\" - приказка за вярата в мечтите, издадена от \"БГкнига\" през 2018 г., отрежда на Мира място в селекцията на Националния център за книгата и НДК в третия каталог \"Детски книги от български писатели и художници\".", "date": "2019.08.01", "title": "Не се страхувай от тъмното!"}
{"url": "https://duma.bg/chumavo-upravlenie-n197000", "text": "Каквото и да мисли за себе си ГЕРБ, тази партия е напът да стане Граждани за Ефикасно Рушене на България. Много преди по свинете \"чумата\" е тръгнала по мисленето на управлението - от неговото бездействие, от манталитета на нехайството, от вредителски буквално решения или реакции. Тръгнала е например от малоумното успокоение, че еднометрова телена ограда по границата с Румъния може да спре заразата. От министерска забрана срещу избиването на преплувалите Дунава диви прасета, които първоначално са били единственият приносител на чумата. Или пък защото властта не затвори границата с Румъния за фуражи и храни от свински произход. Чумата е тръгнала и от бездействието на вицепремиера Томислав Дончев, който близо година не е събирал поверения му Национален епизоотичен съвет. Още преди по прасетата \"чумата\" е тръгнала от небрежността, несвършената работа и невниманието на някого, както диагностицира еврокомисарят Витянис Андрюкайтис. А този някой не е отделно лице, а цялата система на управление. При това \"чумата в главите\" е с утежняващи вината обстоятелства, защото поне една година на управляващите им е било казвано какво трябва да направят. В резултат цял един добре развит отрасъл е напът да се срине, а на улицата да бъдат изхвърлени около 20 000 души, които ще се юрнат към Терминал 2 на столичното летище и без да искат ще станат приносители на демографската ни \"чума\". Чумавият вирус на управлението засегна и киберсигурността. Осветени бяха данните на 5 милиона българи заради некомпетентност, безхаберие, административно невежество или организационен мързел. Със сигурност на показ се оказаха данните на близо 200 души, сред които и моите, и на съпругата ми. Оказва се обаче, че всичките тези данни може да щъкат из киберпространството и заради корупция, защото въпреки 2-та милиарда лева, хвърлени за електронното управление, компютърните вируси си хакваха едва ли не всички основни системи на държавата - митници, НАП, Търговски регистър, ГРАО. Те обаче са заразени и от бацилите в управленските глави. Като оплакване от финансовия министър прозвуча констатацията на Томислав Дончев, че в България се дават много малко пари за киберсигурност - около 5 млн. лв. годишно. Очевидно не само той, ами и премиерът е трябвало да скръцне със зъби на Владислав Горанов за повече пари, но това явно не е било направено. Бойко е бездействал много бойко. Така бацилът на управлението е хакнал личните ни данни и заради несвършена работа или подценяване на проблема. Обаче премиерът ни бойко уреди най-малко 2 млрд. за американските Ф-16.  \"Чума\" върлува и в здравеопазването ни. Тя наистина още не е физиологична, а пазарна, идеологическа един вид. Да, тя тръгна много преди ГЕРБ. Но пораженията й са като при истинска епидемия, а и Гражданите за Ефикасна Развала на България я разпространиха още повече. Около 10 000 населени места в страната са без аптека. Цели региони останаха без общински болници и здравни пунктове, в някои места в радиус от 50-100 км няма лекар, а 80% от легловия фонд в болниците се намира в 4 града - заради епидемията на пазарния джихадизъм, върлуваща в ГЕРБ. Отделно 20-25% от хората с ниски доходи са лишени от достъп до здравната система и не си купуват лекарства поради безпаричие, България е между страните в света с най-висока преждевременна обща смъртност. И ето ви го поражението на чумавото управление след 10 ноември, включително и на ГЕРБ - ако през 1988 г. смъртността е била 11,9 промила, след това тя скача до 15,3 промила.  Така стигаме и споменатата вече демографска чума. На година България се топи с 40-50 000 души, на ден - със 136, а на час - с по 6 души. Всъщност комай целият ни цивилизационен избор след 10 ноември излезе социално епидемилогичен. Заради 35-процентната крайна бедност по данни на Евростат, заради 2,5-те милиона българи \"в тежки материални лишения\", които не могат да плащат безпроблемно сметките си и да посрещнат неочаквани разходи. Или пък заради 35-40% българи, които живеят в мизерия през цялото това десетилетие. В най-богатия клуб на света българите умираме от лечими болести, защото останахме без пари и не можем да си платим.  Затова смяната на \"бацилния модел\" на управление не е просто политическа приумица или предизборна хватка, а направо животоспасяваща потребност за нацията ни.", "date": "2019.08.01", "title": "Чумаво управление"}
{"url": "https://duma.bg/datata-n196998", "text": "1774 - ЗА ВТОРИ ПЪТ Е ОТКРИТ КИСЛОРОДЪТ. Английският химик Джоузеф Пристли, независимо от немско-шведския си колега Карл Шееле, изолира химичен елемент, който нарича \"жизнен въздух\". Пристли сипал в стъкленица червен прах и го загрял с лупа, която \"улавяла\" слънчевите лъчи. На дъното се появили капчици живак. Към отвора й ученият поднесъл тлееща треска и видял, че тя се разпалва. Полученият газ не горял, но поддържал горенето. По-късно френският учен Лавоазие дал на \"жизнения въздух\" името кислород. 1885 - ОТПЕЧАТАНА Е ПЪРВАТА БЪЛГАРСКА БАНКНОТА. Тя е с номинал 20 лв., сериен номер 000001 и има воден знак на БНБ. Банкнотата е отпечатана в Санкт Петербург, Русия, размерите й са 150 на 97 мм. Лицето на банкнотата представлява кафяво каре върху светла охра, а в левия ъгъл е изобразен държавният герб. 1912 - УМИРА ЙОАКИМ ГРУЕВ, ПРОСВЕТИТЕЛ (Р. 1828 Г.). Ученик на Неофит Рилски. Учител 20 години в Копривщица, а след това в Пловдивското класно българско училище. Сред учениците му са Тодор Каблешков, Иван Вазов, Константин Стоилов и др. Автор на много учебници. През 1858 г. предложил да се празнува 24 май като празник на българските ученици. 1936 - РАЖДА СЕ ИВ СЕН ЛОРАН, ФРЕНСКИ МОДЕН ДИЗАЙНЕР (УМИРА 2008 Г.). На 18 г. идва в Париж, установява се при Кристиан Диор като асистент. На 21 г. застава начело на най-известната френска модна къща. Създава първата си колекция през 1962 г. Въвежда в женската мода мъжки детайли. Смята се за основател на стила \"унисекс\". Той е първият голям дизайнер, който работи с тъмнокожи модели. 1944 - ИЗБУХВА ВАРШАВСКОТО ВЪСТАНИЕ СРЕЩУ НАЦИСТКАТА ОКУПАЦИЯ. Въоръжен опит на полската Армия Крайова да освободи Варшава. Полските войски се съпротивляват на немската армия до 2 октомври (63 дни). Загубите от полска страна са 18 000 убити войници, 25 000 ранени и над 250 000 убити цивилни, най-вече при масови екзекуции от настъпващите немски войски. Приблизително 85% от града са разрушени по време на градската партизанска война и след края на въстанието, когато нацистите по заповед на Хитлер изгарят града - квартал по квартал. 1945 - РАЖДА СЕ ВИЛИ КАВАЛДЖИЕВ, МУЗИКАНТ, ПЕВЕЦ И КОМПОЗИТОР (УМИРА 2010 Г.). Добива популярност през 1979 г. с песента \"Очакване\" (с група \"Тангра\"). Бил е член на рок групите \"Викингите\", \"Лира\", \"Импулс\", \"Златни струни\", \"Тангра\" и солист на оркестрите \"София\" и \"Формула\". Едни от най-популярните му песни са \"Маса за двама\", \"Виргиния\", \"Близо до мен\" и др.", "date": "2019.08.01", "title": "Датата"}
{"url": "https://duma.bg/kak-ni-vaorazhava-stalin-i-kak-tramp-n197001", "text": "Емоциите по закупуването на 8 самолета Ф-16 от САЩ още не са затихнали. Какво пише в договорите, подписани от наш вицепремиер с Пентагона? Цитирам по изнесеното в Народното събрание в края на миналата седмица: \"Цената на всеки неокомплектован Ф-16 за нас е с 34 млн. долара по-висока от тази на аналогичен самолет с пълна екипировка за Словакия. Плащаме 2,3 млрд. лв. предварително, преди да е произведена \"стоката\" и 4 години преди да я получим. Гаранцията й е... 6 месеца! Възможни спорове се решават само според правото на САЩ, разноските по евентуални дела - за нас. Доставянето на самолетите и въоръжението също е за наша сметка. Правителството на САЩ може да променя условията относно цените в договорите едностранно, неустойки при неизпълнение не дължи. България се отказва от суверенния си имунитет.\" Това пише в договора.   Е, аналогията се натрапва от само себе си, понеже властващите ни русофоби ушите ни проглушиха с вопли, че след Девети септември 1944 г. сме били позлатили Съветската армия (какво тук значат фактите, че нашата армия, участвала в последния етап на войната, се издържа изцяло от руснаците). И нека си припомним каква мощна авиация сме имали по времето на социализма и нещо много важно - на каква цена сме се сдобили с нея. Разорила ли е новата ни авиация бедна следвоенна България, или е спомогнала за разцвета й? Не е шега работа - както ще прочетете по-долу - стотици самолети и всичко нужно за тяхното функциониране получаваме до 1950 г. от Съветския съюз. Цена няма - Сталин ни ги дава уж на разсрочено плащане, но на практика безплатно, без да изплатим и стотинка за тях. Звучи еретично за днешните американолюби, но какво да се прави - факт. А американците сега ни съдират кожата с техните 8 самолета. Въобще кой откъдето му скимне се нахвърля като хиена върху бедна България. Та кажете ни - днес коя част от нашата икономика, която все още носи пари, не е чужда собственост? А парите ги отнасят от България. И братска Германия (с която ни свързват неразривно две национални катастрофи, а и днешната трета) ни дължи десетки милиарди от търговски договори още отпреди началото на Втората световна война. Писали сме доста по тия въпроси. Но каква файда от това писане!  Съветските самолети започват да пристигат още през март 1945 г. - не някакви смешни осем машини, а  общо 358 бойни и учебни самолети: 120 изтребителя Як-9, 120 щурмови самолета Ил-2, 96 бомбардировача Пе-2, 10 учебно-бойни Як-9 и 10 учебно-бойни Ил-2! До 1989 г. българските ВВС получават  224 МиГ-21, 90 МиГ-23, 4 МиГ-25, 22 МиГ-29, 23 Су-22, 31 Су-25, 44 Ми-24, 18 Ми-8s - всичко 460 машини. Цялата тази внушителна армада е унищожена с един замах, отиват за скрап 400 бойни самолета, закрити са 9 авиобази. Днес България има петнадесетина що-годе способни да летят самолета.  Мили боже! Тези, които унищожиха въздушния ни военен флот, днес ни пробутват самолетите си, и то на космическа цена!  Някой с право ще каже, че няма нищо безплатно в тоя свят. Така е. На каква цена руснаците ни помагат във всичко - не само във военната област. Ето я цената, ще прочетете повече по-долу: България да не служи като терен за агресия и вражески маневри срещу СССР.  А как е днес?! ...След това Сталин поиска сведения за личния състав на нашата армия, за това, което имаме, и за ограниченията на мирния договор. Започна подробно разглеждане на програмата, която бяхме изработили с Булганин. Утвърдено беше превъоръжаването на съществуващите наши дивизии и създаването на нови. Ние се бяхме спрели на създаването на танкова бригада и когато стана дума за нея, Сталин се противопостави решително, като заяви, че ние трябва да имаме танкова дивизия: \"Бригадата е тежка, но много маневрена формация, защото няма свой самостоятелен тил, а дивизията е силен юмрук, мощен, маневрен и самостоятелен - има си свой тил, свое командване и свое \"хозяйство\" (стопанство).  Димитров кимна с глава и Сталин отсече: \"Будет дивизия\" (ще бъде дивизия). Не зная защо, когато се разглеждаха отделните наши искания, някои от военните искаха да внасят корекции в наша вреда, но в тези случаи се намесваха и Жданов, и Маленков, и най-вече Берия, а Сталин слушаше внимателно и едните, и другите, а понякога отправяше въпрос към Кинов или към мен и обикновено отсичаше: \"Ладно, дадим\" (добре, ще дадем). Такъв беше случаят с влекачите, камионите и особено полутонките, количеството на които, кой знае защо, бе силно оспорено от заинтересованите генерали, завърза се спор между нас с Кинов и съветските генерали... Сталин, който внимателно се вслушваше в думите на генералите, се обърна към тях\": \"Е, просчитайте, просчитайте!\" (пресметнете, пресметнете). Пресметнаха на листче хартия, дадоха му го, той погледна и отсече: \"Пусть! Дадим конечно\". (Нека! Ще ги дадем, разбира се). Въпросът се приключи...  Разбрахме се, че това, което имахме, е не само остаряло, но и недостатъчно, и се реши да инсталираме и повече, и съвършено модерни, мощни брегови батареи... В този момент Сталин реши, че е време да се даде разрядка (отпускане) на напрежението във водените разговори и се отправи към мене с приятелски провокационни въпроси: \"Ну, а чем будешь бороться, если в Черное море войдет \"Мисури\"?\" (а с какво ще се бориш, ако в Черно море влезе \"Мисури\"). Без да се смущавам и губя минута, отговорих начаса: \"А вы дадите нам торпедную авиацию и подлодки\" (вие ще ни дадете торпедна авиация и подводници). Сталин веднага подхвана: \"А какая авиация?\" \"А это вы лучше знаете (това вие по-добре го знаете) - беше моят бърз отговор. Сталин се обърна към всички и, като се смееше, каза: \"Дадим им \"Бостон\", а потом обвиним американцев, что вооружают болгар\" (ще им дадем \"Бостън\", а после ще обвиним американците, че въоръжават българите). Но след като се посмя за момент, продължи със сериозен тон: \"Дадим, конечно, свои отечественные \"Ту-2\" (ще дадем, разбира се, наши отечествени Ту-2). И отново се обърна към мене: \"А сколько подлодок тебе нужно?\" (колко подводници ти трябват). Позамислих се за момент - да искам много, ще дадат, но как ще се справим с тях и реших: \"на первое время хватит нам три\" (на първо време ще ни стигнат три). Тука Сталин реши да ме хване и, като покашляше и пълнеше лулата си, хвърли към мене лукав поглед и подхвърли: \"Зачем так мало?\" (защо тъй малко). Обясних, че ние нямаме още съответна обстановка, а най-вече обучени кадри и докато създадем нужните ни кадри и обучим екипажи, три са напълно достатъчни.  ...Още веднъж Сталин показа разположението си и любовта си към нас, българите, а заедно с това прояви своя дипломатически похват към въпросите, когато именно стана дума за цената на всичкото това въоръжение. Зверев - министърът на финансите на Съветския съюз, обяви ориентировъчната цифра - Сталин каза: \"Е, дадим 10 лет на разсрочку, а начнем с 56-го года!\" (ще дадем 10 години разсрочване, а ще започнем от 56-та година). Зверев не се стърпя и попита как да се разбира това, уж 10 години разсрочка, а започвайки от 56-а г., то се получава повече от 15. Сталин се обърна към него и му обясни: \"А бывает в жизни, что то было 15\" (случва се в живота и 15 да бъдат).\"Бывает\" (случва се), - каза Зверев. \"А вот и это такой случай сейчас!\" (ето и сега е такъв случай). И като се смееше на своята диалектика, той прибави: \"А тогда еще увидим\" (а след това пак ще видим).  В края на краищата всички наши въпроси бяха изчерпани.  (От личния архив на адмирал Иван Добрев - в. ДУМА, Черно на бяло, \"Сталин ни въоръжава, заливайки се от смях\", 1.02. 2019 г.) В доклада си пред парламентарната Комисия по външните работи министър Стайнов изрази голямо задоволство от приема в Москва. Пред цял свят СССР показа, че признава правителството на ОФ. Ние изложихме мъчнотиите на България по приложението на [Споразумението за] примирие. По много работи получихме удовлетворение... Сталин и Молотов казаха: от вас нищо не искаме. Когато се касае за славяни, и без някакви договори имаме повече доверие към тях, отколкото към неславяни, с които имаме подписан договор. Кажете от какво имате нужда, за да станете цветуща държава, ние сме готови във всички отношения да ви помогнем. Вие трябва да чувствате, че има на кого да се облегнете, за да имате по-голяма самоувереност. От вас искаме само вярност, т.е. България да не послужи като терен за агресия и вражески маневри против нас...                  Спиридонов                                                                                       От сборника статии и документи \"Българо-съветски политически и военни отношения (1941-1947)\", Военно издателство, 1999 г. От началото на март 1945 г. на базата на двустранно споразумение между СССР и България започва превъоръжаване на нашата авиация. Получени са общо 358 бойни и учебни самолети: 120 изтребителя Як-9, 120 щурмови самолета Ил-2, 96 бомбардировача Пе-2, 10 учебно-бойни Як-9 и 10 учебно-бойни Ил-2. През следващите години идват торпедоносците Ту-2, а към края на 1948 - по-новите изтребители Як-9П и транспортните Ли-2. Щурмовите самолети Ил-10, чехословашко производство, идват у нас през 1951 г. Към 1950 г. са получени и известен брой свързочни самолети По-2 и Як-12, а също така и учебните Як-11. Към края на 40-те години самолетостроителните фабрики в Ловеч и Казанлък започват производството на Лаз-7, последван след няколко години от Лаз-7М. През 1952 г. когато завършва структурното изграждане на авиацията, ВВС имат следния състав: - три изтребителни авиодивизии; - една щурмова авиодивизия; - две нощни лекобомбардировъчни дивизии; - два разузнавателни авиополка; - един транспортен авиополк; - една коригировъчна авиоескадрила; - една водосамолетна разузнавателна авиоескадрила. През пролетта на 1951 г. започва превъоръжаването на изтребителната авиация с бойните реактивни самолети Як-23 и учебните Як-17У, а през есента на 1951 г. навлизат и по-новите машини МиГ-15 и спарките МиГ-15У.  Първият български пилот, летял с реактивен самолет в родното небе, е майор Васил Величков. Той е и първият българин, изпълнил самостоятелен полет на реактивен самолет - на 1 юли 1950 г., в учебен център в СССР. Не след дълго на въоръжение постъпват и реактивните бомбардировачи Ил-28 (1952 г.). През 1953 на въоръжение постъпват усъвършенстваните изтребители МиГ-15бис, а две години по-късно прехващачите МиГ-17ПФ, снабдени с борден радиоприцел... Масовото постъпване на МиГ-17Ф в изтребителните полкове става в края на 50-те години. От началото на 1958 г. в нашите ВВС постъпват свръхзвуковите изтребители МиГ-19 - първоначално фронтовите машини МиГ-19С, а по-късно прехващачите МиГ-19П и МиГ-19ПМ (с ракетно въоръжение). През 1961 г. постъпват разузнавателните самолети Ил-28Р, а три години по-късно учебните реактивни машини L-29, които напълно заменят Як-11 за първоначалното обучение. Вертолетната авиация в нашите ВВС води своето начало от 1957 г. - първоначално под формата на звено в транспортния авиополк, въоръжено с Ми-4 и Ми-1. Настъпилите съществени промени в самолетния парк в периода 1954-1958 г. и временното разведряване, особено след Женевските споразумения (1957 г.), налагат съкращения в армията и ново преструктуриране на ВВС. След 1958 г. са разформирани щурмовата и бомбардировъчната авиодивизии, разузнавателните полкове, 47-и и 27-и иап. За много кратък период от време пространствените, времеви и огневи възможности на средствата за въздушно нападение придобиват нови качествени характеристики. В отговор на това предизвикателство през 1960 г. у нас е въведено едно ново съвременно оръжие - зенитната ракета. На 16 юни 1960 г. е сформиран първият зенитно-ракетен дивизион в БА, с огнева позиция до село Тополница, Дупнишко, а година по-късно е създадена 1-ва зенитно-ракетна бригада (зрбр) в състава на корпуса за противовъздушна отбрана. Превъоръжаването на изтребителната авиация със самолети МиГ-21 започва през 1963 г. - през септември са получени първите 12 броя, от фронтовия вариант Ф-13. Те постъпват на въоръжение във 2-ра ескадрила на 19-и иап. В края на 1964 г. с прехващачите МиГ-21ПФ се превъоръжава 2-ра ескадрила от 18-и иап, последвана от 1-а ескадрила на 15-и иап, която получава по-модерния вариант МиГ-21ПФМ. Ще последват модификациите МиГ-21М през 1969 г., МФ - през 1974 г., и разузнавачите МиГ-21Р през 1969 г. МиГ-21бис - последният вариант с подобрени възможности пристига у нас през 1983 г. Тази свръхзвукова непретенциозна машина ще се превърне в гръбнака на нашата авиация в следващите десетилетия. През нейната кабина ще преминат стотици летци, а МиГ-21 ще надживее много от своите по-модерни събратя в бойните части. Общо в нашите ВВС постъпват 226 самолета от всички варианти, включително и 39 учебно-бойни.  Идва времето на МиГ-23 - един нов и изключително ефективен за времето си изтребител и ударен самолет с изменяема стреловидност на крилото. Първо на въоръжение в 10-и САК в края на 1976 г. постъпва изтребителят-бомбардировач МиГ-23БН (в двете ескадрили на полка), за да бъде последван през 1978 г. от МиГ-23МФ - прехващачът, в 18-и иап. По-късно, през 1983 и 1984 г. навлизат на въоръжение по-модерните и по-маневрени изтребителни модификации МиГ-23МЛА и МиГ-23МЛД. През 1982 г. в 26-и рап на въоръжение постъпва МиГ-25РБТ - височинен скоростен разузнавач, най-тежкият боен самолет, летял в родното небе с наши опознавателни знаци. Две години по-късно в полка идва и модерният за времето си разузнавач и изтребител-бомбардировач Су-22М4. През 1986 г. в България пристига още един от най-модерните за времето си ударни самолети - бронираният щурмовик Су-25К - в 22-и ибап. Учебната авиация също получава нова техника - реактивните самолети L-39ZA пристигат през 1986 г.   Вертолетната авиация също повишава своите възможности благодарение на доставката на бойните Ми-24Д/В и транспортно-бойните Ми-17. Изтребителят за завоюване превъзходство във въздуха от четвърто поколение МиГ-29 пристига в България през юни 1989. Така в края на десетилетието, след въвеждането на самолетите трето и четвърто поколение, настъпват най-силните години за българската военна авиация.", "date": "2019.08.01", "title": "Как ни въоръжава Сталин и как Тръмп?"}
{"url": "https://duma.bg/kratki-novini-n197004", "text": "САЩ са предоставили на Сърбия най-голяма военна помощ за 2014-2018 г., гласи справка на сръбското министерство на отбраната. Белград е получил около 10 млн. евро, втори е Китай с военна помощ за 5,2 млн евро. Следват Норвегия, Дания и Великобритания. Докато Русия е оказала помощ за 45 000 евро.  Германският вицеканцлер Олаф Шолц се отнесе скептично към молбата на Вашингтон за присъединяването на Берлин към военната мисия в Ормузкия пролив. \"Ние трябва да предотвратим ескалация, която може да премине в къде по-голям конфликт. Ето защо мисля, че това не е най-добрата идея\", ката Шулц, цитиран от ТАСС. По думите му Германия иска да съхрани ядреното споразумение с Иран и засега не смята да се присъединява към мисия в пролива.  Съдът в Ню Йорк отхвърли иска, обвиняващ Доналд Тръмп в сговор с Русия, за да победи на вота през 2016 г., предаде \"Свободна Европа\". Но съдът признава, че Русия се е намесила в изборите. Съдът не може да приеме иск срещу Русия заради правната доктрина на т. нар. суверенен имунитет, която защитава чуждестранните правителства от съдебно преследване в САЩ. Съдът посочва още, че не може да подведе под отговорност щаба на Тръмп и \"Уикилийкс\" за публикуването на данни от имейли, получени чрез хакерска атака срещу компютрите на Демократическата партия, защото това би било нарушение на Първата поправка в американската конституция, гарантираща свободата на словото. САЩ не смятат, че е възможно разширяването на нормандския формат по конфликта в Украйна, във Вашингтон смятат, че е напълно достатъчен \"отделният диалог между Москва и Вашингтон\". Такава е реакцията на Държавния департамент, за която уведоми Роман Безсмертни от правителството в Киев. Украйна се надяваше на разширяването на формата именно със САЩ. Иначе Във формата са включени Украйна, Русия, Германия и Франция.  Правителството на Израел единодушно одобри нови 700 жилища за палестинците и 6000 за израелците в Зона C на Западния бряг. Решението е необичайно, защото там са повечето от еврейските селища на Западния бряг.  В ранните часове в сряда Северна Корея изстреля няколко ракети от все още неизвестен тип в района на полуостров Ходо. Става въпрос за балистични ракети, които са прелетели между 240 и 330 км на малка височина - около 30 км. На 25 юли Пхенян извърши изпитания на други две управлявани ракети с малък обсег. Пътнически автобус се натъкна на мина в западната част на Афганистан. Престъплението е извършено по магистралата между Кандахар и Херат, а мината е поставена от талибаните. Повечето от загиналите са деца и жени. Ранените са 10 души. ", "date": "2019.08.01", "title": "Кратки новини"}
{"url": "https://duma.bg/45-mozhe-da-stigne-poskapvaneto-na-svinskoto-n197017", "text": "\"Цената на свинското месо на българския пазар се е покачила между 25 и 30% за по-малко от месец, а до есента може да скочи с още 15%\", коментира Румен Андреев, изпълнителен директор на едно от най-големите предприятия за производство и преработване на свинско месо у нас. Пред БНТ той обясни, че поскъпването е заради разпространяващата се зараза от африканска чума по свинете в целия свят. Това води до повишаване на цените и на световните пазари. \"Много е важно да няма паника сред населението, за да не спадне консумацията. Другото, което е много важно да се разбере - неизбежно е поскъпване на цените, което поскъпване е свързано със събития, които се случват в цял свят, а не само в България. Китай като страна, която е най-голям консуматор на свинско месо, унищожи половината от поголовието си (от прасета)- те започват да внасят много месо от Европа, което ще повлияе върху цените\", каза Андреев. Той каза, че ако не се вземат бързи и адекватни мерки, страната ни ще загуби един цял отрасъл. \"Последните години българското свиневъдство се развиваше, а поголовието в България се увеличаваше.Така че много е важно да се вземат бързи и адекватни мерки, за да не загубим цялото свиневъдство в България\", обясни той. От януари досега цените на родните колбаси са скочили с 10-15%. Това показват данните на производителите. А прогнозите са, че цените ще продължат да вървят нагоре до края на годината. Причината е поскъпването с близо 35% на вносното сурово месо, което се използва в производството. Цената му ще продължи да расте на европейския пазар и през следващите месеци, съобщава Нова телевизия.", "date": "2019.08.01", "title": "45% може да стигне поскъпването на свинското"}
{"url": "https://duma.bg/masova-aktsiya-v-gruziya-za-dialog-s-moskva-n197005", "text": "Между 25 000 и 30 000 грузинци се събраха на централния площад във втория град Батуми, за да настояват за нормализирането на отношения с Русия, предаде \"Взгляд\". Акцията бе на опозиционната партия \"Алианс на патриотите на Грузия\" и в нея участваха хора от цялата страна. Депутатката Ада Маршания призова властите за незабавен диалог с Москва за разрешаването на всички остри политически проблеми. \"Трябва да започнем и много тежък разговор с абхазците и осетинците\", добави тя в речта си на митинга.  На свой ред зам.-председателят на парламента Ирма Инашвили отбеляза, че защитниците на грузинските интереси са заклеймявани като \"руски агенти\". \"Защитаваш грузинските земи, значи си руски агент, обявяваш се против пропагандата на ЛГБТ общността, пак си руски агент. Представяте си ли колко далеч е стигнало безумието\", критикува тя прозападния фланг на опозицията. ", "date": "2019.08.01", "title": "Масова акция в Грузия  за диалог с Москва"}
{"url": "https://duma.bg/ivan-sashov-severozapazen-a-ne-severozapadnal-e-moyat-roden-kray-n196999", "text": "- Такава книга с рецепти от Врачанско, Монтанско и Видинско не е издавана досега. Има и едно световно течение в момента заради глобализацията, на някои хора като мен не им се ще да са част от стадото и да ядат бургери в \"М...\". И ни харесва да сме част от някаква малка общност, така е и в Андалусия в Испания, така е и в Бавария в Германия. Затова и има такъв бум на фестивали като Октоберфест, ето и колко много хора ходят на Рожен. Нормалната, човешка реакция срещу глобализацията. В книжката \"Гозбите у Северозапада\" са рецепти, които са готвени и се готвят и досега от моето семейство. Има и такива, които съм виждал и ял по други места от региона, особено по празниците на родния край, наричани тук сборове, има и торлашки манджи. Малко или много, с бабите по този край си отиват и рецептите на ястията, типични за Северозапада. Тази книга е капка в морето, с която може да се запази някакво знание за това какво точно са покрекло, просеник, бел муж и т.н. - Книгата бе издадена чрез сайт за набиране на средства в интернет - 39 човека от 9 националности са част от \"Гозбите\", това са техните средства, единствено трудът по събирането на рецептите е мой. Мисля, че не би било честно да използвам техните пари за собствена печалба от книгата. Затова и реших - с тяхната благословия, книгата да се разпространява само в интернет, и то на цена, почти както тази за отпечатването, като средствата от продажбата отиват за НЧ \"Живот\" в с. Мокреш. Попадайки в комичната ситуация, дори и аз да си купувам книгата от себе си, за да мога да подаря на някой приятел или роднина. Може би ще бъде закупено нещо, от което имат нужда - книги за библиотеката, тенис маса, ако ще и 5-10 стола. В читалището се случва и много, и малко. От една страна, има активност по празници - боядисват яйца за Великден, празнуват Трети март, има лазарки, има коледари... Определено по-висока активност, отколкото когато аз бях ученик например. От друга страна, защо да не се събират още повече млади (не само по възраст, а и по дух) активни хора в читалището, без повод и без да се чувстват задължени - да играят шах, тенис на маса, бинго и т.н. - На мен като готвач са ми много интересни рецептите от торлашката кухня, различна от тази, с която аз съм израснал. Моето село Мокреш е в \"тепсията\", равнината на Златията. Например в Балкана и климатът е различен, затова и торлашката \"зелена\" лютеница е с такъв цвят, защото в планинската част на Северозапада доматите зреят чак в средата на август. Косачкото кисело, една лятна студена супа, интересен факт е, че има и подобно ястие в тайландската кухня, което се прави по почти същата технология със същите съставки. Сега има тенденция покрай кулинарните предавания по телевизията, което наричам полента, ако се напише в менютата качамак, клиентите може би ще се мръщят. Обаче полента звучи по различен начин, може би е модерно, не знам. Но полента, бакардан, мамалига и качамак е едно и също. - Английската версия трябваше да се появи, тъй като голяма част от хората, които ме подкрепиха в кампанията за набиране на средства, не са българи и не разбират български. Кампанията надмина моите очаквания, хората харесаха идеята за готварска книжка от \"Българския Тексас\" и с част от средствата \"Гозбите у Северозапада\" излезе и на английски. Всички вече получиха електронното издание, книжното също вече би трябвало да е в пощенските им кутии. Може би при превода се е загубил чарът на Северозапада, подробица, която в някои части е дроболина, се превърна в Lamb dish (агнешко ястие букв.), гньетените чушки станаха Dolma with beans (пълнени чушки с боб), но керкеле си остана Kerkele. Разпространението, както и българската версия, е основно през моя сайт gozbite.tk. - Сестра ми преди години, с ръка на сърцето мога да кажа, че беше по-добър готвач от мен. В момента обаче е страхотно ангажирана с конна езда, народни танци и хобито й - домашни птици във всякакви размери и разновидности, така че й остава време само за готвене вкъщи. Професионалното готвене за нея остана много на заден план. Веднъж трябваше да се явя на кулинарно състезание като отбор двойки, не успях да намеря свободен съотборник, предложих на нея, явихме се и взехме, че спечелихме. Иначе обменяме рецепти, понякога и на по-висок тон..., но ценя мнението й, тъй като тя е доста критична. - Един ден, когато и двамата намерим време, защо не. Никога не сме говорили по този въпрос, сложно е откъм време и пространство. Може би само за името съм сигурен, тъй като и аз симпатизирам на конната езда, може би ще се казва \"Horses and Courses\" (Коне и ястия). - Авторски рецепти нямам, доста е трудно през 2019 г. да има авторски рецепти, естествено, хората, които се занимават с молекулярна кухня, откриват ново ястие всеки ден. Аз съм почитател на т. нар. фюжън - смесването на кулинарни култури, например спагети със зелено тайландско къри и т.н. - Така се случи, след кризата през 2008 г. нямаше никаква перспектива за работа като електротехник на средно дередже, какъвто бях тогава. За българското машиностроене няма какво да коментирам, не знам колко дъна копае у нас този сектор... Имам колеги, които работят, така да се каже, по специалността, но като проектанти. За нещо, което през 2019-а може да научиш от видеоуроци в ютуб, едва ли е нужно да завършваш петгодишно обучение с елементи на казарма. И телевизори никой не поправя вече, тъй като вносът от Китай е по-евтин от евентуалната поправка. Така трябваше да се адаптирам към кулинарията, а и, честно казано, ми допада повече. Дава ми свобода, динамично е, мога да пътувам, ако искаш - и въздухът е по-чист от някое хале. Сега винаги съществува рискът след някоя година някой да измисли хапчето за \"глад\" или робот кулинар и готвачите да се окажат ненужни. Но на този етап ме прави щастлив, а това е най-важното. - Карвинга (декорацията на плодове и зеленчуци) разглеждам по-скоро като хоби. Да, в някои от хотелите, в които съм работил, съм декорирал някоя и друга шведска маса, но като цяло съм резбовал или вкъщи, или за някое дете някоя тиква. Случи се така, че имах възможност да бъда на няколко кулинарни състезания, на които спечелих някое и друго призово място. Мисля, че и модата на карвинга малко по малко отминава, затова гледам вече само вкъщи, както се казва, за успокоение на нервите, да резбовам някой морков, който после отива в супата. Иначе, основно през октомври, покрай сезона на тиквите има някакво раздвижване и малко повече интерес към това, предимно азиатско изкуство. - Чувал съм израза и, честно казано, ме дразни - какво значи западнал? Кой е виновен, че пътищата са разбити и 30 години над това парче земя се извършва такъв геноцид, какъвто и през османско време не е имало? Колко народ се изсели, търсейки нормален живот? 30 години този край беше откъснат от останалата част на света. Югоембарго, мост над Видин, строен сто години... Причини много. Аз лично предпочитам \"северозапазен\", тъй като дори и малкото хора, които останаха там, имат онова тънко чувство за хумор, което по-възрастните ви читатели знаят от разказите на Радичков, а по-младите - от смешките на Краси Радков. - Де да знаех отговора на този въпрос... щях да съм или президент на Федерална Република Мизия, или най-малкото министър на Трибалия... Лостове, които държавата може да използва, са така чаканият тунел \"Петрохан\", тази магистрала, свързваща Видин с Ботевград... Мостът във Видин е хубаво нещо, но питайте някой от Димово или Ребърково как се стига до близкия град. Мост над Оряхово би било пак хубаво... бе, мечтите са безплатни, току- виж намерили и петрол на Копрен или Чупрене станало Банско. - САЩ наистина са страна на неограничените възможности и \"никога не е твърде късно\"; в Испания и Италия - гледната точка относно живота, в Исландия - балансът между работа и почивка, в Германия - социалната система. Пълно щастие нема или, както казват братята сърби, \"всеки иска в Рая, ама никой не иска да умре\" е положението.", "date": "2019.08.01", "title": "Иван Сашов:  Северозапазен, а не северозападнал е моят роден край"}
{"url": "https://duma.bg/tramp-shte-oryazva-voennite-razhodi-n197006", "text": "Доналд Тръмп заяви, че планира съкращаване на военния бюджет. В интервю за C-Span той каза, че след последния бюджет страната има много силни въоръжени сили. \"Ето защо в един момент ще успея да съкратя бюджета\", добави той. На уточняващ въпрос планира ли съкращения на бюджета президентът отговори: \"Абсолютно\". Военният бюджет на САЩ сега е 716 млрд. долара.    \"Мисля, че в крайна сметка ще сключим сделка с Русия в областта на контрола върху оръжията\", изтъкна още Тръмп. \"Занимаваме се само с увеличаване на това, което не е необходимо нито на нас, нито на тях (Русия). На първо място сме ние, след това Русия, след това Китай, но Китай е доста по-назад в момента\", обясни президентът. В същото време съвeтникът му по националната сигурност Джон Болтън смята, че договорът между САЩ и Русия от 2010 за ограничаване на стратегическите оръжия едва ли ще бъде продължен след 2021 г. Двете страни обаче вече водят консултации за удължаването на договора.  Тръмп каза още в интервюто, че използва Туитър, защото това е единственият начин да се защити от нападките на пресата. \"Ако ме отразяваха безпристрастно, нямаше да ми се налага да пиша в Туитър\", отвърна той. ", "date": "2019.08.01", "title": " Тръмп ще орязва   военните разходи"}
{"url": "https://duma.bg/rezultati-n196983", "text": "II квалификационен кръг, реванши: Номме Калиу - СЕЛТИК 0:2 (0:7 общ резултат); АПОЕЛ Н - Сутиеска 3:0 (4:0); Макаби ТА - КЛУЖ 2:2 (2:3); БАЗЕЛ - ПСВ 2:1 (4:4); ОЛИМПИАКОС - Виктория П 4:0 (4:0); ДИНАМО З - Сабуртало 3:0 (5:0); Ла Валета - ФЕРЕНЦВАРОШ 1:1 (2:4). II квалификационен кръг, реванши: Линкълн Ред Импс - АРАРАТ-АРМЕНИЯ 1:2 (1:4); СУДУВА - Тре Пене 5:0 (10:0); ДЮДЕЛАНЖ - Шкендрия 1:1 (3:2); Фроникели - СЛОВАН БРАТИСЛАВА 0:2 (1:4). Футбол по БТВ Екшън 21.45 Осиек - ЦСКА Сф по Диема спорт  19.30 Левски - АЕК Ларнака 21.45 Спартак Търнава - Локо Пд по Диема спорт 2 20.30 Лудогорец - Валур по Макс спорт 3 3.30 Универсидад Католика - Индепендиенте по Макс спорт 4 3.30 Либертад - Гремио по Макс спорт 1 Тенис 23.30 Турнир във Вашингтон (мъже) по Макс спорт 2 2.00 Турнир в Лос Кабос (мъже)", "date": "2019.08.01", "title": "Резултати"}
{"url": "https://duma.bg/stotitsi-izpratiha-shpaydela-n196984", "text": "Стотици хора се събраха на поклонението на легендата Васил Методиев-Шпайдела. Голяма част от тях бяха от футболната общественост и най-вече от тази, свързана с Левски. Там бяха изпълнителният директор на \"сините\" Павел Колев, наставникът Петър Хубчев и помощникът му Георги Донков, клубната легенда Наско Сираков, капитанът в състава на Шпайдела - Пламен Николов, Кирил Ивков, Цанко Цветанов, Емил Велев и др. Пред църквата бяха поднесени големи венци с цветя от Левски, Локо Сф, Станимир Стоилов, Цанко Цветанов и фенклуб Гълъбово. \"Шпайдела ни даваше всичко, най-вече самочувствие. Още с идването, той се опита да ни вкара в главите, че сме най-добрите. Като мотиватор е сред малкото хора в нашия футбол\", сподели Сираков.", "date": "2019.08.01", "title": "Стотици изпратиха Шпайдела"}
{"url": "https://duma.bg/pravyat-ni-na-ludi-n197002", "text": "Непознаването на правилника, незачитането на закон и институции и арогантността на парламентарната шефка Цвета Караянчева отново лъснаха в пълния си блясък. Любителката на Пекин толкова се разбърза да уволни Пламен Георгиев от КПКОНПИ, че дори не попита защо той иска да си тръгне. Спешната необходимост от смяна на поредния \"бушон\" я накара само за секунди хем да се скара с депутати, хем да им отнеме възможността да питат каквото и да било доскорошния любимец на властта. БСП толкова чакаше махането на Георгиев, а той накрая сам си тръгна. Какво ли се опитва да скрие властта с този пореден \"изненадващ\" ход. Да не им стана жежко покрай скандала с НАП и избиването на прасета? Докато бързаха да излязат във ваканция, ГЕРБ не се усетиха, че гласуват да изслушат Георгиев и си удължиха работното време. Сетиха се, ама късно. Надеждата на Караянчева се оказа евентуално нежелание на господина да се яви в НС. Освен че депутатите го задължиха да дойде, той искаше да се направи на светец и цъфна, за да се ожали на медиите... от медиите. Иначе той бил целият в бяло. Хич не бе убедителен защо си тръгва точно когато вече е \"изпран\" от проверяващите. Толкова ли бе страшно Георгиев да дръпне речта си не в кулоарите, а от трибуната и някой да му зададе 2-3 въпроса? Или ГЕРБ чакат да пийнат някъде по едно, доволни, че са избутали и този парламентарен сезон? Може някои да бързат, за да стиковат поредния предизвестен избор, този път за КПКОНПИ... През това време други послушковци ни разказваха небивалици - някакви пръскачки щели да се окажат мощно оръжие срещу кабинета. Сериозно ли? Височайшите чужденци ще са заети да лавират между дупките по столичните улици, да избягват разместени павета и криви плочки, да зяпат напуканото Ларго. Едва ли ще са впечатлени от няколко пръски по колата, която са очукали и изкаляли след софийския си сафари воаяж. Хайде, ако може да спрат да ни правят на луди!", "date": "2019.08.01", "title": "Правят ни на луди"}
{"url": "https://duma.bg/evropriznanie-za-ludogorets-n196985", "text": "Лудогорец получи огромно признание от Европа. Разградчани са номинирани за наградата \"Повече от футбол\" (#More than a football) на Мрежата Европейски футбол за развитие (EFDN). Призът се връчва за социална ангажираност в обществото. Родният първенец е отличен заради кампанията си #Live Friendship, чиято цел е създаване на по-добра среда за директна комуникация между хората. Проектът е фокусиран върху окуражаването на децата и подрастващите да се срещат лично, да водят активен начин на живот и да създават приятелства. \"Орлите\" имат създадена специална група и набират доброволци, желаещи да бъдат част от мачовете и инициативите на клуба. По този начин се дава шанс на желаещите да се забавляват и спортуват заедно, вместо да комуникират онлайн. В спор за наградата Лудогорец ще се бори с Ювентус, Челси, Шахтьор Д, Вердер, Рейнджърс Глазгоу, Мидтиланд, Аполон Лимасол и шотландския Монтроус. Победителят ще бъде обявен около 19-20 ноември. \"Няма как да има подценяване, все пак първият мач е 1:1. Не сме взели преднина, за да сме спокойни. Исландците са такъв типаж, играят такъв футбол, че винаги могат да те затруднят. Ние го знаем и ще бъдем много внимателни в това отношение\", обяви треньорът на Лудогорец Стойчо Стоев преди реванша с Валур довечера.", "date": "2019.08.01", "title": "Европризнание за Лудогорец"}
{"url": "https://duma.bg/tsska-sf-nyama-samo-da-se-brani-v-osiek-n196987", "text": "Треньорът на ЦСКА-Сф Люпко Петрович се закани футболистите му да не играят само в защита при гостуването на Осиек в реванша от II кръг на квалификациите в Лига Европа. \"Червените\" ще излязат на ст. \"Градски врт\" като лек фаворит, защото спечелиха първия мач с 1:0. \"Няма само да се защитаваме, както чух напоследък. В никакъв случай не се чувстваме притеснени. Все пак ние сме тимът, който разполага с предимство в резултата, макар и минимално. Моето мнение е, че ако се справим както в първия мач, заслужено ще продължим. Съперникът разполага с известен комфорт от гледна точка на това, че 10 човека в състава им почиваха в неделя, в последната шампионатна среща\", заяви Петрович. Той е юноша именно на хърватския тим. В Осиек Петрович ще може да разчита на Петър Занев и Рубен Пинто, които доскоро лекуваха контузии.", "date": "2019.08.01", "title": "ЦСКА-Сф няма само да се брани в Осиек"}
{"url": "https://duma.bg/grisho-schupi-karaka-n196988", "text": "Григор Димитров се класира за II кръг на АТП 250 турнира в Лос Кабос, Мексико. Без да блести, българският тенисист победи американеца Стийв Джонсън със 7:6 (4), 4:6, 7:6 (5). Така той прекъсна негативна серия от 4 поредни загуби. Успехът е първи за бившия №3 в света от 29 май, когато пречупи Марин Чилич на \"Ролан Гарос\". След това последваха отпадания в първи кръг на три поредни турнира. Слабото му представяне на клей и на трева го свали до №57 в ранглистата. Това е пети успех за водещата ни ракета срещу този \"янки\" в седмия мач. В мексиканския курорт Димитров игра рано тази сутрин срещу втория в основната схема Гуйдо Пея (Арж, №24). Преди този мач двамата си бяха разменили по една победа. \"Доволен съм. Знаех, че трябва да бъда готов за всичко. Първият сет беше доста добър за мен. След това във втория също имах своите шансове. Той започна да сервира по-добре и ми стана по-трудно при ретурите. След това в третия имах предимство, но той изигра много силен гейм и ме проби, когато сервирах за мача (при 5:3). Тайбрекът беше супер оспорван, но се радвам, че в края успях да го спечеля. Работих върху много неща последните месеци. Чувствам, че бавно, но сигурно се връщам към моя ритъм\", обяви Димитров. В същото време стана ясно, че той е попаднал в основната схема на \"Мастърс\" турнира в Монреал (5-11 август). Българинът беше първа резерва, но Пабло Куевас (Уру, №54) се отказа от участие. Димитров не влиза директно и в следващия \"Мастърс\" в Синсинати (11-18 август), но има всички шансове да получи \"уайлд кард\", като шампион от 2017 г.", "date": "2019.08.01", "title": "Гришо счупи каръка"}
{"url": "https://duma.bg/krastiha-na-tereza-mey-parvata-servitorka-robot-n196989", "text": "Малка ресторантска верига в Югоизточна Англия представи първата си кибер келнерка, кръстена на бившия британски премиер Тереза Мей, която неведнъж се е сравнявала с робот, пише \"Дейли стар\". Автоматизираната служителка на Tea Terrace e от шестото поколение подобни сервитьори, лансирани в Япония преди няколко години. Тереза може да се \"похвали\" с автономна навигация, интуитивно избягване на препятствия, гласова комуникация, умение за планиране на маршрут, бърза доставка на съдове. Голямото й предимство пред човешкия персонал обаче е, че може да вдига и по-бързо и безопасно да разнася тежки товари. Тази й способност ще се използва за улеснение на служителите. Тереза ще доставя блюда и напитки до масата, а поднасянето им ще се извършва от човешки сервитьори. Роботизираната келнерка не само разнася ястия и питиета, но и съобщава на клиентите какво им се сервира. Ако някой се изпречи на пътя й, Тереза спира, намръщва се и го призовава да се отстрани, за да може да продължи работата си. Освен сърдитата физиономия автоматизираната сервитьорка може да демонстрира различни емоции на лицевия си дисплей. Друго предимство на Тереза, която може да функционира 48 часа с едно зареждане, е, че никога не й се налага да ползва почивка. \"Говорим за служител, който няма да боледува, да се оплаква и да иска почивка и винаги ще се явява на работа навреме\", казват от управата на ресторанта. На въпрос дали останалите служители не се притесняват за работата си заради Тереза от управата отговорят: \"Човешкото взаимодействие и обслужването на клиентите са ключови за нашия успех, откакто започнахме преди 10 години. Това никога няма да се промени.\"", "date": "2019.08.01", "title": "Кръстиха на Тереза Мей първата сервитьорка робот"}
{"url": "https://duma.bg/kade-e-tsatsarov-n197003", "text": "Миналия петък еврокомисарят по безопасността на храните Витянис Андрюкайтис предупреди, че страната ни може да загуби цялото си свиневъдство заради закъснелите мерки срещу африканската чума.  Това се случи, каза той, защото някой е бил небрежен и не си е свършил работата. Ден по-рано същото бе казано в парламента от опозицията, но бе наречено от властта политическо заиграване. В страната има 65 свинекомплекса, в които се отглеждат под 600 хил. прасета. Заради чумата на унищожение подлежат над 120 хил. Което е повече от една пета, или над 20% от свиневъдството ни. Това е засега. Следващата седмица половината прасета може да се запътят към дръвника? Чумата обхваща нови територии, тя вече е и в Южна България. Властта всеки ден обявява нови мерки. За съжаление повечето закъснели, а някои се изпълняват безумно. Например проверявали за нерегламентиран превоз на свине от 8 до 20 часа. Сиреч казват на нарушителите, че нощес няма да ги притесняват. Пишман ветеринари пък конфискуваха агнешко, обърквайки го със свинско. ДФЗ преустанови проверките на място в свиневъдните стопанства с цел превенция на разпространяването. Това означава ли, че заради немарливост контролните органи също пренасят заразата? Както и при предишната криза - с чумата по дребните преживни животни, никой не каза, а и не се търси как и защо заразата влезе в страната. Свърши ли някаква работа оградата на Порожанов? Защо не бе удължен още миналата година ловът на диви прасета? Защо не бе забранен вносът на фуражи от Румъния?  Всъщност какво прави по въпроса главният прокурор Сотир Цацаров? Защо той не повдига обвинения например за престъпното нехайство, което е напът да затрие цял сектор? Еврокомисарят подсказа. Или не го е разбрал?", "date": "2019.08.01", "title": " Къде е Цацаров?"}
{"url": "https://duma.bg/uolt-disni-se-hvali-s-nevizhdani-prihodi-n196990", "text": "\"Уолт Дисни\" (Walt Disney) подобри световния рекорд за годишни приходи за всички времена. До юли студиото е събрало повече пари, отколкото всяка друга филмова компания досега е спечелила за цяла година, съобщи Quartzy. Представители на гиганта обявиха, че за 2019-а, която все още не е приключила, имат приходи от 7,67 милиарда долара по целия свят. Предишният рекорд от 7,61 милиарда, регистриран през 2016 г., също принадлежеше на \"Дисни\". Отбелязва се, че \"Отмъстителите: Краят\", \"Капитан Марвел\" и \"Аладин\" са станали най-печелившите филми за студиото. Всяка от трите ленти е получила в глобален мащаб повече от милиард долара. Анимираните \"Историята на играчките 4\" и \"Цар Лъв\" също са близо до тази сума. По-рано студиото \"Марвел\" (Marvel), собственост на компанията, обяви филми и сериали от четвъртата фаза на своята киновселена.", "date": "2019.08.01", "title": "\"Уолт Дисни\" се хвали с невиждани приходи"}
{"url": "https://duma.bg/neli-petkova-se-zabarka-v-lyuboven-triagalnik-n196992", "text": "В любовен триъгълник се забърка Нели Петкова в сюжета на видеото към най-новата й песен Sober. Героинята на изпълнителката неочаквано хваща в изневяра своя партньор, а как се развива историята става ясно от клипа. Освен на горещи сцени, в които участват двама актьори в главните роли - Аделина Солтарийска и Томас Нацидис, ценители ще се насладят на страстни танци, красиви дами и екзотични локации. Видеото е заснето в София от режисьора Люси Иларионов. Нели Петкова ще изпее за първи път пред публика свежото парче на своя концерт във Варна днес, 1 август. Музикалното събитие е част от фестивала, който се провежда на територията на Морската гара, а входът за всички е свободен. Песента Sober е записана в Ню Йорк. Автори на музиката са Дейвис Харис и Нафсика Гаврилаки, текстът е на Нафсика Гаврилаки и Нели Петкова, а аранжиментът е дело на Дейвис Харис, който е носител на \"Грами\" за най-добър арендби албум за 2019 г. През май Нели Петкова представи съвместния им сингъл Body.", "date": "2019.08.01", "title": "Нели Петкова се забърка в любовен триъгълник"}
{"url": "https://duma.bg/ispanski-teatar-gostuva-vav-veliko-tarnovo-s-izgubenoto-vreme-n196994", "text": "Театър \"Весел\" очаква любителите на кукления театър на първия чуждестранен спектакъл от програмата на Международния театрален фестивал \"Лято, кукли и приятели\". Той ще се състои на 3 август от 11 ч. на откритата сцена \"Арт лято\" до паметника \"Асеневци\" във Велико Търново. При дъждовно време представлението ще се играе в салона на читалище \"Искра\". Входът е свободен. Театър \"Плюс\" от Испания ще изненада зрителите с един по-нестандартен куклен спектакъл за цялото семейство - \"Изгубеното време\". Оригиналната идея и драматургия са на Олга Чурчич. Постановката е дело на Александър Чурчич. Сценографията е на Олга Чурчич и Йосуне Каняс, а куклите - на Олга Чурчич. Участват Олга, Алек и Александър Чурчич. Продукцията на театър \"Плюс\" е известна не само в Испания, а в цяла Европа, дори и в Азия. Артистичната формация има участия в много международни проекти и фестивали.", "date": "2019.08.01", "title": "Испански театър гостува във Велико Търново с \"Изгубеното време\""}
{"url": "https://duma.bg/ungartsi-sa-rekordori-za-nay-barzi-tantsori-n196993", "text": "Унгарци държат световния рекорд за най-бързи танцьори в света. За 2 минути квартетът \"Фричка\" успява да направи 3937 пляскания с ръце и потропвания с крака. Формацията се прочува с представянето на сцената на уникална смесица от степ и унгарски танци. Успехът обаче отдавна надхвърля границите на родната страна. \"Британската кралица ни попита: \"Не боли ли, когато се удряте с ръце?\" Казахме: \"Да, боли\", споделят унгарците. Квартетът \"Фричка\" съществува от 2009 г. На сцената танцьорите се изявяват самостоятелно, но често работят и с други, които експериментират с ритъма, както го правят и четиримата чаровни младежи. Те са израснали в унгарска провинция и отрано се занимават с танци. До ден днешен се изявяват с традиционните за страната хореографии, но по доста нетрадиционен начин. Темпото в оригинала е доста по-бавно, отколкото тяхното. Момчетата са покорили публиката от Ню Йорк до Пекин. \"Успехът не зависи от това как правиш нещо, а е въпрос на подход\", обяснява Гергей Балинт Пап пред \"Дойче Веле\" (DW). Подходът на унгарците е много прост - желязна дисциплина. На ден тренират поне 3 часа, а преди концерти стигат и до 10 часа. И всичко това е за да представят на публиката народните танци по различен и модерен начин. Преди работели основно за сила, но днес вече залагат на скоростта. Все по-бързо темпо и максимум удари.", "date": "2019.08.01", "title": "Унгарци са рекордьори  за най-бързи танцьори"}
{"url": "https://duma.bg/hraneneto-na-bezdomni-kotki-vkara-v-zatvora-79-godishna-n196991", "text": "Пратиха в затвора 79-годишна жена заради хранене на бездомни котки. Нанси Сегула от Гарфийлд Хайтс заяви, че започнала да се грижи за писаните преди няколко години, когато те идвали в задния й двор. \"Имах съсед, който гледаше няколко котки. Премести се и ги остави. Започнах да ги храня, защото се притеснявах да не умрат от глад. Освен това обичам котки\", каза Сегула пред местния телевизионен канал WJW. Но съседите на жената се оплакали в полицията, която й отправила няколко предупреждения. При последната визита от служителите на реда на 79-годишната жителка на Охайо било наредено да се яви пред съдия, който е взел решение да я вкара за 10 дни в затвора. Жената трябва да изтърпи наказанието си от 11 август. Сегула е осъдена по наредба, която прави незаконно храненето на бездомни кучета и котки, но не смята, че трябва да влиза в затвора за подпомагане на животните. \"Това е твърде голяма присъда за мен заради това, което правя. А има толкова много хора, които вършат наистина лоши неща\", смята дамата.", "date": "2019.08.01", "title": "Храненето на бездомни котки вкара в затвора 79-годишна"}
{"url": "https://duma.bg/levski-prodade-mariani-n196986", "text": "Левски продаде Давиде Мариани. Швейцарецът премина в дубайския Шабаб Ал Ахли, където ще получава по 100 000 евро на месец. \"Сините\" ще вземат 1,5 млн. евро за правата на футболиста, който игра на \"Герена\" от лятото на миналата година. Мариани участва в общо 45 мача, в които вкара 17 гола. Той беше взет от тогавашния треньор Делио Роси. Трансферът е втори силен в Левски последната година. През зимата \"сините\" продадоха Габриел Обертан на турския Ерзурумспор  за 1,7 млн. евро. С тези два трансфера на \"Тодорини кукли\" обезпечиха половината от бюджета. \"Беше невероятно, благодаря Левски. Благодаря София. Една година изпълнена с много емоции, възходи и падения. Благодарен съм за всичко\", написа във фейсбук Мариани. \"Изобщо не съм се замислял дали да приема офертата, защото клубът е с прекрасна репутация. Всичко е организирано много професионално и това ме спечели. Вече искам да играя за новия си отбор и да постигна много успехи. Ще направя всичко по силите си, за да помогна за доброто представяне на отбора. Обещавам да дам най-доброто от себе си за постигане на целите, поставени пред клуба\", заяви Мариани на представянето си. Довечера Петър Хубчев извежда Левски срещу АЕК Ларнака (0:3 в първия мач) в реванш от II кръг на квалификациите на Лига Европа.", "date": "2019.08.01", "title": "Левски продаде Мариани"}
