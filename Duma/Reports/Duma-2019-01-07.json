{"url": "https://duma.bg/klipat-na-bionse-ot-luvara-se-izplati-mnogokratno-n182339", "text": "Видеото на Бионсе и Джей Зи, заснето в Лувъра, се изплати многократно. Звездите изненадаха своите фенове с артистичен клип към песента \"Apes**t\", гледан над 147 млн. пъти. Преди да получат разрешение да снимат в Лувъра, от екипа на изпълнителите са искали позволение да направят видеото към песента в Колизеума, но им е било отказано разрешението да превърнат античния амфитеатър в снимачна площадка.", "date": "2019.01.07", "title": " Клипът на Бионсе от Лувъра  се изплати многократно"}
{"url": "https://duma.bg/pochina-aktorat-ivan-laskin-n182342", "text": "Напусна ни актьорът Иван Ласкин. На 28 декември той беше приет във Военномедицинска академия, след като дълго време се бореше със сериозни здравословни проблеми, свързани с черния дроб. Звездата на артиста изгрява с участието му през 1986 г. в детския сериал \"Васко да Гама от село Рупча\". По-късно завършва ВИТИЗ. Незабравими са ролите му и в сериалите \"Хайка за вълци\" и \"Дунав мост\". Ласкин оставя сериозни следи както в киното, така и в театъра. Играл е на сцените на НТ \"Иван Вазов\", Театър \"Българска армия\", МГТ \"Зад канала\" и др. Участва и в реалити формати. Ласкин е роден на 10 март 1970 г. в София. \"Трудно ни е да вярваме, че това е краят! На 48-годишна възраст си отиде един от най-харизматичните, обичани и талантливи български актьори\", се казва във фейсбук профила на Съюза на артистите в България. Поклонението ще бъде на 8 януари от 12.30 ч. в храма \"Св. Седмочисленици\". Погребението ще се състои в Алеята на творците на Централните софийски гробища.", "date": "2019.01.07", "title": " Почина актьорът Иван Ласкин"}
{"url": "https://duma.bg/festival-n182343", "text": "Художествени инсталации от световни автори се прожектират върху знакови сгради по време на ЛУКС фестивала на светлината в Хелзинки, Финландия (5-9 януари)", "date": "2019.01.07", "title": "Фестивал"}
{"url": "https://duma.bg/izlozhba-n182345", "text": "Изложбата \"Светлина и време 2019\" показват студенти и преподаватели от НБУ в столичната галерия \"Арт алея\" (ул. \"Уилям Гладстон\" 51А) до 14 януари. Откриването е днес, 7 януари, от 19 ч. Традиционната експозиция се провежда всяка зима в началото на годината и представя дизайн обекти, инсталации и живопис, които разказват за актуалните проблеми на конкретния исторически момент, прогнозите и надеждите на младите творци за развитие на социалните и арт контексти.  Заедно със своите преподаватели те за пореден път използват концептуални подходи към дизайна, инсталацията и живописта, предизвиквайки традиционното разбиране за изкуство.", "date": "2019.01.07", "title": "Изложба"}
{"url": "https://duma.bg/sled-uhapvane-ot-payak-veganka-e-samo-na-meso-n182337", "text": "Веганка започна да яде само месо, след като разви инфекция от ухапване от паяк, съобщи \"Дейли мейл\". Силвия Табор от Сакраменто била на къмпинг с приятели и я ухапал паяк. Веганката не обърнала внимание на инцидента. След това обаче започнала да се изрива и една от пъпчиците в областта на слабините нараснала колкото юмрук. Поставената в болница диагноза некротизиращ фасциит се нарича също \"месоядна болест\". За да спрат разпространяването й, лекарите са оперирали Силвия три часа. След това е трябвало да й присаждат кожа. Щетите обаче били не само външни. През следващите месеци Силвия почти не можела да се храни. Изривала се от всичко, а получила и диария от антибиотиците. Чувствала се много отпаднала. Стомахът й понасял единствено месо. Тогава неин приятел се пошегувал, че трябва да премине на \"месна диета\". Силвия решила да пробва и се почувствала по-добре. \"Колкото повече се интересувах, толкова повече се убеждавах, че яденето на месо е най-ефикасният начин за усвояване на хранителните съставки, много по-добро от смесването му с въглехидрати и зеленчуци\", казва пострадалата. Тя твърди, че сега е много по-здрава, отколкото когато е била веганка.", "date": "2019.01.07", "title": " След ухапване от паяк веганка е само на месо"}
{"url": "https://duma.bg/balgariya-blokira-paketa-mobilnost-n182377", "text": "Българската позиция в защита на превозвачите остава непроменена. Ще блокираме пакета \"Мобилност\", ако не успеем да постигнем целите си, заяви министърът на транспорта Росен Желязков на среща с тях по повод предстоящия протест на българските превозвачи на 10 януари в Брюксел. Казахме, че всички прийоми и похвати на европейската бюрокрация в своя положителен и негативен аспект трябва да бъдат използвани, защото в случая защитаваме нашите национални интереси, интересите на България, интересите на бранша. Ако не успеем да постигнем благоприятните законодателни предложения да блокираме този процес, и това трябва да е ясно. Нашата цел е или постигаме това, което удовлетворява бранша, или правим всичко необходимо да блокираме законодателните предложения, добави министърът. На срещата евродепутатът Ангел Джамбазки обяви, че са изпълнени дадените обещания към бранша за помощ по организацията на протеста в Брюксел. Той ще бъде от 8.00 до 13.00 ч., като максимум е разрешено присъствието на 800 човека. Всичко е договорено с кметството и районните кметове. В понеделник ще взема разрешителното официално, информира той, цитиран от пресцентъра на ВМРО. Джамбазки бе категоричен, че няма никакво съмнение какво се цели с предлагания пакет \"Мобилност\". Говорим за двоен стандарт и кражба на бизнес. Ако някой в момента създава евроскептицизъм и разделя ЕС, и нарушава екологията - това са тези, които дават това предложение за този съкрушителен план, каза той. Ако бъде приет пакетът, евродепутатът прогнозира, че това ще застави българските граждани от този бизнес да емигрират.", "date": "2019.01.07", "title": " България блокира пакета \"Мобилност\""}
{"url": "https://duma.bg/rekordni-31-mln-platiha-za-riba-ton-n182338", "text": "Рекордни 3,1 млн. долара бяха платени за огромна риба тон на новия специализиран пазар в японската столица Токио, който замени световноизвестния Цукиджи през миналата година, пише \"Гардиън\". 278-килограмовата риба е уловена до североизточното крайбрежие на Страната на изгряващото слънце. Тя е закупена от суши магната Kийоши Кимура, който притежава популярната верига Sushi Zanmai. Компанията Kiyomura Corp често е печелила годишния търг в миналото. Японската телевизия NHK показа усмихнатия Кимура, който коментира, че е изненадан от високата пазарна цена на рибата през 2019-а. Цените сега наистина са далеч от обичайните. Нормално рибата се продава до 40 долара за 450 грама. Но в края на годината цената скочи до 200 долара, особено за улов от Ома, Северна Япония. Експерти предупреждават, че има опасност от изчезване на риба тон, след като популацията й в Тихия океан е намаляла с 96% в сравнение с нивата преди близо две столетия. Японците са най-големите консуматори на този обитател на морета и океани.", "date": "2019.01.07", "title": "Рекордни $3,1 млн. платиха за риба тон"}
{"url": "https://duma.bg/domatite-poskapvat-n182372", "text": "Индексът на тържищните цени (ИТЦ), който отразява цените на хранителните стоки на едро, се повиши за последните две седмици с 1,53 на сто до 1,444 пункта, съобщава Държавната комисия по стоковите борси и тържищата. От средата на ноември ИТЦ трайно се повишава, като за периода нивото му се вдигна с 5,86 процента. На годишна база ИТЦ се понижава с 3,03 процента - от 1,489 пункта в началото на 2018 година до 1,444 пункта в началото на тази година. Базовото ниво на индекса - 1,000, е от 2005 година. Оранжерийните домати поскъпват от началото на годината с 6,7 на сто до 2,40 лева за килограм, а оранжерийните краставици поевтиняват с 3,1 на сто и се търгуват по 2,50 лева. Картофите поскъпват с 6,3 на сто и се продават по 0,85 лева за килограм на едро. Морковите се търгуват по 0,71 лева за килограм. Зелето поскъпва с 3,1 процента до 0,67 лева за килограм. Ябълките се търгуват без промяна - по 1,03 лв./кг. Цената на портокалите се понижава с 1,6 на сто до 1,21 лева за килограм. Мандарините се търгуват по 1,38 лева за килограм. Бананите поскъпват с 0,5 на сто до 1,88 лева за килограм. Лимоните поскъпват със 7,2 на сто до 1,93 лева за килограм.", "date": "2019.01.07", "title": "Доматите поскъпват"}
{"url": "https://duma.bg/zhalt-kod-za-niski-temperaturi-v-tsyalata-strana-n182397", "text": "Мразовит ще е Ивановден с много ниски температури и северен вятър в цялата страна. Температурите ще останат под нулата през целия ден, очакват ни и валежи от сняг. За цяла България е обявен жълт код за ниски температури и потенциално опасно време.  Минималните температури ще бъдат между минус 9° и минус 4°, максималните - между минус 4° и 1°. В страната ще продължава да нахлува студен въздух, ще духа умерен северозападен вятър, а в Източна България - временно силен вятър от север-североизток. Ще остане предимно облачно и на места ще превалява сняг, по-значителен - в Западния и Централния Предбалкан. Привечер от северозапад валежите ще спират, облачността ще се разкъсва и намалява. Над планините облачността ще е значителна и на много места ще има валежи от сняг. Ще духа предимно умерен северозападен вятър, който след обяд ще се ориентира от североизток и слабо ще се усили. Вечерта валежите ще спират. Максималната температура на височина 1200 метра ще е около минус 9°, на 2000 метра – около минус 15°. Над Черноморието ще има значителна облачност и ще превалява слаб сняг. Ще духа умерен, временно силен вятър от север-североизток. Максималните температури ще са минус 1°-1°. Температурата на морската вода е около 6°. Вълнението на морето ще бъде 2-3 бала. През нощта срещу вторник вятърът ще отслабне и минималните температури ще се понижат на места до минус 15° - минус 17°. Във вторник ще има разкъсана облачност, на места до слънчево време, но дневните температури ще останат отрицателни. В сряда сутринта също ще е доста студено. От запад облачността бързо ще се увеличи и още преди обяд в западните райони ще завали сняг. Вятърът ще придобие южна компонента, в Източна България и ще се усили. Дневните температури там бързо ще се повишат и към вечерта и през нощта срещу четвъртък валежите там ще са от дъжд и сняг. В четвъртък вятърът отново навсякъде ще се ориентира от северозапад, по-късно през деня и ще се усилва и ще застудява. В западната част от страната ще е почти без валежи. На изток ще превалява, като с понижението на температурите дъждът ще преминава в сняг. До края на деня валежите навсякъде ще спрат, ще започне и разкъсване и намаление на облачността. В петък и събота ще бъде ветровито, с променлива облачност, почти без валежи.  ", "date": "2019.01.07", "title": "Жълт код за ниски температури в цялата страна"}
{"url": "https://duma.bg/bnb-puska-srebarna-moneta-za-plovdiv-n182373", "text": "БНБ пуска в обращение от днес сребърна възпоменателна монета за Пловдив - Европейска столица на културата. Цената й е 78 лева, а номиналната стойност - 10 лева. До 9 януари  всеки клиент ще може да закупи от БНБ до 2 броя монети, след което възпоменателната монета ще се продава без ограничения.  Междувременно Централната банка увеличи заплатите на нейните служители средно с 9% от 1 януари 2019 година. Това е отбелязано в бюджета на институцията, който тя сама си гласува. Средствата за заплати идват изцяло от приходите на БНБ. Новите заплати на ръководния персонал в БНБ от началото на 2019 г. са 5244 лв., на специалистите - 2380 лв., а на поддържащия персонал - 1302 лв. Възнагражденията на ръководството на БНБ се увеличават в процентно отношение с по-малко, но гуверньорът ще се разписва вече срещу 16 849 лв. при 15 368 лв. за последните 3 години. По правило възнагражденията на ръководството на БНБ се определят в зависимост от средните заплати на ръководителите на банкови институции в страната. Последното проучване на БНБ е показало, че към средата на 2018 г. заплатите на членовете на управителния съвет на БНБ са изостанали с 9,63% от средните заплати на директорите на банки, се посочва в мотивите към бюджета на БНБ.", "date": "2019.01.07", "title": "БНБ пуска сребърна монета за Пловдив"}
{"url": "https://duma.bg/naredbata-za-kasovite-aparati-e-neyasna-n182375", "text": "Сроковете за изпълнение на новата наредба за касовите апарати са доста кратки - фирмите, регистрирани по ДДС, трябва да са готови до 31 март, а останалите - до края на юни. Текстовете на наредбата обаче все още са неясни и оставят доста възможности за различни тълкувания, които трябва да получат своя конкретен отговор. Това каза Иван Аржентински, управляващ съдружник на ERP.BG и създател на ERP платформата EnterpriseOne, по Bloomberg TV Bulgaria. Основен елемент от новите разпоредби е да се предотвратят всякакви злоупотреби - да няма възможност за отмяна на фискални транзакции, коментира Аржентински. Изпълнението им винаги е свързано с услуги в реално време, добави той. Вече не може продажбата да се отчита в софтуер и след това да последва отчитане и на касов апарат. Работата ще се извършва изцяло в режим \"фискален принтер\", което на практика води до преустановяване на ползването на старите касови апарати. В момента на практика 100% от компаниите у нас нямат изисквания сертифициран предварително софтуер от НАП, посочи още Аржентински. Той добави, че готовност за създаването на подобен софтуер има, но определи като предизвикателство обучението на клиентите.", "date": "2019.01.07", "title": "Наредбата за касовите апарати е неясна"}
{"url": "https://duma.bg/ford-izteglya-1-mln-koli-zaradi-vazdushni-vazglavnitsi-n182374", "text": "Американският концерн \"Форд\" обяви изтеглянето на близо 1 милион автомобили по цял свят заради инсталирани дефектни въздушни възглавници, произведени от японската компания \"Таката\". Изтеглят се моделите Ford Edge и Lincoln MKX 2010, Ford Ranger 2010 и 2011, Ford Fusion и Lincoln MKZ 2010 до 2012, Mercury Milan2010 и 2011, Ford Mustang (2010-2014). През януари 2018 г. \"Таката\" обяви, че изтегля 3.3 милиона въздушни възглавници заради дефект, който може да доведе до внезапно взривяване на пиропатроните. По общи оценки дефектът е довел до смъртта на 21 души по цял свят. От \"Форд\" казват, че не знаят за наранявания в своите коли, а изтеглянето се прави в името на безопасността на своите коли безплатно.", "date": "2019.01.07", "title": "\"Форд\" изтегля 1 млн. коли заради въздушни възглавници"}
{"url": "https://duma.bg/tochka-bg-predstavya-muzikata-na-plamen-sivov-n182344", "text": "Акустичният проект за нови градски песни \"Точка БГ\" продължава поредицата от тематични концерти, посветени на творчеството на своите членове. След представянето на песните на Тодор Янкулов през декември 2018 г., групата кани на музикално-поетичен спектакъл с музиката и поезията на Пламен Сивов на 20 януари от 18.30 ч. Сивов е роден през 1970 г. в Сливен. Завършил е езикова гимназия в родния си град, а след това право в Софийския университет. Специализирал е в САЩ. Публицист, преводач, автор на десетки песни, един от основателите на акустичния проект за нови градски песни \"Точка БГ\". Носител е на награди за поезия и музика. Има издадени два самостоятелни музикални албума. Първата му стихосбирка \"Държавата на другия живот\" излиза през 2016 г.", "date": "2019.01.07", "title": "\"Точка БГ\" представя музиката на Пламен Сивов"}
{"url": "https://duma.bg/datata-n182348", "text": "1502 - РАЖДА СЕ ГРИГОРИЙ XIII, РИМСКИ ПАПА (УМИРА 1585 Г.). Рожденото му име е Уго Бонкомпани. Избран за папа на 25 май 1572 г. Автор е на Григорианския календар, носещ неговото име като папа. Календарната реформа компенсира натрупаното до момента на въвеждането й двуседмично изоставане на Юлианския календар спрямо слънчевата година. 1846 - В ЕЛЕНА СЕ РАЖДА ДИМИТЪР МОЛЛОВ, ЛЕКАР (УМИРА 1914 Г.). Един от основоположниците на системата на здравеопазването в България след Освобождението. Създател е на първия здравен закон у нас (1879), един от инициаторите за основаването на Александровската болница в София, основател на Българския червен кръст (1883), съосновател (1901) и пръв председател на Българския лекарски съюз. Академик, народен представител, министър на народното просвещение (1883-1884), кмет на София (1895-1896). 1856 - В ЕЛЕНА СЕ РАЖДА СТОЯН МИХАЙЛОВСКИ, ПИСАТЕЛ И ОБЩЕСТВЕНИК (1927 Г.). Завършва Френския султански лицей в Цариград и право във Франция. Сатирично-публицистичното му творчество е жанрово разнообразно - басни, епиграми, афоризми, пародии, поеми, драми. Емблематична за художественото му творчество е неговата \"Книга за българския народ\". Aвтор на един от най-светлите химни на българската просвета и култура - \"Върви, народе възродени...\" 1860 - В ГАБРОВО СЕ РАЖДА ЕМАНУИЛ МАНОЛОВ, КОМПОЗИТОР (УМИРА 1902 Г.). Основоположник на българското професионално композиторско творчество. Автор на първата българска опера \"Сиромахкиня\". Един от първите български композитори, които се занимават с писане на детски песни. (На снимката - паметник на Емануил Манолов в Габрово.) 1882 - УМИРА ИГНАЦИ ЛУКАШЕВИЧ, ПОЛСКИ АПТЕКАР (Р. 1822 Г.). Първият човек, дестилирал нефт, и откривател на керосина, пионер в нефтената индустрия. Изобретява газената лампа  (1853). Първото описание на обикновена лампа със сурово минерално масло е направено от Ал-Рази през IХ в. в Багдад в неговата \"Книга на тайните\". Според някои източници модерната версия на керосинова газена лампа е представена почти едновременно от полския изобретател Игнаци Лукашевич и от Робърт Едуин Дитц (САЩ). 1897 - В ДУПНИЦА СЕ РАЖДА ГЕОРГИ НАДЖАКОВ, ФИЗИК (УМИРА 1981 Г.). Автор на първото българско откритие - фотоелектретното състояние на веществото, което е в основата на ксерокса например. Създател на Физическия институт при БАН и дългогодишен негов директор, академик. Институтът по физика на твърдото тяло към БАН носи неговото име. Един от основателите и член на Пъгуошкото движение на учените и на Световното движение за защита на мира. Член и почетен председател на Световния съвет на мира (1970-1980). През 1967 г. му е присъден златен медал на мира \"Фредерик Жолио-Кюри\".", "date": "2019.01.07", "title": "Датата"}
{"url": "https://duma.bg/namalyavane-na-zavisimostta-ot-sasht-iskat-v-haskovo-n182349", "text": "Да се намали прекалено голямата зависимост на България от САЩ, да се осъди конфронтационната политика на НАТО спрямо Русия и да се премахнат безплатните американски бази в България. Това да се запише във Визия за България настояват социалисти от няколко организации на БСП в Хасково в политическа позиция и предложения, приети и одобрени на съвместни събрания на основните партийни организации на БСП Хасково: кв. \"Съединение\", \"Ален мак\", кв. \"Градински\", кв. \"Граничарски\" и \"БСП\".  Всеизвестна истина е, че това, което става в България и предстои да става в бъдеще, 90% зависи от външни фактори - преди от Съветския съюз, а сега от САЩ, пишат авторите. Затова намаляването на зависимостта от Щатите е в интерес на България. Засилването на връзките с Русия ще се отрази благоприятно на обществено-политическия живот в страната, както и признаването на Крим като неразделна част от нея, се казва в позицията. Още през 2016 г. общинската организация на БСП в Хасково на своя конференция е взела такова решение за Крим.   Социалистите от Хасково не са съгласни БСП да подкрепя ГЕРБ, ДПС и \"Обединени патриоти\" за достигане на 2% от бюджета ни за военни нужди и отбрана. Според тях по-приоритетните разходи сега са за здравеопазване, образование и пенсии. Във Визията да се предложат напълно безплатно (без доплащане) здравеопазване, стоматологични услуги и безплатни лекарства за всички пенсионери или диференцирано за тези, които са с по-ниски пенсии и доходи. В документа да се признае, че една от причините за ниската цена на труда е съществуването на несъразмерно висока експлоатация на труда у нас и да се предприемат мерки за нейното намаление и ограничение, настояват хасковлии.   По примера на другите европейски държави трябва да се изградят минимален брой държавни и общински фирми за горива, лекарства, чистота, благоустрояване, транспорт и др., за да се увеличи ролята на държавата в икономиката и да се намалят възможностите за картел на цените на монополите, предлагат социалистите.  Освен това те настояват във Визията остро да се осъди антикомунизмът, ширещ се по националните и ефирни телевизии, да се посочат положителните факти на съграденото по време на социализма и безспорните социални придобивки за обикновените хора. Във Визията и на предстоящия конгрес на БСП да се отбележи и приеме като решение: Да се организира национална подписка за отмяна на Закона от 2001 година, обявяващ комунизма за престъпен. Конгресът да задължи парламентарната група на БСП да внесе законопроект в НС за отмяна на този закон, настояват соцалистите от Хасково.", "date": "2019.01.07", "title": " Намаляване на зависимостта от САЩ искат в Хасково"}
{"url": "https://duma.bg/halat-na-balgarina--orisiya-ili-sapunena-opera-n182350", "text": "Ето, че пак я докарахме до превала между двете години. За едни - празнично, за други... никакво.  И пак, по стародавна традиция, отмятаме, премятаме, пресмятаме всичко, дето лани ни се случи - за да напипаме контурите на онова, дето утре ни чака. И нека направо, без излишно усукване, си го кажем: през 2018-а ясно се видя, че самосъжалението май взе да ни става втора (ако вече не ни е и първа!) природа. И не само през изминалата година, а от сума време насам се държим като ощипана госпожица.  Въпреки напъните на кого ли не, отново се очертава да ни цапардосат с Шенген. Все така ни набутват в последната редичка на ЕС, където са калпазаните. Все така ни баламосват за \"големите инвестиции\", \"отворените пазари\", еднаквите стандарти и синхронните \"евроскорости\". (Вие слушкайте, пък по-нататък ще видим...!)   Точно от това будалкащо-приспивно \"По-нататък ще видим...\" трябва да ни присветне, че, исторически погледнато, никога не сме били особено окати. Но напоследък дотам сме заслепени, че не виждаме нещо бодливо очевадно: пътят за милиардите на Европа минава (за по-направо?) през Великия океан! Е, да, далечко и обиколно е, ама е пък сигурно върху многомилиардните криле на няколкото F-16!  Точно отвъд океана отсъдиха, че  за място сред същинските демокрации - колкото и да се надаха нашенските влъхви, че ще омаем Чичо Еди Кой си... Това е, Минке, положението: нас не ни щат, само когато се разпределя баницата. Иначе, за гюромихайловци на Ембаргото и Санкциите, за транспортни коридори, за безгласни фигурки в политическото домино, за балкански, афганистански и прочее мишени - от нас по-добри и по-подходящи няма!    Хак ни е, защото всичко това започва тревожно да понамирисва на някаква наша фатална народо-орисия. Ако и сега не проумеем какъв ни е проблемът, действително сме неспасяеми. А проблемът ни е този: прекарват ни с Регламента. По-точно, с неговото отсъствие.  И понеже спортът е единственото поприще, на което все още изглеждаме относително живнали, ще си послужим с примери от тази \"материя\". Ще се наложи обаче да се върнем доста назад във времето, макар че и днес мъждукат някои имена и постижения, които доказват, че все още ни има на световната физкултурна карта.  Защо Пеневата чета смая футболния свят в САЩ (в САЩ!)? Защо на олимпийския терен и ринг българи най-високо скачаха и най-яко удряха? Защо Катето Дафовска (дето е петдесетина кила с мокър анцуг!) попиля навремето целия нафукан ски елит? Защо от нашите грации по-пъргави, по-гъвкави и по-хубави нийде нямаше? Защото сме силни преди всичко. Но още, защото всяко спортно съревнование има железни правила: какво и колко трябва да постигнеш, за да стигнеш върха, за да си неоспоримият победител!  Ей с това е силен Мъдрият и е мъдър Силният - с Регламента! Където няма големи и малки, избрани и отритнати, първокачествени и второсортни; има само побеждаващи и отпадащи. Но и те, губещите, губят след достойна битка на терена, а не след мръсни комбинации зад кулисите.  И вместо безутешно да циврим, време е да сритаме проклетото си сиромахомилство под одъра! И да проумеем, че има ли справедлив и задължителен за всички и за всеки Регламент, няма кой и какво да ни спре!  Ето че си дойдохме на  за днешния български хал. Като народонаселение въобще и като индивиди в частност. Тъжен, безрадостен, горчив хал, две мнения няма. И защо - да не би да сме загубени в главите и кьопави в ръцете? Глупости, с тези глави и с тези ръце сме дали на света толкова, колкото други не могат и да си пофантазират.  Често се самобичуваме: вижте ги Ирландия, Португалия, Гърция, вижте ги прибалтите - Латвия, Литва, Естония! А забравяме, или въобще не го и знаем, че тези всичките \"отличници\" допреди време най-малко можеха да ни бъдат пример. И всичко, което са сега, го постигнаха едва когато доволстваща Европа простря под въшливо-прокъсаните им нозе чергата, демек Регламента, на своите пазари. Отначало те се наместиха в края, в кюшето - но все пак вътре! И поеха нагоре.  Ей в това е нашето нещастие: не ни пускат да участваме в играта, често дори не ни дават въобще да стъпим на терена. Самата \"Ройтерс\" (която никога не приказва случайно, тоест, без да й е поръчано), ни го рекна пределно недвусмислено: \"България е най-изключената от процеса на интеграция страна!\"  Нас не ни допускат до \"терена\". Стъпим ли там, спиране нямаме - и явно точно това на някои наши \"доброжелатели\" им се зловиди. Затова бавно, но неотвратимо закриват \"Козлодуй\", блокират \"Белене\", зачертават газовия поток, разбиват оръжейния ни потенциал, превръщат войската ни в пансион за девици, режат работеща техника за милиарди, ликвидират нивя и градини, дамгосват агнетата и сиренето ни, душат с евтини хитрини транспортния ни бизнес, примамват едничкото богатство на нацията - сивото й вещество...  И още се чудим защо ни душат с бордове и квоти, защо ни унижават с безконечен мониторинг, двойни стандарти и различни скорости, защо ни спъват с политически, икономически, етнически и не знам още какви букаи?!  Тогава, кога ще ги стигнем? Вече го казахме, пак ще го повторим: когато си извоюваме (извоюваме, не изпросим!) правото не само да съблюдаваме, но и да съставяме правилата. Не само като първи послушковци да сричаме, а и да съставяме Регламента. Не безсловесно да козируваме пред Директивите, а пълноправно и пълноценно да участваме в изготвянето им. Не безропотно да скланяме пред всеки императив на МВФ, а сами да преценяваме колко да ни струват светлото и топлото. ", "date": "2019.01.07", "title": "   Халът на българина -   орисия или сапунена опера? "}
{"url": "https://duma.bg/balgariya-otbelyaza-171-godini-ot-rozhdenieto-na-botev-n182383", "text": "С общоградски тържества и поднасяне на венци в цялата страна бяха отбелязани 171 години от рождението на поета-революционер Христо Ботев. Гост в родния град на поета Калофер бе вицепрезидентът Илияна Йотова, която поднесе цветя пред паметниците на Ботев и майка му Иванка Ботева. В словото си тя призова днешните окови на нищетата, на неправдата и омразата да бъдат разсечени така, както Ботев е разсичал със сабята и словото си робските окови.  В София се състоя тържествена церемония пред паметника на Ботев в Борисовата градина. Там Ботевата поезия оживя с гласа на актрисата Силвия Лулчева, а революционните песни като \"Вятър ечи, Балкан стене\" и химна \"Радецки\" бяха изпълнени от мъжкия вокален ансамбъл \"България\" и Гвардейския представителен духов оркестър. На тържеството присъства и лидерът на БСП в София и председател на групата на социалистите в СОС Калоян Паргов. С общоградски поклонения рождението на Ботев бе отбелязано във Варна, Добрич, Велинград, Благоевград и др.", "date": "2019.01.07", "title": " България отбеляза 171 години от рождението на Ботев"}
{"url": "https://duma.bg/predstoyashto-n182385", "text": "На 8 януари от 15 до 17 часа лидерът на БСП в София Калоян Паргов и народният представител от \"БСП за България\" проф. Румен Гечев ще бъдат на разположение на софиянци в постоянната приемна на БСП в София на ул. \"Леге\" 10, етаж 1. Желаещите може да се запишат предварително на телефон 02/987 20 86.", "date": "2019.01.07", "title": " Предстоящо"}
{"url": "https://duma.bg/karakachanov-se-opana-na-premiera-za-balgarite-v-chuzhbina-n182387", "text": "Чрез медиите вицепремиерът Красимир Каракачанов омаловажи думите на Бойко Борисов и идеята му да закрие ДАБЧ. \"Закриването на Агенцията за българите в чужбина не решава никакви проблеми. Това не е решение, а изказване на премиера. Аз пък предлагам министерство за българите в чужбина\", заяви Каракачанов в телевизионно интервю. По думите му българската диаспора е била зарязана през последните 28 години. Припомняме, че в края на ноември 2018 г. на заседание на Министерския съвет Борисов възложи на министерствата да мислят как да закрият агенцията. Идеята му хрумна след ареста на председателя на ДАБЧ Петър Харалампиев и на главния секретар на организацията Красимир Томов по обвинение за търговия с влияние и вземане на подкупи. Борисов намекна, че задачите на агенцията могат да се разхвърлят на министерството на вътрешните работи, на правосъдието, на културата, на образованието, на президентството и други.", "date": "2019.01.07", "title": "Каракачанов се опъна на премиера за българите в чужбина"}
{"url": "https://duma.bg/obrashtenie-na-fondatsiya-choveshtina-aktualno-i-sled-20-godini-n182386", "text": "На 6 януари се навършиха 20 години от обявяването на \"Обръщение за един по-хуманен свят\" на фондация \"Човещина\". То е аргументиран призив как може да изглежда и как трябва да се постигне мирен свят през третото хилядолетие, в което войните следва \"завинаги да отидат в Музея на историята, да се премахнат чудовищните поляризации на бедни и богати страни и народи, да се подкрепят образованието, науката, културата\". Текстът е дело на доайена на българската педагогика чл.-кор. Любен Димитров. Тогава обръщението е преведено на 8 езика и изпратено до Генералния секретар на ООН Кофи Анан, до държавните глави на всички суверенни страни и до уважавани интелектуалци от целия свят. \"Предложенията в него са актуални и днес\", припомни за ДУМА настоящият председател на фондацията проф. Максим Мизов. Документът е уникален и с подкрепата, която получава преди две десетилетия. Получава признание с персонални отговори до проф. Димитров от близо 100 международно известни личности, сред които Кофи Анан, кралете на Швеция, Испания, Белгия, Дания, Норвегия, Нидерландия, президентите на Германия, Ирландия, Швейцария, Португалия, Естония, Индия, Иран, Уругвай, Мексико, Колумбия, Южна Африка, интелектуалци като проф. Дороти Сакс, проф. Йожен Верхелен, проф. Елизабет Ман Боргезе. В България в негова подкрепа застават Петър Младенов, Желю Желев, Александър Лилов, Николай Хайтов, Стоян Михайлов, Андрей Пантев и др.", "date": "2019.01.07", "title": "Обръщение на фондация \"Човещина\" актуално и след 20 години"}
{"url": "https://duma.bg/ledena-tundzha-zakipya-ot-mazhkoto-horo-v-kalofer-n182389", "text": "Хиляди българи в цялата страна се потопиха в ледени води, за да уловят богоявленския кръст по повод големия християнски празник Богоявление. За поредна година най-голям интерес предизвика мъжкото ледено хоро в Калофер, където жители и гости се събраха, за да видят традиционния ритуал. Първо във водите на Тунджа влязоха калоферци с песента \"Залюбила е Василка\".  След тях свещеник хвърли в реката кръст, който бе изваден от тв репортера Мартин Георгиев. По традиция кръстът беше предаден на най-малкия участник на хорото - 8-годишния Кристиян. Представители на ЮНЕСКО наблюдаваха за трета поредна година уникалния обичай, за дадат становище дали то може да се включи в списъка на световното нематериално културно наследство.  Празникът продължи с музика и веселби. В Калофер бе и лидерът на БСП Корнелия Нинова, която изрази възхищението си от духа на участниците в ритуала. Заедно с нея празникът бе уважен и от народни представители на левицата. \"Мъжкото хоро в Калофер е неповторимо преживяване. То не може да се разкаже. То трябва да се съпреживее\", заяви още Нинова. Тя припомни и че според преданието на този ден водата \"се нарича\" за ново начало, благоденствие, здраве и любов и пожела да ги има във всеки български дом тук и по света. Тази година в езерото в столичния квартал \"Дружба\" за кръста отново скочиха около 50 души. Най-възрастният от тях бе на 77 години, а най-младите - на по 18 години. Кръстът бе изваден от Вячеслав Борисов. Ограничения в участието на кандидати за спасяване на кръста обявиха в Бургас. Одобрявани бяха само младежи над 16 години, които трябваше да представят медицинско и декларация, че поемат лична отговорност. Жени също не бяха допускани заради разрез с канона. Над 143 000 са именниците, които празнуваха вчера.", "date": "2019.01.07", "title": "Ледена Тунджа закипя от мъжкото хоро в Калофер"}
{"url": "https://duma.bg/zografski-s-lichen-rekord-na-4-te-shantsi-n182329", "text": "Владимир Зографски записа личен рекорд в авторитетната верига \"Четирите шанци\". Българинът влезе във финалите и в четирите състезания. Досега най-доброто му представяне беше от 2013 г., когато спечели точки в първите три старта. Снощи той скача с най-добрите и в Бишофсхофен, като завърши 25-и със 118,0 т. след 125,0 и 118,0 м в двата скока от квалификацията. Тя трябваше да се проведе в събота, но организаторите я отложиха за неделя заради лошото време. Преди финалите в Бишофсхофен снощи Зографски беше 19-и в общото класиране с 663 т., а лидер бе японецът Рьою Кобаяши с 816, който бе най-добър и в трите състезания. В Инсбрук самоковлията се нареди 27-и, а в генералното класиране за СК е 21-ви със 107 точки.", "date": "2019.01.07", "title": "Зографски с личен рекорд на \"4-те шанци\""}
{"url": "https://duma.bg/gledayte-n182330", "text": "Футбол по Диема спорт 2 21.45 Уулвърхемптън - Ливърпул по Макс спорт 2 22.00 Селта - Атлетик Б по Евроспорт 1 Тенис 5.00 Турнир в Сидни (мъже)", "date": "2019.01.07", "title": "Гледайте"}
{"url": "https://duma.bg/albert-popov-na-023-sek-ot-tochkite-v-zagreb-n182331", "text": "Алберт Попов остана в подножието на точките в слалома за Световната купа по ски в Загреб. Българският скиор финишира 33-ти в първия манш, като премина трасето за 54,27 сек. Последен за второто спускане се класира Марк Роша (Швейц) с 54,04 сек. 21-годишният Попов стартира с 61-ви номер, като това допълнително му попречи, тъй като пистата вече беше изровена. Другият българин - Камен Златков, стартира 42-ри и с време 55,67 сек. се нареди 44-ти. Първия манш завършиха 47 от общо 66 алпийци. В него доминираха австрийците. Най-бърз беше Марко Шварц с 51,80 сек., пред Марсел Хиршер на 0,37 сек., Мануел Фелер на 0,42 сек. и др. Във второто спускане на пистата \"Цървени спуст\" обаче най-бърз беше Хиршер с 56,47 сек., който триумфира с общо време 1:48,64 мин и постигна 64-а победа за Световната купа. Той изпревари с 60 стотни Алекси Пентюро (Фр), а трети остана Фелер на 62 стотни. Шварц не завърши втория манш. В генералното класиране Хиршер води със 756 т., пред Хенрик Кристоферсен (Нор) 421, Макс Франц (Ав) 408 и др. Попов е 84-и с 26 т. Тази седмица скиорите имат стартове в швейцарския курорт Аделбоден, където ще се проведат гигантски слалом и слалом.", "date": "2019.01.07", "title": "Алберт Попов на 0,23 сек.   от точките в Загреб"}
{"url": "https://duma.bg/politsiya-sprya-boy-mezhdu-fenove-na-levski-i-balkan-n182332", "text": "Полицията спря меле между феновете на Левски ЛУКойл и Балкан в мача между двата тима в зала \"Универсиада\". През третата четвърт мачът беше спрян, след като ултрасите на столичани опитаха да нападнат феновете от Ботевград, а стюардите не успяха да овладеят ситуацията. Наложи се в залата да влезе полиция, която потуши напрежението. Същото се случи и на финалния плейоф пролетта, а левскарите бяха жестоко глобени. Сега сред провокаторите обаче беше кметът на Ботевград Иван Гавалюгов, който се беше настанил в агитката на гостуващия отбор, а не в ложата. Той крещя неистово, отправяйки нецензурни обиди. Градоначалникът се заканвал на феновете на Левски и с действията си определено ги дразнил. В битката на терена \"сините\" наваксаха пасив от 23 т. и биха със 77:73 (13:25, 19:24, 27:11, 18:13) като записаха 11-а победа за сезона в НБЛ. Топреализатор стана Деян Иванов с 18 т. и 8 борби, а близнакът му Калоян Иванов завърши с  \"дабъл-дабъл\" (11 т. и 12 борби). Христо Захариев добави 13 т.  Левски стреля слабо от тройката (8/32), но спечели борбата под кошовете (45-37) и направи 7 асистенции повече от съперника (18). За Балкан Микаел Хопкинс впечатли с \"дабъл-дабъл\" от 23 т. и 11 борби, а Крис Минков и Венцислав Петков добавиха по 12 т. \"Явно е, че имаме характер, но ми се иска той да се проявява в началото на мача. Не съм щастлив, защото показваме, че имаме класа и характер, но в същото време показваме, че имаме проблем с концентрацията в началото на мача\", обяви треньорът на Левски Тити Папазов. \"Това е цирк. Може ли някой да ми обясни как след 4 години Левски не може да бъде победен, дори когато има 30 т. разлика на полувремето? Тук никога нищо няма да се промени. Балкан ще вземе титлата тази година, но това тук е срамота. Вижда се страх в очите на съдиите, когато Левски губи\", обяви треньорът на Балкан Небойша Видич.", "date": "2019.01.07", "title": "Полиция спря бой между   фенове на Левски и Балкан"}
{"url": "https://duma.bg/fozi-shte-trenira-vratarite-v-razgrad-n182334", "text": "Бившият национален страж Здравко Здравков - Фози влиза в щаба на наставника на българския футболен шампион Лудогорец Разград Тони Здравков, обяви БТА. 48-годишният Здравков става треньор на вратарите на \"орлите\". Юношата на Левски ще замени на поста Виктор Георгиев, който се завръща на работа в Академията на клуба. Лудогорец ще разчита на Георгиев за в бъдеще, тъй като шефовете на клуба са много доволни от досегашната му работа. Фози за последно работи в Китай, но прекрати дейността си като треньор на вратарите в Ханчжу Грийнтаун и се завърна в България, за да бъде със семейството си. Лудогорец започва символично подготовка в София днес, като \"орлите\" ще преминат функционални изследвания, а в сряда ще летят за Турция за едномесечен лагер. Клубът от Разград обмисля продажба на четирима от бразилците, обявиха близки до \"Лудогорец Арена\". На сергията ще бъдат извадени вратарят Ренан, защитниците Натанаел и Сисиньо и халфът Густаво Кампаняро. Ренан има договор до края на годината и ако клубът иска да вземе пари за него, сега е най-подходящият момент да го продаде, защото през лятото трансферната му цена ще падне значително с оглед изтичащия му контракт. Евентуалната му продажба подсилва спекулациите, че в Разград ще пристигне националният страж Пламен Илиев. При това за поста под рамката претендират възстановяващият се след 2 операции бивш национал Владислав Стоянов, аржентинецът Хорхе Брун и бившият младежки национал Даниел Наумов, който трупа опит и мачове предимно в дублиращия тим. Ренан и сънародниците му Сисиньо и Натанаел бяха твърди титуляри при Пауло Аутуори и запазиха статута си при сменилия го Антони Здравков - Сухия. Друг бразилец - привлеченият от Ботев Пд Жоао Пауло, пък почти сигурно ще довърши сезона в кипърския Анортозис, където е под наем.", "date": "2019.01.07", "title": "Фози ще тренира  вратарите в Разград"}
{"url": "https://duma.bg/popeto-ostava-v-moskva-no-v-dinamo-n182333", "text": "Българският национал Ивелин Попов си търси нов отбор, след като се оказа ненужен в Спартак Москва. Авторитетният \"Спорт експрес\" твърди, че друг столичен тим - Динамо, е най-близо до подписа на Попето. Играчът има оферти още от Ростов и Рубин, но предложението на Динамо било значително по-добро. Очаква се Попов да разтрогне със Спартак М и да подпише с динамовци. Националът не бе включен в групата на Спартак за зимния лагер в ОАЕ. ", "date": "2019.01.07", "title": "Попето остава в Москва, но в Динамо"}
{"url": "https://duma.bg/grisho-pak-shte-igrae-za-balgariya-n182335", "text": "Григор Димитров отново ще играе за България. Най-добрият ни тенисист планира да участва в новия турнир \"АТП къп\", който стартира догодина в Австралия, и ще бъде подгряващ за Откритото първенство на страната. Австралийската агенция Couriermail.com.au обяви, че българинът и канадецът Милош Раонич са потвърдили желанието си да се включат в надпреварата. Гришо не е играл за България от Олимпиадата в Рио 2016, където отпадна още на старта. Той отказа да играе за родината си и за купа \"Дейвис\", неофициалното световно първенство по тенис за мъжки отбори, което от тази година има нов формат. За да участва в Токио 2020 обаче, хасковлията трябва да играе няколко срещи за България, за да покрие изискванията за квота за Игрите. В \"АТП къп\" всеки отбор ще включва до петима тенисисти, а в отборните срещи ще има два мача на сингъл и един на двойки. Турнирът ще се проведе в 3 града, а 24-те тима ще мерят сили в рамките на 10 дни. Отборите ще бъдат определени само на база мястото в ранглистата на водещите тенисисти. Право на участие ще имат първите 24 държави с челници в класацията на АТП. Желанието на Григор да участва в надпреварата означава, че България ще изпрати отбор. Покрай Димитров в тима ни ще бъдат включени също Димитър Кузманов и Адриан Андреев. Детайлите тепърва ще се уточняват. \"АТП къп\" ще бъде с награден фонд от $15 млн., а най-добре изявилият се тенисист може да заслужи допълнителни 750 т. за ранглистата. Още не е ясно дали той ще бъде и индивидуална квалификация за Олимпиадата в Токио. Това ще решават водещите тенисисти на среща по време на Откритото първенство на Австралия, което започва следващия понеделник.  Димитров направи вчера тренировка в Мелбърн с бившата си приятелка Серена Уилямс. На снимките и видеата се виждат добрите отношения, които двамата поддържат. На един от кадрите българинът показва силна приятелска близост, хващайки я за рамото с усмивка на лице. \"Можем да гледаме това цял ден\", написаха в туитър от \"Аустрелиън оупън\". Димитров добави кратък коментар с емотикони с телевизор и пуканки, а треньорът му Дани Валверду написа \"Не точно обичайното неделно занимание\", добавяйки съкращението GOAT (най-великата за всички времена) за Уилямс. Тя е седемкратна шампионка при жените в Мелбърн. На \"Аустрелиън оупън\" Гришо има да защитава 360 т. от 1/4-финала миналия сезон. Българинът започна новия сезон в Бризбейн с 2 победи и на 1/4-финал падна от Кей Нишикори, който на финала победи руснака Данийл Медведев с 6:4, 3:6, 6:2. След поражението си хасковлията, който е шампион в Бризбейн през 2017 г., ще изпадне от топ 20 на световната ранглиста и от днес ще е 21-ви - най-ниската позиция, която е заемал от 2016 г. Днес Гришо трябваше да участва в демонстративния турнир FAST4 в Сидни, но се отказа.", "date": "2019.01.07", "title": " Гришо пак ще играе за България"}
{"url": "https://duma.bg/sini-ultrasi-skachat-sreshtu-privlichaneto-na-bandata-n182336", "text": "Част от крайните ултраси на Левски се обявиха твърдо против привличането на националния защитник Иван Бандаловски от Берое. Бандата е недолюбван от сините фенове, след като на младини избяга от школата на \"Герена\", а след това игра във вечния враг ЦСКА и дори стигна до капитанската лента. Неприязънта избухна наново преди 2 години, когато бранителят беше замерен с кенче бира от феновете на Левски, а той безцеремонно го изпи. На много снимки в социалните мрежи Бандата е с тарторите на червената агитка Росен Петров - Животното и Иван Велчев - Кюстендилеца. Ако все пак шефовете от \"Герена\" решат да преговарят за привличането на Бандаловски, вероятно първо ще се допитат до лидерите на Сектор \"Б\" заради деликатното положение. Ултрасите излязоха със заплашително послание, което индиректно напомня за събличането на току-що назначения за треньор на Левски Ивайло Петев преди години заради интервю, в което обявил, че симпатизира на ЦСКА. За привличането на Бандата настоява наставникът Славиша Стоянович, който вижда в него заместник на неубедителния Милош Цветкович. Сърбинът е с изтичащ договор и още няма предложение да бъде удължен. Специалистът обаче едва ли е прочел поста на групата \"Сектор \"Б\" Ултрас\" във фейсбук: \"Дочуваме слухове, че се готви определен трансфер на едно гнусно прасе на \"Герена\". Вече знаете как свършват подобни авантюри, нали... Не си играйте с нас!!!\". Стоянович събира Левски за първа тренировка утре. На нея ще бъде и новият треньор на вратарите Димитър Иванков. Клубната легенда беше назначен на мястото на уволнения Валентин Захариев. По време на подготовката Стоянович и Иванков ще трябва да решат кой ще е титуляр, като по всяка вероятност това ще е Николай Михайлов, а резерва ще му бъде Божидар Митрев. Заради високата заплата се очаква Мартин Полачек да бъде освободен.", "date": "2019.01.07", "title": "Сини ултраси скачат срещу привличането на Бандата "}
{"url": "https://duma.bg/ivanov-den-e-nad-350-000-balgari-praznuvat-n182396", "text": "Над 350 000 българи празнуват имен ден днес. На 7 януари българската православна църква почита паметта на Свети Йоан Кръстител, който кръщава Исус Христос в река Йордан. Над 151 000 мъже в България носят името Иван, 57 000 - Иванка, а общо имениците днес са около 359 750 души.  На Ивановден празнуват Иван, Иванкa, Иванинa, Ванина, Bаня, Ваньо, Йоан, Йоанa, Калоян, Йовкo, Йовка, Ивайло, Ивайла, Иво, Ивона, Жан, Жанa, Яна и техните производни. Свети Йоан Кръстител е наричан още Предтеча, защото предрича идването на Христос на земята и подготвя пътя на месията с проповедите си. Свети Йоан се е прочул като проповедник в Юдея и Галилея, където увещавал хората да се покаят за греховете си и да отворят душите си за Бога. За да се пречистят, ги кръщавал с вода. По нареждане на Ирод Антила пророкът е заловен и обезглавен.  Светецът се почита като покровител на кумството и побратимството. На Ивановден продължават обичаите и обредите, свързани с вярата в чудодейната здравеносна сила на водата.   На Ивановден на обед младоженците отиват на гости в дома на своите кумове и им носят кравай, млин, ракия и вино. Кумовете ги канят на тържествена обща трапеза. Тя включва варено жито, фасул, ошав, баница, кървавица, печена луканка, свински ребра със зеле.  На Ивановден изтича и срокът, през който обикалят новогодишните маскирани дружини. В някои райони на страната коледарите отвеждат тържествено \"царя\" на дружината на чешмата, където го окъпват. След това той устройва угощение, на което присъстват и маскирани като мечка, невеста, арапи. С празнично хоро завършва пълният цикъл на обичая коледуване.  На Ивановден всеки именик трябва да почерпи. Лоша поличба е, ако на днешния ден никой не почете именика или не му дойде на гости.      ", "date": "2019.01.07", "title": "Иванов ден е. Над 350 000 българи празнуват"}
{"url": "https://duma.bg/rumen-radev-konkursat-za-novi-samoleti-be-oporochen-n182391", "text": "\"Конкурсът беше опорочен\", заяви президентът Румен Радев след ритуала за освещаване на бойните знамена на Българската армия в коментар за начина, по който се избират новите самолети. \"Настоявах да се спази процедурата и финансовата рамка, което е гаранция за оптимален избор, независимо от типа самолет. Правителството направи точно обратното - обяви победител в разрез със собствените си и на Народното събрание правила и дори се ангажира да надплати огромна сума\", заяви държавният глава. Радев припомни популистките изказвания, че България не купува изтребители, за да има пари за пенсии. \"Пари за пенсии така и няма, а сега ще похарчим много повече и то за по-малко самолети\", разгневи се той от лобизма в полза на американската компания. \"Това е удар по доверието на европейските партньори, които правителството използва като статисти в конкурса. Това е удар и по имиджа на нашите американски партньори, които в очите на българите печелят този конкурс с политически лобизъм, а не по правилата\", констатира държавният глава. В тв интервю малко по-рано военният министър Красимир Каракачанов призна, че офертата за изтребители на САЩ е на по-висока цена от тази, която е гласувал парламентът - 1,8 млрд. лв. с ДДС, но се предлагало и оборудване. Италия и Швеция влизали в рамката, но оборудването трябвало да се купи от трета страна.  Радев определи хаоса с винетките като олицетворение на стила на управление - липса на прозрачност, на отчетност и на отговорност.", "date": "2019.01.07", "title": "Румен Радев:  Конкурсът за нови самолети бе опорочен"}
{"url": "https://duma.bg/kmetat-na-lovech-skochi-sreshtu-bezplatnite-detski-gradini-i-yasli-n182390", "text": "Кметът на Ловеч Корнелия Маринова скочи срещу решението на общинския съвет, прието на 28 декември 2018 г., с което се премахват таксите за детски градини и ясли в града. Предложението беше направено от групата съветници от БСП при обсъждане на Наредбата за определянето и администрирането на местните такси и цени на услуги. То е подкрепено от 18 съветници от общо 33. Само един е бил против, а 9 са се въздържали. Останалите съветници не са участвали в гласуването.  Веднага след като стават ясни резултатите, Маринова привикала председателя на Общинския съвет Петър Цолов и му наредила да свика извънредна сесия в сряда, разказа за ДУМА ловешкият народен представител Милко Недялков. Тя изразила несъгласие с решението с аргумента, че законът не давал право да се освобождават родителите и настойниците напълно от такси в детските заведени. Нямало и финансова обосновка. Това не е вярно, коментира Недялков. В закона пише, че група хора по решение на Общинския съвет могат да не плащат налози за определени услуги, категоричен е той. Недялков припомни, че вече в над 20 общини детските градини и ясли са безплатни, дори в Ловешка община граждани и организации са освободени от налози или плащат минимален размер. Народният представител обясни, че на предстоящото заседание на Общинския съвет Цолов ще представи пред съветниците предложението на Маринова да се събира такса от 2,50 лв. за всяко дете в малката група и по 2 лв. за предучилищната. Сумите няма да се обсъждат в общинските комисии, а ще влязат за дебати директно на заседанието, което е нарушение на Закона за местната власт и местното самоуправление, възмути се Недялков.  \"В град като Ловеч, който обезлюдява и в който младите хора трябва да имат стимули да останат и да отглеждат децата си, решението за отмяна на таксите беше добър показател за волята на местната власт да пречупи демографската криза. То има и подкрепящ, създаващ увереност, дори интеграционен ефект. Необяснима е реакцията на кметицата, след като в предизборна й платформа като основен приоритет е записано \"освобождаване на родители на децата, обхванати в детските ясли и градини, от такси\", подчерта Недялков. Той обясни, че обществени организации в Ловеч са се обърнали към омбудсмана Мая Манолова с покана да присъства на сесията на съвета.    ", "date": "2019.01.07", "title": "Кметът на Ловеч скочи срещу безплатните детски градини и ясли"}
{"url": "https://duma.bg/stiv-hanke-prognozira-retsesiya-v-evrozonata-n182376", "text": "Икономистът проф. Стив Ханке прогнозира, че през 2019 година еврозоната ще изпадне в рецесия. В интервю за БНР той критикува Европейската централна банка, че действа \"хаотично\" и допълнително усложнява ситуацията във валутния съюз, който и бездруго има много структурни проблеми. Кариерата на проф. Стив Ханке е тясно свързана с България, защото той е един от икономистите, които съветваха страната при въвеждането на валутния борд. Ханке за пореден път обясни, че България не бива да излиза от валутния борд и да приема еврото. Вие сте сред страните с най-малък държавен дълг, имате много добър фискален контрол. Не разбирам защо искате да се присъедините към система, която може да гръмне и да се окажете в ситуацията на Гърция. Това е пълна лудост, коментира икономистът.", "date": "2019.01.07", "title": "Стив Ханке прогнозира рецесия в еврозоната "}
{"url": "https://duma.bg/balgariya-e-vtora-v-es-po-kratak-prestoy-v-bolnitsa-n182388", "text": "В България средният престой на пациент в болница е 5,3 дни. Изпреварва ни само Холандия с 4,5 дни, сочат данни на Евростат за 2016 г., публикувани на електронната страница на организацията. Средният престой на пациент в болница в ЕС е от 5 до 10 дни. Най-продължителен е в Чехия (9,6 дни), следва я Хърватия (9,3 дни). В челната петорка на държавите с най-дълъг болничен престой са и двете най-мощни европейски икономики - Франция с 9,1 дни и Германия с 9 дни, коментират от Центъра за защита на правата в здравеопазването (ЦЗПЗ). От там поясняват, че болничният престой в различните държави зависи от фактори, свързани с организацията на здравните системи и начина на плащане. Средният престой на болните в България вероятно би бил още по-кратък, ако не беше изискването на НРД за минимален престой, коментират от ЦЗПЗ. В същото време броят на хоспитализациите у нас е сред най-високите в ЕС. ДУМА припомня, че през 2017 г. у нас са хоспитализирани 2 331 264 души, което е с 241 986 повече от 2016 година.  От ЦЗПЗ поясняват, че краткият болничен престой е позитивен знак и е световна тенденция в развитието на съвременната медицина, която става все по-интензивна. Но той може и да е знак, че в болница се извършват много дейности, които биха могли да са амбулаторни. От значение е дали се отчита престоят само на леглата за активно лечение, или и този на леглата за долекуване и продължително лечение и как са дефинирани тези видове легла в различните държави, как са финансирани, какъв е общият брой легла, броят на болниците и други статистически показатели, подчертават от ЦЗПЗ. ДУМА припомня, че за 2017 г. средният престой на един лекуван болен е 5,2 дни. По данни на Националния център за обществено здраве и анализи най-дълъг е престоят в психиатричните болници (59,7 дни), в центровете за психично здраве (20,3 дни) и в специализираните болници за продължително лечение и рехабилитация (13,2 дни).  Най-кратък е средният престой в частните болници (средно 3,9 дни), което е по-малко и от средното за ЕС.", "date": "2019.01.07", "title": " България е втора в ЕС по кратък престой в болница"}
{"url": "https://duma.bg/blizo-polovinata-britantsi-podkrepyat-ostavaneto-v-es-n182399", "text": "Ново социологическо проучване във Великобритания показва, че повечето британци искат страната им да остане член на Европейския съюз. Ако се проведе нов референдум, 46% ще гласуват за оставане, 39% за напускане, а останалите нямат твърдо мнение или смятат да не гласуват. Изследването е на социологическата агенция YouGov. Гласуването в долната камара на британския парламент на споразумението с ЕС ще се проведе на 14 или 15 януари. Дебатите ще започнат тази седмица и ще продължат през следващата, през която ще се проведе и гласуването, обяви британският премиер Тереза Мей. Тя призна, че ако изготвената от нея сделка бъде отхвърлена, Великобритания ще се окаже в \"неизследвана територия\". Част от партньорите на Мей в консервативната партия са против сделката. Те се опасяват, че \"предпазният механизъм\" за недопускане на твърда граница между Ирландия и Северна Ирландия може да остави Великобритания в обсега на правилата на ЕС за неопределено дълго време.", "date": "2019.01.07", "title": "Близо половината британци подкрепят оставането в ЕС "}
{"url": "https://duma.bg/mey-bez-moya-brekzit-demokratsiyata-e-v-risk-n182363", "text": "Тереза Мей призова британските депутати да подкрепят сделката й за \"Брекзит\" с мотива, че това е единственият начин да се защити икономиката, съобщи Би Би Си. В писмо до в. \"Мейл он сънди\" премиерката предупреди своите критици и от двата лагера \"за\" и \"против\" \"Брекзит\", че застрашават демокрацията с противопоставянето си срещу плана й. Според последните проучвания едва един на всеки четирима британци подкрепят нейната сделка за \"Брекзит\". Очаква се вотът в парламента по плана на Мей да бъде на 15 януари. Лондон трябва да напусне ЕС на 29 март независимо дали има сделка с Брюксел, или не. ", "date": "2019.01.07", "title": " Мей: без моя \"Брекзит\"  демокрацията е в риск "}
{"url": "https://duma.bg/sauditkata-veche-shte-znae-che-e-razvedena-n182361", "text": "Нов закон в Саудитска Арабия дава правото на жената да бъде уведомявана, ако съпругът й се е развел с нея. Съдилищата вече ще имат задължението да изпращат съобщения на жените за техния развод. Мярката ще прекрати практиката на \"тайния развод\", когато мъжете анулират брака, без да информират съпругите си.  Новата мярка е част от реформите на престолонаследника принц Мохамад бин Салман. Саудитките вече имат право да ходят на футболни мачове и на кино, да шофират и да упражняват професии, традиционно запазени за мъжете. Но все още много неща те не могат да извършат без разрешението на мъж от семейството - да пътуват в чужбина, да се омъжват, да си откриват банкова сметка. ", "date": "2019.01.07", "title": " Саудитката вече ще знае, че е разведена"}
{"url": "https://duma.bg/stachka-blokira-letishtata-v-berlin-n182398", "text": "Трафикът на летищата в Берлин е парализиран заради предупредителна стачка на наземния персонал, предаде БНР. 80 полета са отменени, а повечето днес ще закъснеят значително, съобщиха летищните власти. Засегнати са и двете берлински летища - „Тегел“ и „Шьонефелд“. Стачката започна в 5 сутринта и ще продължи до 9 часа. Въпреки че трае само четири часа, тя ще обърка трафика за целия ден и всеки, който пътува от и до Берлин, трябва да провери предварително дали неговият полет е засегнат, предупредиха летищните власти. Стачката е на персонала по сигурността и е организирана от най-големия профсъюз „Верди“, който настоява за вдигане на надниците с 50% до 20 евро на час. Според профсъюза обаче засега отговорът е на исканията им е отрицателен, а предложението за увеличение на надниците е само за 1,8 до 2% годишно. Преговорите ще продължат отново на 23 януари.", "date": "2019.01.07", "title": "Стачка блокира летищата в Берлин"}
{"url": "https://duma.bg/sasht-ostavat-v-siriya-shteli-da-branyat-kyurdite-n182364", "text": "САЩ няма да изтеглят войските си от Сирия, докато не се постигне споразумение с Турция за защита на кюрдите. Това е заявил президентският съветник по националната сигурност Джон Болтън, който е на посещение в Израел. \"САЩ искат да се изтеглят от Сирия, но преди всичко трябва да се постигне защита за американските войници в етапа на изтеглянето. Целта на Тръмп е унищожаване на ИД (\"Ислямска държава\"). Но докато не постигнем споразумение с Анкара за защита на кюрдите, американските войници няма да напуснат Сирия\", посочил Болтън, цитиран от медиите. Предстои му посещение в Анкара. Турските медии тълкуват изявлението му като \"вероятно нова криза, която се задава между Анкара и Вашингтон\". САЩ поставят нови условия пред Анкара, посочват медиите. Междувременно оставка подаде шефът на канцеларията на Пентагона контраадмирал Кевин Суийни. Това стана броени седмици, след като същото направи и самият министър на отбраната Джеймс Матис. Той си тръгна след решението на президента Доналд Тръмп за изтеглянето от Сирия. Оставката на Суйини е третата след тази на Матис и на говорителя на Пентагона Дана Уайт. ", "date": "2019.01.07", "title": " САЩ остават в Сирия,  щели да бранят кюрдите"}
{"url": "https://duma.bg/sluchayat-skripal-skalapen-ot-london-n182358", "text": "\"Случаят Скрипал\" отдавна е бил обмислян от британските власти като възможност за масово изгонване на руски дипломати, подозирани в разузнавателна дейност, за засилване на санкциите срещу Русия, а също за увеличаване на военните разходи след някакъв \"шокиращ инцидент\". Това става ясно от вътрешни документи на британския проект Integrity Initiative, които бяха отгласени от хакерите на международната група Anonymous. Проектът се използва за очерняне и на опозиционната Лейбъристка партия.  В документите се говори за професионални контакти на ръководителя на проекта Кристъфър Донъли със специалиста по химическо и биологическо оръжие Марк Раверик от военната лаборатория в Портън Даун, която е в съседство с град Солсбъри, където бе станало отравянето на Скрипалови. Става ясно също, че проектът се е занимавал с налагането на антируски настроения в Холандия и Унгария и е развивал дейност в Армения и Молдова. Спонсори на проекта са британското външно министерство, Държавният департамент на САЩ, НАТО и компанията \"Фейсбук\".  ", "date": "2019.01.07", "title": "\"Случаят Скрипал\"  скалъпен от Лондон"}
{"url": "https://duma.bg/evropa-e-v-plen-na-snezhen-ad-n182365", "text": "Полярни температури, лед, затворени пътища и проблеми донесе циклонът \"София\" над цялата територия на Гърция. Над цялата територия на страната са регистрирани силни снеговалежи, дори в райони с много ниска надморска височина. Крайбрежната улица в Солун е покрита със сняг. По крайбрежието са отчетени ниски температури и бурни ветрове. Много райони на Халкидическия полуостров все още бедстват. Без ток са най-малко две села - Сивири и Криопиги. Екипи на електрическата компания се опитват да отстранят повредата по мрежата, но работата им е затруднена от блокираните пътища. На полуостровите Ситония и Касандра снежната покривка достига до 40 сантиметра. Гръцката гражданска защита е препоръчала да не се пътува в северната част на страната. Големи участъци от пътната мрежа в района са затрупани от сняг и непроходими. Има и паднали дървета, които препречват пътищата. В разчистването се включи и армията, след като нейната помощ е била поискана от местните власти на полуостров Халкидики.  Снежните виелици в южната ни съседка взеха и жертва - жена загина, а двама мъже са в неизвестност, съобщиха полицейски представители. Тялото на 66-годишна жена е намерено в преобърнала се кола, близо до поток в Кератеа, на 45 км югоизточно от Атина. В колата е имало и двама мъже, чиято съдба е неизвестна. Сняг валя в петък и на остров Корфу, за първи път от 13 години насам. Очаква се от понеделник Гърция да бъде ударена от нов студен фронт. Тежко е положението и в съседни на Гърция страни. Пътищата в Република Македония са влажни и заснежени, съобщават медиите в западната ни съседка. Остава забраната за движение на тежкотоварни автомобили по пътя Маврово-Дебър и Гостивар-Кичево през планинския проход Стража. Вчера в Македония термометрите паднаха до минус 21 градуса. Тази температура бе измерена в град Битоля, в централната част на републиката. В Берово, недалеч от българската граница, термометрите показваха минус 17 градуса, в Струмица - 14, а в Прилеп - 12. Снежната покривка в Маврово, в западната част на Македония, достигна 65 см. Сняг и студ обхвана и Албания. По много от пътищата на страната се налага движение с вериги. По пътищата в Южния регион има сняг и много ниски температури, които създават условия за поледици.  Редица селища в някои планински райони като Голо бърдо и Гора в източната част на Албания са откъснати от света заради натрупалия сняг. Студът взе и жертва - 58-годишен човек от село Равоник край Корча. Той е карал велосипед, когато изгубил съзнание и паднал, а по-късно е починал. Лекарите в болницата в Корча са потвърдили, че смъртта е настъпила вследствие на студа. Продължаващият обилен снеговалеж в Южна Германия предизвика транспортен хаос - наложи отмяната на все повече и повече полети на различни авиокомпании на най-голямото летище в провинция Бавария - Мюнхенското. Подобно е времето в съседните Австрия и Швейцария, където властите се принудиха да затворят пътища.", "date": "2019.01.07", "title": " Европа е в плен  на снежен ад"}
{"url": "https://duma.bg/300-000-siriytsi-sa-se-zavarnali-ot-turtsiya-n182366", "text": "Почти 300 000 сирийски бежанци са се завърнали в страната си от Турция. Данните са за миналата година. Това са съобщили турските власти, цитирани от Анадолската агенция. Според съобщението операциите, които Турция провежда в Северозападна Сирия, са направили възможно това. Турция е сред страните, приели на своя територия най-много мигранти и сирийски мигранти - повече от 3,5 млн. души. Някои турци ги възприемат като икономическа тежест и заплаха за работните места. Само издръжката на сирийците струва на страната 35 млрд. долара. Следвана е от Йордания с най-малко 1,3 млн. бежанци. Аман по-рано съобщи, че 30 000 от тях са се завърнали по домовете си. Министерството на отбраната на Русия обяви в средата на ноември, че близо 270 000 сирийски бежанци са се върнали в родната си страна през последните месеци. Междувременно над 90 мигранти са били задържани в Турция на път към съседна Гърция, съобщиха източници от сигурността. Бреговата охрана в западния окръг Айдън е задържала общо 94 мигранти, в т.ч. 46 сирийци и 37 афганистанци. Петима от задържаните са от Сиера Леоне, четирима са палестинци, а двама произхождат от Мали. Те са били заловени на надуваема лодка край Кушадасъ, докато се опитвали да стигнат до Гърция. Турция е главен маршрут на нелегалната миграция към Европа, особено след началото на гражданската война в Сирия през 2011 г., отбелязва агенцията. Около 265 хиляди нелегални мигранти са били задържани в Турция от началото на 2018 г. до 15 октомври, сочат данни на вътрешното министерство на страната, пише БТА. Анкара иска от САЩ да й окажат значителна военна подкрепа в Сирия за борбата с терористичната групировка \"Ислямска държава\", включително помощ в нанасянето на авиоудари и транспортирането на военнослужещи, съобщава \"Уолстрийт джърнъл\". Анкара иска помощ, защото се готви да поеме основната част от усилията в борбата срещу \"Ислямска държава\" в Сирия след обявеното изтегляне на американските войски от арабската страна. Изданието твърди, че преговори по темата как турските военни ще успеят да заменят американския контингент в Сирия, чиято численост надвишава 2000 души, ще се състоят в Анкара във вторник.  Същевременно в. \"Вашингтон пост\" твърди,  че турските власти ще се заемат с управлението на териториите, освободени от бойците на \"Ислямска държава\" в Сирия, след изтеглянето на силите на САЩ от територията на страната.", "date": "2019.01.07", "title": "300 000 сирийци са се завърнали от Турция"}
{"url": "https://duma.bg/protesten-uikend-v-evropa-n182362", "text": "За пръв път антиправителствените протести в Сърбия се проведоха извън столицата. Освен в Белград демонстрации имаше в Нови сад и Крагуевац, пишат местни медии. Петият поред протест в Белград започна в събота на площада пред Философския факултет, където популярни лица и политици произнесоха речи срещу управлението на Александар Вучич. Първите протести бяха заради нападение срещу лидера на сръбската левица Борко Стефанович, още двама активисти и журналиста Миран Йованович.  Във Франция най-малко 50 000 \"жълти жилетки\" участваха в съботните протести, съобщи полицията. По-рано беше съобщено за 15 000 участници и демонстрации в десетки градове в страната. В Париж имаше сблъсъци, задържани са 103 демонстранти. Протестиращи щурмуваха кабинета на правителствения говорител, наложи се евакуирането му.  Около 10 000 души шестваха по улиците на унгарската столица срещу новия \"робски закон\", който разрешава на работодателите да изискват от персонала да работи извънредно до 400 часа годишно. ", "date": "2019.01.07", "title": "Протестен уикенд   в Европа"}
{"url": "https://duma.bg/vzriv-do-tsarkva-v-kayro-n182360", "text": "Египетски сапьор загина при детониране на бомба в столицата Кайро, ранени са двама полицаи и очевидец. Взривното устройство е било открито в близост до църква, намираща се в южно предградие на града. Все още никой не е поел отговорност за планираната атака. Тя се случва дни преди Коптската църква в страната да празнува Рождество Христово. В края на миналата година силите за сигурност ликвидираха 40 екстремисти при отделни операции.", "date": "2019.01.07", "title": " Взрив до църква в Кайро"}
