{"url": "http://duma.bg/node/159598", "text": "\nГоляма част от почитателите на седмото изкуство познават Даниел Радклиф от превъплъщението му в Хари Потър. Все пак се е снимал в екранизирането на всичките седем книги на Дж. К. Роулинг. Тоест в продължение на цяло десетилетие британецът, номиниран за \"Грами\" и 5 награди \"Сатурн\", играе най-известното момче с нелека съдба и магически способности. Актьорът вече е на 28 години, има и други роли в киното, но продължава да изглежда като тийнейджър. Най-вече заради височината си от 165 см. Факт е, че почти всичките му колеги мъже, с които е работил пред камера, са по-високи от него. Само Ема Уотсън комай от солидарност е със същия ръст като на Радклиф. Първоначално той се притеснява, че е нисък, но после се примирява: все пак размерът му не влияе негативно нито на личния живот, нито на кариерата му. От 2015 г. има звезда в Холивудската алея на славата и хонорарът му не пада под 50 млн. долара за филм. \nОт ръста си (173 см) не е доволен американският актьор и продуцент Марк Уолбърг. Носител е на наградите БАФТА и \"Сателит\", двукратно е номиниран за \"Златен глобус\" и \"Оскар\", има и 6 статуетки \"Еми\". Животът му обаче изобщо не започва обещаващо. Роден е на 5 юни 1971 г. в Бостън, Масачузетс, като деветото дете в семейството. На 16-годишна възраст попада зад решетките, защото напада двама виетнамци, за да вземе бирата им. След 45 дни излиза от затвора и по-големият му брат - Дони, го насочва към музикално училище. Първият албум на Марк - Music For The People, съдържащ хитове като Good Vibrations и Wildside, се продава много добре. Попада във филмовата индустрия с комедията \"Ренесансов човек\" (1994) на режисьора Пени Маршъл, където изиграва войник. Следват \"Баскетболни дневници\" на Скот Калвърт, \"Буги нощи\" на Пол Томас Андерсън, \"Трима крале\" на Дейвид О. Ръсел, \"Перфектната буря\" на Волфганг Петерсен и гангстерският \"Италианска афера\" на Ф. Гари Грей. За превъплъщението си в бостънския полицай Брус Дигман в \"От другата страна\" получава номинация за \"Оскар\" за поддържаща роля. Освен това Уолбърг е един от продуцентите на поредицата \"Антураж\" на HBO. Неведнъж е провъзгласяван от престижни списания за най-секси мъж. Снимал се е и в реклами на бельо. И изобщо няма комплекси от ръста си, който е далеч от идеалния. Дори жена му Риа Дърхам е по-висока от Марк с цели 6 см и много обича да ходи на токчета. Живеят щастливо и се радват на четирите си деца. \nИлайджа Ууд обаче изобщо не се разстройва, че е пораснал само до 168 см, а напротив, радва се на компактния си размер. Ако не бе толкова миниатюрен, надали би имал шанса да изиграе Фродо Бегинс във филмовата трилогия \"Властелинът на пръстените\". Макар от края на снимките й да е минало доста време, актьорът като че ли продължава да се наслаждава на образа на миловидния хобит. Добре, че режисьорите виждат в него и други заложби и го канят в \"Блясъкът на чистия ум\", \"Светлината на миналото\", \"Град на греха\", \"Париж, обичам те\", \"Последният ловец на вещици\" и др. \nЧаровният 38-годишен актьор Джеймс Макавой е доста самокритичен към визията си: \"Не съм висок (170 см), имам бледа кожа и определението секссимвол не ми подхожда.\" Обаче с последното явно греши, защото често влиза в списъците с най-желаните ергени и горещи мъже. Дори екранните му партньорки Анджелина Джоли (\"Неуловим\") и Кийра Найтли (\"Изкупление\") го смятат за доста възбуждащ. Британската актриса призна, че Джеймс се целува най-добре от всички колеги в киното. Шотландският театрален и филмов феномен е носител на три награди на БАФТА, номиниран е за \"Златен глобус\" и \"Сателит\". А като дете иска да стане мисионер или войник от морската пехота. Освен с бляскавата си кариера, е известен и с участието в благотворителни каузи: поддръжник е на британския Червен кръст и оказва подкрепа за проектите на организацията в Уганда.  \nХоливудската звезда Том Круз е висок 170 см, което не пречи неведнъж да е обявяван за един от най-големите секссимволи в света на киното. Американският актьор и продуцент е и сред най-прочутите филмови звезди в наши дни. През гимназиалните си години обаче постъпва в семинария с идеята да учи за свещеник, но изоставя това начинание. Първата си роля получава през 1981 г. Въпреки че играе второстепенен персонаж, публиката много го харесва. Забелязват го и режисьори. Канят го в \"Топ гън\" (1986), \"Рейнман\" (1988), \"Роден на четвърти юли\" (1989) и др. Превръща се в един от най-известните лица от големия екран. С филмите, в които се снима през 90-те години, поставя рекорд, като става първият актьор в света, участвал последователно в пет ленти с приходи над 100 млн. долара - \"Доблестни мъже\" (1992), \"Фирмата\" (1993), \"Интервю с вампир\" (1994), \"Мисията невъзможна\" (1996) и \"Джери Магуайър\" (1996), за който дори получава и номинация за \"Оскар\". Том Круз е обявен от \"Форбс\" за най-влиятелната фигура в шоубизнеса за 2005 г.  \nСпоменавайки най-ниските холивудски звезди, няма как да бъде подминат най-чаровният актьор с наистина джобен формат - Дани де Вито. Именно неговият ръст от 147 см го прави прочут в цял свят. Когато е дете, нищо не предвещава, че ще има бляскава кариера в киното. Израства в италиано-американско семейство. Баща му е собственик на малък бизнес и въпреки несъгласието на майка му, която е домакиня, го дава в католическо училище. Колко и да е странно, именно там разцъфва комедийният талант на бъдещата знаменитост: момчето непрекъснато се шегува и прави забавни номера. В киното обаче попада буквално от фризьорския салон, тъй като завършва Академия за прически. Става известен след изключително ярката роля на Лу де Палма в телевизионния сериал \"Такси\", за която получава \"Златен глобус\" и \"Еми\". Ниският ръст не е попречил на Де Вито да има три деца от брака си с актрисата Риа Пърлман и страхотна кариера. \nРазбира се, има и доста други невисоки мъже, които покориха Холивуд: Дани Трехо (152 см), Джо Пеши (163), Мартин Скорсезе (163), Уди Алън (165), Дъстин Хофман (167), Ал Пачино (167)... Те заслужават отделно внимание, както и миньончетата от нежния пол. \nМарк Уолбърг \nИлайджа Ууд \nДжеймс Макавой \nТом Круз   \n", "date": "2018.01.26", "title": "Размерът пак има значение, или звезди с Наполеонов комплекс  "}
{"url": "http://duma.bg/node/159566", "text": "Със свежи сили и трезва мисъл чаровната й усмивка отново се завърна в любимата ДУМА, за да отдели внимание не само на прекрасното си семейство, а и на развиването на сайта ни. Острото перо на пловдивчанката със софийска трезвеност пак дебне политическите страсти. Затова й пожелаваме да бъде себе си, да продължава да гори - без да изгаря, да е здрава, упорита, пълна с ентусиазъм и младежки дух! Дано щастието я следва по петите, а бляскавите емоции винаги да са край нея! Бъди честита, мила Рали! От екипа на ДУМА", "date": "2018.01.26", "title": "Своя празник в неделния ден ще отбележи Ралица Николова "}
{"url": "http://duma.bg/node/159567", "text": "През 2016 г. ФБР разсекрети 250 документа, даващи ясен поглед върху последната работа на Никола Тесла преди смъртта му. Тези файлове разкриват нова информация за оръжие, измислено от великия учен и наречено \"Лъчът на смъртта\". Досиетата показват, че световните държави, включително Съединените американски щати, Съветският съюз и Осемте сили, са били силно заинтересовани от изобретението. Разсекретените файлове са довели много експерти до убеждението, че е нужно детайлно разследване, което да определи какво се е случило на Никола Тесла.  \nПрез 1943 г. е бил открит мъртъв в хотелска стая, като сейфът му - счупен, а изследването му - изчезнало. Дали е изобретил едно от първите оръжия на масовото унищожение? Дали е бил убит именно заради това? В търсене на отговори на въпроси около смъртта на великия изобретател се впуска поредицата \"Тесла: Разсекретено\", чиято премиера е утре, 27 януари, от 22,00 ч. по Discovery Channel.   \n", "date": "2018.01.26", "title": " Разсекретиха досиетата на Никола Тесла"}
{"url": "http://duma.bg/node/159568", "text": "Популярният проблем за стреса и работещия човек ще бъде обсъждан в първото публично събитие на hOUR Space в рамките на целогодишния проект \"Психотерапията е за всеки\". Желаещите да научат повече по темата, имат възможност да го направят на 29 януари от 19 ч. на столичната ул. \"Иван Вазов\" 38. \nЛектори ще бъдат изявени психолози, психотерапевти и HR специалисти. Каква е цената, която плащаме за стреса, и как може да се погрижим за себе си - ще разкаже Ирина Кирякова от позицията си на психотерапевт. Калин Георгиев ще говори за \"Телесната осъзнатост при негативни усещания и стрес\" от опита на гещалт психотерапевт. Какво губи бизнесът, докато печели - ще сподели Цвета Петрушинова от призмата на HR и през личния й опит с прегарянето. Марина Тодорова като психолог ще разгледа проблема \"Не ни мъчи стресът, а реакциите ни спрямо него\". Гергана Радович ще акцентира на \"Раздвижи тялото, разплети емоцията\". \nМесечните събития от \"Психотерапията е за всеки\" ще имат символичен вход с благотворителна цел: събраните приходи от тази проява ще бъдат дарени на проекта \"Оле Мале!\" на \"Майко мила\", който помага на родители на деца с увреждания да продават изработени от тях продукти и сувенири.     \n", "date": "2018.01.26", "title": "\"Психотерапията е за всеки\" акцентира на стреса в работата"}
{"url": "http://duma.bg/node/159569", "text": "Най-новият филм на Стефан Командарев - \"Посоки\", ще може да се гледа от днес, 26 януари, и по кината в България. След като попадна в Специалната селекция на Кан и бе номиниран в категорията \"Особен поглед\", лентата спечели над 15 награди, бе показана пред 250 таксиметрови шофьори в кино \"Одеон\" и на фестивала в Дървен град \"Кюстендорф\", организиран от сръбския режисьор Емир Кустурица. Вече го видяха зрителите във Франция, Испания, Италия, Португалия, предстои да се прожектира в Гърция, Полша, Естония, Белгия, Холандия, Люксембург и дори в Китай. \nВъв филма, вдъхновен от истински събития (плюс един от драматичните разкази на А.П. Чехов - \"Мъка\"), се разказват истории, случващи се в рамките на едно денонощие в 6 софийски таксита. В \"Посоки\" дебютира и дъщерята на Стефан Командарев - Анна, която играе детето на Васил Василев-Зуека. Известният комедиен актьор и едно от лицата на \"Господари на ефира\" призна, че му е било доста трудно да се снима в тежка психологическа драма. Зрителите ще се насладят и на ролите, блестящо представени от Ирини Жамбонас, Георги Кадурин, Асен Блатечки, Стефан Денолюбов, Юлиан Вергов, Васил Банов, Герасим Георгиев-Геро, Иван Бърнев, Стефка Янорова, Николай Урумов, Борислава Стратиева и Троян Гогов. Страхотната операторска работа на Веселин Христов проличава от впечатляващите снимки в един кадър. Репетициите с актьорите продължават 9 месеца, а филмът е заснет за по-малко от 3 седмици, като за някои истории са били направени 12 дубъла. \nНай-голямата сила на \"Посоки\" е, че вълнува, хваща за гърлото и разтърсва. Защото е истински.   \n", "date": "2018.01.26", "title": " \"Посоки\" на Командарев показват в кината у нас"}
{"url": "http://duma.bg/node/159570", "text": "Документалното риалити \"Шеф под прикритие\" се завръща с втори сезон в ефира на Нова тв с нови управители и собственици на компании в България и вълнуващи истории за бизнеса по начина, по който се случва извън административните офиси. През следващите седмици документалният формат ще представи на зрителите интригуващи реални ситуации с едни от най-големите работодатели у нас. Сред тях са фирма за професионално почистване, компания за недвижими имоти и производител на PVC профили. \nШефове на различни компании напускат удобните офиси и започват работа на възможно най-ниско ниво, напълно дегизирани, за да не бъдат случайно разпознати от служителите си. Целта е да разберат какви са проблемите отвътре и какво да направят, за да подобрят бизнеса си. \nУспешният английски формат се радва на голям зрителски интерес вече осма година в над 30 държави, сред които са САЩ, Аржентина, Канада, Австралия, Израел, Австрия, Германия, Франция, Норвегия, Испания, Бразилия, Япония и Полша. Предаването внедрява под прикритие собственици или изпълнителни директори в компаниите им за една седмица. Шефовете са изправени пред сериозно предизвикателство - да излязат от зоната си на комфорт, да заменят бизнес костюмите с работно облекло и да влязат в ритъма на изпълнение на оперативни задачи на най-ниско ниво. Крайната цел на предизвикателството е да разберат как се случват и най-малките неща в техните компании, дали не са загубили реалния поглед върху същината на бизнеса си и имат ли топла връзка с проблемите, с които се сблъскват служителите им всекидневно. \nВ края на работната седмица шефовете разкриват своите самоличности в емоционални срещи с част от екипа си. Каква ще е развръзката: дали служителите ще бъдат наказани или дори уволнени, или напротив - повишени и възнаградени, ще зависи изцяло от тяхното отношение към работата, което са показали, без да подозират, че са били под наблюдение. \nС кого ще се сблъскат шефовете, ще се справят ли с новите задължения, ще им хареса ли това, което ще видят, и ще има ли уволнени или поощрени служители - ще видят зрителите в новия сезон на документалното риалити \"Шеф под прикритие\" от 26 януари в 21,00 ч. по Нова тв.   \n", "date": "2018.01.26", "title": "Обичано риалити завладява ефира  "}
{"url": "http://duma.bg/node/159627", "text": "Оставка на министъра на земеделието Румен Порожанов поискаха вчера животновъди от област Кърджали, Хасково, Димитровград и Харманли по време на двучасов протест по пътя от Кърджали за Маказа, до спирка \"Джебел\". До блокиране на пътя не се стигна, тъй като това искане на протестиращите е било отказано от властите. Причина за недоволството на животновъдите са ниските изкупни цени на млякото - 0,60 лева за литър, и начинът на субсидиране на сектора. За да получат субсидии за животните, фермерите вече трябва да докажат с фактури произведеното и продадено мляко.  \nМандрите отказват да ни изкупуват млякото, а по този начин ние не можем да докажем количествата, на базата на които ни се отпуска субсидията, оплакаха се животновъдите. По време на протеста стана ясно, че в Стара Загора представители на различни асоциации на животновъдите в България готвят декларация до институциите, в която ще настояват за отмяна на доказването на количеството мляко. Ако не бъдем чути, ще предприемем стъпки към организиране на национален протест, категорични бяха животновъдите от Кърджалийско. \nОбвързването на субсидиите с фактури беше въведено като мярка срещу сивия сектор. От сектора започнаха да се оплакват обаче, че не са били напълно информирани какво се изисква от тях.   \n", "date": "2018.01.26", "title": " Животновъди поискаха оставката на Румен Порожанов   "}
{"url": "http://duma.bg/node/159620", "text": "България запазва третата си позиция в Европейския съюз (ЕС) сред държавите с най-нисък дълг спрямо брутния вътрешен продукт (БВП) през третото тримесечие на 2017 г., показват данните на \"Евростат\". Страната ни е и сред държавите, които отчитат най-голям спад на дълга в сравнение с второто тримесечие на миналата година. Българският дълг възлиза на малко над 25 млрд. лева към края на септември 2017 г., което е 25,6% от БВП. На първо място по нисък дълг спрямо икономиката е Естония с 8,9%, следвана от Люксембург с 23,4%. \nПрез третото тримесечие на миналата година спрямо второто българският дълг намалява с 2,1 процентни пункта. Лидер по спад е Чехия с 4,3 процентни пункта, следвана от Кипър и Литва със съответно 2,9 процентни пункта и 2,3 процентни пункта. На годишна база дългът на България се понижава с 2,8 процентни пункта спрямо средно за ЕС ниво от 0,4 процентни пункта. Лидер е Кипър със спад от 7%. \nЗа една година само във Франция и Белгия се отчита увеличаване на държавния дълг. В останалите страни се наблюдават спадове или стабилни нива.     \n", "date": "2018.01.26", "title": "Трети сме сред държавите в ЕС с най-нисък дълг спрямо БВП"}
{"url": "http://duma.bg/node/159621", "text": "Парламентът прие на първо четене промени в Закона за железопътния транспорт, внесени от Министерския съвет. От 114 депутати 95 бяха \"за\", а 19 се въздържаха. В доклад на Комисията по транспорт се посочва, че промените са в отговор на официално писмо по процедура за нарушение на ЕК за неправилно транспониране и прилагане на евродирективи. Те са свързани с безопасността на железопътния транспорт, лицензирането на железопътните предприятия, разпределяне на капацитета на инфраструктурата, събиране на такси за ползването й, сертифицирането за безопасност. \nПо време на дебатите от парламентарната група на БСП за България заявиха, че се въздържат при гласуването, защото препоръките от писмото на ЕК са отчетени само частично. \nОтделни текстове от законопроекта предвиждат задълженията за разследване на произшествия и инциденти, изпълнявани досега от Изпълнителната агенция \"Железопътна администрация\", да се възлагат на управителя на железопътната инфраструктура и железопътните предприятия. \nС промените се създава и правно основание за налагането на санкции при неизпълнение на задълженията от железопътните предприятия и управителя на инфраструктурата за разследване на произшествия, инциденти и ситуации, близки до инциденти.     \n", "date": "2018.01.26", "title": "Приеха на първо четене промени в Закона за железопътния транспорт"}
{"url": "http://duma.bg/node/159619", "text": "Целият борд на директорите на Електроенергийния системен оператор (ЕСО) ще бъде сменен. Това става ясно от съобщение, качено на сайта на дружеството. Като аргумент се посочва, че мандатът на сегашния Управителен съвет е изтекъл. Надзорният съвет на дружеството предлага Антон Славов, Ангелин Цачев и Пламен Йорданов да заместят членовете на настоящето ръководство. Решението на Надзора е внесено в Комисията за енергийно и водно регулиране. Според процедурата регулаторът трябва да излезе със становище, а решението ще влезе в сила след вписването му в Търговския регистър. По време на първото редовно заседание на новоизбрания Управителен съвет на Електроенергийния системен оператор членовете му ще изберат кой от тях да бъде изпълнителен директор. По неофициална информация това ще бъде Ангелин Цачев.   \n", "date": "2018.01.26", "title": " Сменят целия борд на ЕСО"}
{"url": "http://duma.bg/node/159622", "text": "Летище София, за което властта заяви, че много скоро ще даде обяви за отдаване на концесия, отчете 30% ръст на пътниците за миналата година. Изминалата година е рекордна в историята на столичното летище. Обслужените пътници през периода са почти шест милиона и половина (6 490 096), което е ръст от 30,3% на годишна база, съобщиха от летището. \nЗабележителен е фактът, че рекордно увеличение по отношение на пътниците отбелязва и всеки един месец от изминалата година. През Терминал 1 са преминали 36% от всички пътници, а през Терминал 2 - 64%. Традиционно най-силни месеци по отношение на брой обслужени пътници са юли, август и септември с над 600 хиляди пътуващи във всеки един от тях. 10-те най-предпочитани дестинации през изтеклата година са: Лондон, Милано, Варна, Рим, Амстердам, Брюксел, Мадрид, Тел Авив, Франкфурт, Мюнхен \nРъст от 11,3% се наблюдава и при кацанията и излитанията на самолетите. Обработените товарни и пощенски пратки са сходни спрямо тези от предходната година и възлизат на 21 хиляди тона на годишна база.      \n", "date": "2018.01.26", "title": " Летището, което властта ще дава на концесия, отчете рекорден ръст"}
{"url": "http://duma.bg/node/159623", "text": "Социално слабите да плащат по 1 лв. за кубик вода, а по тази цена ще им бъде таксувана до 1,5 куб. метра месечно, предлагат от Министерството на регионалното развитие и благоустройството да залегне в нов Закон за водоснабдяването. Идеята е държавата да покрива разликата над този лев до реалната цена на водата за съответното ВиК дружество. Държавата ще покрива тази разлика само в рамките на до 1,5 кум. метра месечно за човек, като това ще става чрез специално създаден фонд. Изчисления показват, че това осигурява по 50 литра вода на човек на ден. Така определените от Агенцията за социално подпомагане като социално слаби ще плащат по 1 лв. на куб., но ако изразходват вода над определената месечна норма от 1,5 кум. метра, разликата ще трябва да си платят по одобрените от ВиК дружествата цени. Агенцията за социално подпомагане ще актуализира списъка на гражданите, които ще бъдат подпомагани, на всеки три месеца. От информацията на МРРБ обаче не става ясно какви ще бъдат критериите за котегоризирането на даден човек като социално слаб нито има някакви предварителни изчисления колко граждани потенциално могат да бъдат обхванати в това подпомагане. \nНа социално слабите, които нямат водомери, ще им бъдат монтирани безплатно, за да се засичат потребените от тях обеми, предлага още от МРРБ. Те ще се монтират от водните оператори, за сметка на държавата отново през фонда, който предстои да бъде създаден. Проверката за техническата изправност на водомерите на бедните семейства също ще е за сметка на държавата. \nКакто вече стана известно цената на водата ще се определя по изцяло по нов модел след 2020 г. Едно от нещата, които се предвиждат, е потребителите да плащат такса \"солидарност\" по 10 ст. за кубик, които ще отиват за инвестиции в регионите, в които ВиК-атата не са се обединили, или в такива, където водата се доставя чрез помпи, труднодостъпни райони и т.н. \nС промените в закона се предвижда още създаването на отделен воден регулатор, който в момента е част от Комисията за енергийно и водно регулиране (КЕВР). \nСред идеите, които ще залегнат в новия закон, е и изграждането на подземен кадастър, който ще описва цялата ВиК мрежа в страната, съобщиха от МРРБ. С новия закон ще се урежда стопанисването, поддържането и експлоатацията на ВиК системите и съоръженията и предоставянето на ВиК услугите, като се дефинират права и задължения на потребителите. Ще се регламентира редът за планиране на развитието, изграждането и управлението на ВиК системите, консолидацията, разработването на регионални генерални планове, възникване и учредяване на сервитути и упражняване на произтичащите от тях права. \nОт МРРБ съобщиха, че в 30-дневен срок ще се събират коментари и предложения за това какво да включва бъдещият нов ВиК закон. \n    \n", "date": "2018.01.26", "title": "Обмислят социално слабите да плащат по 1 лв. за кубик вода  "}
{"url": "http://duma.bg/node/159624", "text": "Инвестициите за покриването на новите екологични изисквания към големите горивни централи за ТЕЦ \"Марица изток\" 2 няма да бъдат толкова значими, колкото се очакваше предварително, каза вчера енергийният министър Теменужка Петкова, цитирана от investor.bg, пред депутатите от парламентарната комисия по енергетика. Нужните средства няма да застрашат финансовото състояние на централата, макар че тя отново ще бъде на загуба. Инвестициите обаче ще трябва да бъдат върнати през цената на електроенергията, допълни енергийният министър и изказа съмнения дали при това положение ТЕЦ-ът ще бъде конкурентен на пазара. Петкова посочи, че причината за финансовите загуби са разходите за емисии, които през 2017 година достигат 160 млн. лева, а през 2016 година са били 110 млн. лева. \nБългария е поискала още два месеца, за да подготви документите за дерогацията за българските горивни централи от новите екологични емисии. Анализите са почти готови, трябва да извърши още малко работа, посочи Петкова. Тя припомни, че България се присъедини към Полша в обжалването на регламента. Обжалва се самата процедура при приемането на правилата и към иска се е присъединила и Унгария. \nЗам.-председателят на комисията и депутат от БСП Таско Ерменков обърна внимание, че в стратегията от 2011 година се говори за разширяване на газовите хранилища в страната, а в актуализацията през 2018 година вече е записано единствено \"Чирен\". Той посочи, че за реализацията на хъб \"Балкан\" ще са нужни още хранилища.     \n", "date": "2018.01.26", "title": "Теменужка Петкова: Екоинвестициите няма да застрашат финансово \"Марица изток 2\""}
{"url": "http://duma.bg/node/159625", "text": "Европейската комисия ще предяви иск срещу България и Холандия пред Съда на ЕС за забавяне на прилагането на директивата за намаляване на разходите за високоскоростни мрежи. Държавите в ЕС трябваше да въведат директивата в националното си законодателство до 1 януари 2016 година. Комисията призовава Съда да наложи глоби - на България 22 226 евро на ден, а на Холандия - 87 091 евро на ден. \nВ друго свое становище ЕК настоя вчера България да приложи изцяло европейското законодателство в областта на енергетиката. Комисията очаква страната да приложи правилно директивите за електроенергията и за природния газ. Според оценката на комисията България е въвела неправилно няколко изисквания за отделяне, отнасящи се до собствеността, независимия преносен оператор и до оператора на разпределителната система. България не е приложила правилно правилата за свързване към мрежата, като е дала възможност на оператора на газопреносната система да отказва свързване на основание липса на възможности на системата. България разполага с два месеца, за да предприеме промени, като в противен случай ЕК може да реши да отнесе въпроса до Съда на ЕС, се отбелязва в съобщението. \nЕК съобщи още, че ще изпрати официално уведомително писмо на България заради Закона за марките и географските означения от 1 септември 1999 година. Комисията е на мнение, че националната защита на географските указания не е съвместима с правилата на ЕС за схемите за качество на селскостопанските изделия и храни.     \n", "date": "2018.01.26", "title": "ЕК ни погна заради законодателството в няколко области "}
{"url": "http://duma.bg/node/159626", "text": "Оперативен щаб към Министерството на земеделието ще обсъжда и предлага мерки за превенция заради опасността от навлизане на африканката чума по свинете на територията на страната. Това решил Ловният съвет към Изпълнителната агенция по горите, ръководен от председателя на съвета инж. Григор Гогов, съобщиха вчера от агенцията по горите. \n\"Проблемът съществува не само у нас, но и в много европейски страни, където вече са предприети мерки. Задача на щаба е да изготви комплекс от превантивни мерки, реално изпълними в конкретен времеви график. Превантивната програма трябва да предложи бързи и адекватни действия за борба с болестта по дивите свине, които ще бъдат разгледани на следващото заседание на Ловния съвет на 13 февруари\", е заявил зам.-министърът, подчерта Атанас Добрев. \nМерките, предложени от БАБХ и ИАГ, предвиждат намаляване на цената на разрешителното за индивидуален лов на дива свиня от 30 на 1 лв., както и промяна в ценоразписа за организиран ловен туризъм в България, където цените на отстреляни диви свине до една и до две години при индивидуален лов се намаляват с 50%. \n    \n", "date": "2018.01.26", "title": "Ще намаляват цените за лов на дива свиня"}
{"url": "http://duma.bg/node/159576", "text": "Държавната опера в Пловдив пак провокира своята публика с едно трудно, обраснало с митология заглавие. В събота, 27 януари, ще се състои премиерата на \"Катерина Измайлова\" от Дмитрий Шостакович. Постановчик е Вера Немирова, диригент маестро Диан Чобанов, художник Димана Латева, пластика Силвия Томова. Известната в чужбина и у нас режисьорка е дъщеря на Евгени Немиров, който преди 50 години постави за първи път у нас произведението на Шостакович в съвместна работа със самия композитор. Това се случи през 1965 г. в Русенската опера, пловдивският екип разполага с намерени там партитури и щимове с бележки на самия Шостакович. \nИсторията на това заглавие тръгва от повестта на Николай Лесков \"Леди Макбет от Мценска губерния\". В центъра е съдбата на една жена, която се бори за своята любов и в целта си не подбира средствата. По същество тя е сериен убиец, както отбелязва Вера Немирова, но и най-светлият образ в тази трагична история. Музиката на Шостакович е гарант за това твърдение. Има филмови версии с първоначалното име. Новото се появява за улеснение, преди драматичните събития около творбата. До 1936 г. операта има огромен успех не само в Ленинград (83 представления) и в Москва (97), но и на много места в чужбина. И така е до 28 януари 1936 г., когато Сталин, Молотов, Микоян и Жданов гледат представлението в Болшой театър. След което вестник \"Правда\" публикува статията \"Хаос вместо музика\". Операта се забранява с личното изявление на Сталин, \"заради липсата на положителни герои\". Да, наистина \"Катерина Измайлова\" е потресаваща с жестокостта и бруталността си драма и подходът на Вера Немирова не спестява нищо. Шостакович е казвал: \"В тези жестоки условия на живот и любовта е такава.\" \nЧаст от публиката вече се срещна с постановъчния екип и някои от солистите в наложила се форма в Пловдив \"Опера бутик\", в която понякога повече се говори и по-малко се пее, но се създават допълнителни културни познания и основания представлението да бъде разбрано и прието. Все пак това не са познатите оперни заглавия от Верди и Пучини. \nВ премиерното представление в образа на Катерина Измайлова ще се превъплъти сопраното Мариана Панова, Сергей ще бъде тенорът Георги Султанов, в разпределението са още Пламен Бейков, Михаил Пулиев, Светлана Иванова, Марк Фаулър, оркестър, хор и балет на Пловдивската опера. Вера Немирова, която е гост-професор в Музикалната академия \"Ханс Айслер\" в Берлин и доцент във Виенския университет, репетира в Пловдив със съдействието на своята майка и драматург на проекта - оперната певица Соня Немирова, която е била солистка на Пловдивската опера. В събота на ход ще бъде пловдивската оперна публика.   \n", "date": "2018.01.26", "title": " \"Катерина Измайлова\" играят премиерно   "}
{"url": "http://duma.bg/node/159571", "text": "\"Сариев контемпорари\" в Пловдив представя \"Уютни дистопии\" - първа самостоятелна изложба на Лъчезар Бояджиев в галерията, в която ще бъдат представяни непоказвани досега творби на автора, създадени между 2004 и 2018 г. Изложбата се открива на 2 февруари и ще продължи до 24 март, информира Веселина Сариева. \"Уютни дистопии\" се организира в контекста на ретроспективната експозиция на художника в СГХГ \"Лъчезар Бояджиев. Sic Transit Media Mundi (Настоящето е прекалено късо и доста тясно)\", която ще бъде открита в средата на февруари. Участията на твореца в групови артпроекти, кураторски инициативи, образователни курсове, дискусии, статии оставят уникална и трайна следа върху художествения живот у нас. Първата му самостоятелна изложба в \"Сариев контемпорари\" е нова гледна точка на автора по теми, които го вълнуват отдавна - градовете и териториите.   \n", "date": "2018.01.26", "title": " Лъчезар Бояджиев с първа изложба в \"Сариев контемпорари\""}
{"url": "http://duma.bg/node/159572", "text": "В съботния афиш на Куклен театър \"Весел\" на 27 януари от 11 ч. в НЧ \"Искра\" във Велико Търново ще гостува спектакълът на Държавния куклен театър в Търговище \"Спящата красавица\" по Братя Грим. Драматизацията и постановката са на Ивайло Марков, а сценографията и куклите - на Перет Агу-Сиккел (гост). В спектакъла звучи музиката на Ценко Минкин. Оригиналните костюми са дело на Стефка Кювлиева, а хореографията е на Марианна Савова. Ролите изпълняват Мария Костова и Русан Стаменов.   \n", "date": "2018.01.26", "title": "\"Спящата красавица\" на сцената в театър \"Весел\""}
{"url": "http://duma.bg/node/159573", "text": "Българската академия на науките, Съюзът на българските писатели и издателство \"Захарий Стоянов\" представят книгата на проф. Иво Христов \"Пред пепелището на нестаналото българско общество\" на 30 януари, вторник, от 18 ч. в големия салон на БАН. \n    \n", "date": "2018.01.26", "title": "Книжовна премиера в БАН"}
{"url": "http://duma.bg/node/159574", "text": "Екипът на \"Цирк де ла Люлин\", който се състои от млади и успешни артисти, организира Циркова академия. Първото й издание ще се състои през февруари и март в София. В нея може да се включат малки и големи - от 7 до 50 г., начинаещи и напреднали. \nСпособностите, които всеки записал се ще придобие или надгради, са в областта на дуетна акробатика и поддръжки; въздушна акробатика; жонглиране и контактно жонглиране; визуална манипулация; пой, стаф и огнени предмети; магия и история на магията; еквилибристика - стойка на ръце; съвременен и класически танц; балет и гимнастика; стречинг, физическа подготовка, ритъм, история на цирка и промяната му през вековете, магия, изготвяне на хореография, креативност, импровизация и др. \nПо време на Цирковата академия ще има  \"Отворени врати\", където приятели ще станат свидетели на процеса на работа. За финал ще бъде сътворено собствено представление, в което всички ще покажат какво са научили и номерата, които са измислили и сглобили заедно. Преподавателите са висококвалифицирани и утвърдени в професията си артисти: Андрей Михов - един от най-добрите съвременни магьосници на България; Вероник Братанова - носителка на международни награди, професионален джаз и балет артист; Диего Контрерас - професионален цирков артист, сертифициран от най-добрите циркови училища в Европа; Елизабет Душкова - национална състезателка по художествена гимнастика; Луиза Контрерас - директор на компания за съвременно цирково изкуство \"Цирк де ла Люлин\"; Филип Хараланов - международно признат артист в сферата на визуалната манипулация. \nСрокът за записване е до 31 януари. Екипът на \"Цирк де ла Люлин\" организира интерактивни представления, огнено и пиро шоу, светлинно шоу, тематични партита, курсове за деца, циркови работилници. Те имат богат опит от професионални изяви у нас и в повече от 11 държави. Сред успехите му е и участие в Карнавал де Тенерифе на Канарските острови.   \n", "date": "2018.01.26", "title": " \"Цирк де ла Люлин\" организира академия за малки и големи"}
{"url": "http://duma.bg/node/159630", "text": "Директорката на центъра за деца с увреждания \"Хризантема\" в Габрово Мариела Лазарова е уволнена дисциплинарно. Това съобщи тази сутрин пред БТВ кметът на града Таня Христова. По думите й вече е подписана заповедта за уволнението, след като преди дни се разбра за насилие над настанените в дома деца и младежи. Видеозаписи, направени през 2016 и 2017 г., показват как служители в центъра бият настанени там деца с увреждания. След скандалните разкрития премиерът Бойко Борисов уволни шефката на Агенцията за закрила на детето Офелия Кънева, защото не е предприела мерки навреме. \nКметицата на Габрово отрече да е знаела за насилието в центъра. Тя обясни, че е видяла записите на 15 януари и веднага е сигнализирала прокуратурата и Агенцията за закрила на детето. Преди това е получавала само сигнал за междуличностен конфликт в дома. Мариела Лазарова заяви, че ще настоява хората, позволили си непристойно поведение към децата, да понесат наказателна отговорност.      \n", "date": "2018.01.26", "title": "Уволниха директорката на дома в Габрово"}
{"url": "http://duma.bg/node/159631", "text": "Възстановчици от регионален клуб \"46-и пехотен Добрички полк\", клубове на националното дружество \"Традиция\" от Велики Преслав, Панагюрище, Шумен, Силистра, Варна, Априлци, военноисторическия клуб \"Миноносец Дръзки\" - Варна, ще пресъздадат на 27 януари посрещането на руските войски в освободения от турските войски Хаджиоглу Пазарджик - сега Добрич. Над 60 реконструктори ще преминат в строй по централния булевард \"25-и септември\". Възстановката на събитията от януари 1878 г. ще започне в 11,30 ч.    \n", "date": "2018.01.26", "title": "Пресъздават посрещането на руските войски в Добрич преди 140 години"}
{"url": "http://duma.bg/node/159634", "text": "С 1 293 000 лв. да бъде увеличена макрорамката на бюджета за варненската АГ- болница решиха съветниците от комисията по здравеопазване към община Варна. Средствата са предвидени за асансьор, ремонт на ниските и високите тела на покривите, на отделенията, както и за купуване на нова апаратура и плащане на дълговете на болницата. \nНа следващо заседание на комисията по здравеопазване съветниците очакват да присъства управителят на АГ-болницата проф. Ковачев, който да даде отчет за натрупаните задължения от 202 хил. лв. Според общинския съветник от БСП Борислав Гуцанов строителството на нова АГ-болница трябва да бъде заложено в програмата на община Варна.   \n", "date": "2018.01.26", "title": " Увеличават бюджета на варненската АГ-болница с близо 1,3 млн. лева"}
{"url": "http://duma.bg/node/159635", "text": "Гражданска инициатива \"Да спасим Яворовите скали\" излезе с призив към гражданите на Поморие да се включат в протеста срещу унищожаването на емблематичното за града място. Природозащитниците призовават общинските съветници да гласуват на 30 януари против внесената докладна на кмета, свързана с изграждането на хотел до Яворовите скали.  \nПротестът, по време на който ще бъде отслужен и молебен, ще се проведе в събота на 27 януари от 11,30 ч. до кръговото кръстовище пред манастир \"Св. Георги\" и ще продължи до 12,30 ч. Целта на събитието е публично да бъде изразено несъгласието на гражданите с решението на Общинския съвет в Поморие да посегне на най-знаковото място в града - Парк \"Яворов\", включващ паметника на великия поет, Яворовите скали и лятно кино \"Яворов\".  \n    \n", "date": "2018.01.26", "title": " Поморие излиза на протест за запазване на парк \"Яворов\""}
{"url": "http://duma.bg/node/159636", "text": "България ще въведе система за издирване на изчезнали деца, която е свързана с фейсбук, съобщи МВР. Системата \"AMBER Alert-изчезнало дете\" работи съвместно с приложението на социалната мрежа и позволява на правоохранителните органи да изпратят съобщение с актуална снимка и информация за издирваното дете до всички потребители на социалната мрежа в радиус от 200 км от мястото на изчезване. \nС над 2 млрд. потребители този инструмент е изключително силен при издирването на изчезнали деца с опасност за живота и здравето им, аргументират се от вътрешното министерство. България ще бъде една от първите държави в региона, която ще въведе системата. \"AMBER Alert-изчезнало дете\" ще бъде представена официално на 29 януари.   \n", "date": "2018.01.26", "title": " Полицията ще издирва изчезнали деца и чрез фейсбук"}
{"url": "http://duma.bg/node/159637", "text": "Мозайка с карта на планината Витоша ще замести злополучния фонтан на бул. \"Витоша\" в София. Това ще струва на общината около 40 000 лева, като 30 000 лв. ще е изработването и поставянето на арт инсталацията, а до 10 000 лева ще е авторският хонорар, уточни зам.-кметът по образование и култура доц. Тодор Чобанов. \nПредложението за замяната бе обсъдено на вчерашната напрегната сесия на общината, на която бяха разгледани и основни документи за развитието на града през настоящата година. Съветниците се поинтересуваха подробно за проекта на бул. \"Витоша\". Те настояха да разберат дали мозайката ще се постави върху фонтана и дали ще е релефна, тъй като децата играели по неработещия изпъкнал фонтан. Според Чобанов художествената инсталация щяла да естетизира средата и са образова пешеходците. \nНовият проект е на проф. Боян Добрев и представя достоверна географска карта на планината. Мозайката ще е от трайни материали, тъй като по нея ще се преминава от множество пешеходци. \nДУМА припомня, че фонтанът на булеварда бе поставен през 2013 г. и два месеца по-късно вече не работеше. Той бе остро критикуван от столичани и имаше не една идея за заместването му с паметници или други инсталации.   \n", "date": "2018.01.26", "title": "Мозайка за 40 000 лева сменя злополучния фонтан на бул. \"Витоша\""}
{"url": "http://duma.bg/node/159609", "text": "Продължителният престой на Джулиан Асанж в посолството на Еквадор в Лондон оказва опасно въздействие върху физическото и психическото му здраве, констатираха двама специалисти.  \nСандра Кросби, доктор и доцент от Бостънския университет, и Брок Чишолм, клиничен психолог от Лондон, са направили обстоен преглед на Асанж миналия октомври. Прегледът продължил 20 часа в рамките на три дни, уточни британсикят вестник \"Гардиън\". Двамата експерти не разкриват повече подробности за здравословното състояние на Асанж. Те подновяват призива си да бъде гарантиран безопасен достъп на основателя на \"Уикилийкс\" до болница в Лондон.  Джулиан Асанж поиска убежище в еквадорското посолство в Лондон през 2012 г., за да избегне екстрадиция в Швеция, където бе издадена заповед за ареста му във връзка с обвинения със сексуален характер. След повече от пет години, прекарани в посолството, здравето му изглежда се влошава. За това по-рано този месец предупредиха и дипломатите от посолството на Еквадор. \n    \n", "date": "2018.01.26", "title": "Влошава се здравето на Джулиан Асанж"}
{"url": "http://duma.bg/node/159610", "text": "Официалните представители на САЩ избягват контакт с руските си колеги на Световния икономически форум в Давос заради санкциите. Това обяви руският вицепремиер Аркадий Дворкович, цитиран от руските медии. \n\"Американците се крият от нас в Давос. Това е малко село, но те не искат да разговарят\", обяви Дворкович по време на дискусия на форума в швейцарския курорт. Той добави, че е готов за контакти с членове на американската делегация. \"Не Русия се крие от диалог\", коментира още Дворкович. \nСпоред него \"санкциите не са най-важното нещо на света. Това е незначителен въпрос, който не бива да обсъждаме прекалено много време. Трябва да работим все по-ефективно\"   \nПрезидентът на САЩ Доналд Тръмп пристигна в Давос на фона на нарастващите опасения сред елита на Русия за потенциалното въздействие на списъка с \"олигарси\", смятани за приближени до Владимир Путин. Крайният срок за изпращането на списъка в Конгреса на САЩ е 29 януари. \n    \n", "date": "2018.01.26", "title": "В Давос американците се криели от руснаци"}
{"url": "http://duma.bg/node/159612", "text": "Трима афганистански мигранти са задържани в камион с българска регистрация на унгарския граничен пункт Рьоске по границата със Сърбия, съобщиха унгарски медии. \nТримата се опитали незаконно да влязат в страната. Те са били открити на 24 януари от полицейските служители. По време на разпита са съобщили, че са от Афганистан, но не са успели да потвърдят с документ самоличността си или легитимността на престоя им в Унгария. \nВ съответствие с действащото унгарско законодателство полицейските служители са изпратили нелегалните мигранти във временен център за задържане.   \n", "date": "2018.01.26", "title": " Афганистански мигранти открити в наш камион"}
{"url": "http://duma.bg/node/159611", "text": "Очаквам през месец юни или юли да започнем реално изграждането на интерконекторната връзка между България и Сърбия, заяви сръбският президент Александър Вучич. \nСпоред него интерконекторната връзка ще позволи на Сърбия да получава газ от \"Турски поток\", за което очаква и финансиране от ЕС. След като построим интерконекторната връзка между България и Сърбия, ще трябва да изградим газопровод до унгарската граница, каза още той. \nМеждусистемната газова връзка София-Цариброд/Димитровград (Сърбия)-Ниш (Сърбия) се предвижда като реверсивна връзка, която да свърже националните газопреносни мрежи на България и Сърбия. Интерконекторът ще допринесе за диверсификация на маршрутите, междусистемната свързаност на двете страни и осъществяването на пренос на природен газ. Първоначално се очаква интерконекторът да осигури доставка на 1,8 милиарда куб. м. газ. Той е обявен от Еврокомисията за проект от общ интерес на ЕС. За българския участък са предвидени 45 млн. евро.     \n", "date": "2018.01.26", "title": "Започва строежът на газовата връзка с Белград"}
{"url": "http://duma.bg/node/159613", "text": "България е против прекратяването на преговорите за присъединяване на Турция към Европейския съюз. Това заяви посланикът ни във Австрия Иван Сираков, цитиран от австрийския в. \"Ди Пресе\". \nПосланикът ни подчерта, че подобен развой на ситуацията \"не е в интерес на ЕС\", но същевременно отбеляза, че от Анкара се очаква да бъде \"отворена и честна\" в диалога с Брюксел. България, както и Австрия, се застъпват за строг контрол по външните граници на ЕС, а за тази цел \"ние се нуждаем от Турция\", посочи Сираков. \nТой добави, че е необходимо реализирането на инфраструктурни проекти в Западните Балкани, като магистрали, тръбопроводи и директни въздушни връзки. \n      \n", "date": "2018.01.26", "title": "България е за евродиалога с Турция"}
{"url": "http://duma.bg/node/159614", "text": "Белият дом некоректно и непълно е предал съдържанието на телефонния разговор между президентите на САЩ и Турция Доналд Тръмп и Реджеп Ердоган, съобщи Анадолската агенция, позовавайки се на източници от правителството. \nСпоред агенцията турската страна има претенции към разпространеното от Белия дом съобщение в сряда. В документа се отбелязва, че Тръмп \"изразил безпокойство, че ескалацията на насилие в Африн може да попречи на достигането на общите цели\" на двете страни в Сирия. Американският президент отбелязал и \"деструктивната и лъжлива риторика\" по отношение на САЩ, която се използва в Турция. \nСпоред Анадолската агенция Тръмп не е говорил нито за притеснения от ескалацията на насилие, нито за деструктивната и лъжлива риторика на Турция. Когато обсъждали операцията срещу Африн, водена от турската армия, двамата президенти \"само обменили мнения и нищо повече\", цитира агенцията своите източници. Що се отнася до втория проблем, стопанинът на Белия дом изразил само безпокойство от откритата критика срещу САЩ в Турция. \nВ официалния коментар за разговора, разпространен от кабинета на Ердоган, се посочва, че турският президент изразил пред Тръмп \"необходимостта да се прекрати помощта на САЩ за партията Демократически съюз и на \"Отредите за защита на народа\". В информацията на Белия дом това не се споменава, но турски източници твърдят, че в отговор на обвиненията от страна на Ердоган президентът на САЩ отговорил, че Вашингтон \"не е снабдявал и няма да снабдява с оръжие ДС и ОЗН\". \nСпоред други съобщения Тръмп е настоял по време на телефонния разговор Турция да намали и ограничи своите военни действия. Той е призовал също да се избягват каквито е и да е било действия, които могат да предизвикат сблъсък между турски и американски сили. \nТръмп обърнал внимание за продължаващото извънредно положение в Турция и настоял Анкара \"да се държи внимателно и предвидливо по въпроса\". \nМеждувременно Реджеп Ердоган предупреди, че страната му ще продължи да разширява и продължава своята военна операция в Сирия към град Манбидж. Този ход може да доведе то сблъсък на турските военни с контингента на САЩ, които са техен съюзник в НАТО, пише израелският в. \"Аарец\"Haaretz\". \nВъздушната и наземната операция на Турция срещу подкрепяните от САЩ кюрдски \"Народни отряди за защита\" (YPG) в региона на Африн представлява отварянето на нов фронт в сирийската гражданска война, коментира израелското издание. Операция към Манбидж, който се намира на около 100 километра източно от Африн, може да заплаши плановете на САЩ да стабилизират североизточния регион в Сирия, смята вестникът. През месец март 2017 г. американски войници бяха разположени около Манбидж, за да предотвратят възможността подкрепяни от Турция и САЩ групировки в района да започнат боеве помежду си. Турция обаче не вижда възможност нейните войници да се сблъскат с американските военни, според говорителя на правителството в Анкара. \nВ същото време се увеличава броят на жертвите. По данни на Сирийската обсерватория за човешки права жертвите са десетки. Турски артилерийски обстрел в Африн, както и въздушни удари, доведоха до смъртта на 28 цивилни. Двама цивилни са загинали заради грешка на артилерията на \"Народните отряди за защита\", като освен това кюрдската групировка е убила трима турски военни. 48 души от кюрдската групировка са загинали, докато турската армия и подкрепяните от нея групировки са дали 42 жертви.     \n", "date": "2018.01.26", "title": "Анкара обвини Вашингтон в некоректна информация  "}
{"url": "http://duma.bg/node/159615", "text": "Пенсиите в Гърция по-високи от ЕС \nДиректорът на МВФ Кристин Лагард заяви, че пенсиите в Гърция са значително по-високи от средното за ЕС, пише \"Прототема\". \"Пенсиите са твърде високи и гърците трябва да се справят с това. Намаляването на съществуващите пенсии е трудна политическа дилема, заяви Лагард, в чиято програма на Световния икономически форум в Давос е предвидена среща с гръцкия премиер Алексис Ципрас. \n Мадуро ще се бори за втори мандат Действащият президент на Венецуела Николас Мадуро обяви официално кандидатурата си за втори президентски мандат. \"Информирам ви, братя и сестри, че ще се кандидатирам на президентските избори, аз ще съм кандидатът на работническата класа\", заяви Мадуро. Изборите за държавен глава трябва да се проведат най-късно на 30 април.  \nСандвичи замърсяват въздуха колкото 8,6 млн. коли \nГодишно консумираните във Великобритания сандвичи водят до отделянето на същото количество въглероден диоксид, колкото изхвърлят 8 млн. автомобили, сочи изследване. Всяка година във Великобритания се консумират близо 11,5 млрд. сандвичи, половината от които са домашно приготвени, а другата половина се купуват, сочат от Британската асоциация за сандвичи (BSA). Това годишно потребление \"генерира средно 9,5 милиона тона CO2 еквивалент, което е равно на годишното използване на 8,6 милиона автомобила\", каза проф. Адиса Азапагич от Манчестър, която представи проучването. Установено бе, че сандвичи със свинско месо (бекон, шунка или наденица), са с най-голям принос, следвани от сандвичите със сирене или скариди. Най-чистият продукт е домашна шунка и сирене. \n12 камили са дисквалифицирани от конкурс за красота  \nВ Саудитска Арабия бяха дисквалифицирани 12 камили от конкурс за красота заради инжектиран ботокс в муцуните им, за да изглеждат по-привлекателни, съобщи британският в. \"Гардиън\". Ключови елементи при оценяването на камилската красота са деликатните уши и големият нос. 12-те камили бяха отстранени, след като ветеринар ги е подложил на пластична операция. Камилата е символ на Саудитска Арабия, а във фестивала, който е най-големият в Персийския залив, участват 30 000 камили. \n \n   \n", "date": "2018.01.26", "title": "Кратки новини"}
{"url": "http://duma.bg/node/159616", "text": "Американската космическа агенция НАСА възнамерява да спре финансирането за Международната космическа станцията (МКС) от 2025 година, съобщи в портал \"Дъ Върдж\". \nПроектът за МКС струва на НАСА между 3 и 4 млрд. долара годишно, заедно с още 87 млрд. долара държавно субсидиране. НАСА обеща да финансира програмата до края на 2024 г., но не и след това. \nЗакриването на МКС ще бъде грандиозна загуба за търговската космическа индустрия, която в момента разчита основно на нея за изпробване на нови технологии. Така например малките сателитни оператори пускат своите сонди от станцията, а безтегловната среда на лабораторията позволява на компаниите да видят дали техният хардуер е готов за пространство. НАСА използва станцията, за да научи повече как продължителният космически полет засяга човешкото тяло. Освен това МКС е крайъгълен камък в международното космическо сътрудничество, НАСА управлява станцията заедно с руската космическа агенция \"Роскосмос\".   \n", "date": "2018.01.26", "title": "НАСА спира финансирането на МКС"}
{"url": "http://duma.bg/node/159617", "text": "\"Светът се променя. Нуждаем се от по-малко оръжия и повече мозъци. Това призова френският президент Еманюел Макрон на Световния икономически форум в Давос, Швейцария. \n\"Глобализацията преминава през голяма криза. Глобализацията трябва да дава смисъл на хората и да подобри живота им, от друга страна ние ще видим ново поколение националисти и екстремисти\", заяви френският президент. За да се разрешат произлезлите от глобализацията проблеми и Франция да стане по-конкурентна в международен план, Макрон предложи няколко неща. По отношение на човешкия капитал, по думите му, Франция се нуждае от \"по-малко оръжия и повече мозъци\".\"Ще направим иновациите централна част от икономиката\" с 15 милиарда евро инвестиции в образованието и 10 милиарда евро в изследвания през следващите 5 г., разкри той плана на правителството. По думите му предизвикателството пред страната му е Франция да стане по-конкурентна и по-иновативна с цел финансиране на справедлива система. \nПо отношение на търговията се насочваме към по-голям протекционизъм, подчерта той. \nТой не подмина и климатичните промени. \"Ще затворим всички топлоелектрически централи до 2021 г.\", каза той, получавайки бурни аплодисменти от присъстващите. \"За климатичните промени ние губим битката. Ако до 2020 г. не успеем да постигнем конкретни резултати, какво ще кажем на хората\", попита той.     \n", "date": "2018.01.26", "title": " Макрон: По-малко оръжия и повече мозъци"}
{"url": "http://duma.bg/node/159582", "text": "Корупцията винаги е съпътствала държавното управление, но никога не е била толкова масова, безочлива, настъпателна и нагла като сега. Всекидневието изобилства с примери, показващи, че покварата съществува като нагласа във всички структури на властта. Има нисък праг на чувствителност и е в състояние да се активира сама по себе си, дори при липса на позиви от околната среда, дори когато е напълно неуместна и излишна. Ще я открием още в действията на най-ниския ешелон на властта, призван да осъществява връзката между потребителите и доставчиците на властта. \nПри управлението на ГЕРБ тези труженици бдят тази връзка по-скоро да не се осъществи.         \nПотвърждения много  През 2015 г. в МС е получено предложение за отмяна на таксите за избор на лекар и екип, въведени през 2011 г. с Постановление на кабинета \"Борисов\". Предложението е попаднало в ръцете на служителката Соня Божикова, която вместо по предназначение го изпраща в Министерството на здравеопазването. Оттам, разбира се, отговор няма и най-вероятно крайна дестинация на предложението се е оказало кошчето за смет. Случаят не е прецедент в службата, в която се подвизава г-жа Божикова, тъй като преди време от BTV узнахме, че същата участ е сполетяла и писмо на български студенти от Лондон до премиера Борисов. От МС не опровергаха информацията, от което може да се заключи, че там съществува негласно утвърден корупционен стандарт на манипулиране на жалби и предложения на гражданите. Но в случая с таксите за избор на лекар и екип има и друго - и то е, че те са заченати в корупция. Знаем, че са приети по предложение на ексминистър Стефан Константинов, който в качеството си на висококвалифициран специалист много често е избиран за лекуващ лекар. Тоест, в неговото предложение е налице конфликт на интереси. Многозначително, целият МС е гласувал \"за\" предложението, най-вероятно с мисълта, че при определени условия жестът ще бъде върнат. \nНо и това не е всичко. Във въпросните такси за избор е заложена \"фундаменталната\" идея за доплащането на медицинските услуги, с което уж ще отпаднат така наречените нерегламентирани плащания под масата. Изящно, нали? Въвеждайки поредното доплащане, ГЕРБ тръгна да бори корупцията... с корупция. Таксите за избор на лекар и екип са нещо нормално за частните болници, които по същество са икономически субекти. Държавните и общинските болници са социални субекти и в тях лечението е подчинено на принципа на солидарността и социалното подпомагане. А таксите представляват узаконен грабеж. ***** Корупционен модел, който не е патент на ГЕРБ, но се прилага със замах, е изборът на корумпирани субекти на отговорни постове, а после демагогски ни баламосват с фиктивни закони за \"борба с корупцията по високите етажи\". Добър пример в това отношение е изборът на Ана Джумалиева за втори мандат председател на Комисията за защита от дискриминация (КЗД). Ден преди избора трите по-големи парламентарни групи в НС са уведомени, че срещу Джумалиева има образувано дело за дискриминация, спряно от АССГ, но не за друго, а защото ВКС и ВАС бавят решението на въпроса за нейната подсъдност. Вместо да се поинтересуват, за какво иде реч, от ГЕРБ задвижиха процедурата и корупцията лъсна начело на борбата с дискриминацията. Изборът стана някак тихомълком и встрани от очите на публиката. На същото заседание на НС е избран и управител на НЗОК, което веднага бе обявено на всеослушание, а за избора на председател на КЗД, научихме след време от \"Държавен вестник\". За какво всъщност ставаше дума? \nС писмо до СРС е подадена жалба срещу корумпирана директорка на столично училище. Без да включи жалбата в процедурата на случайния подбор, бившият председател на съда М. Лалов я изпраща директно на съдия Петър Савчев. Вместо да образува дело, както е по закон, това лице с юридическо образование погребва жалбата, като я прилага към друго вече решено дело и я архивира заедно с него. Оттук корупцията се разклонява в две направления. Едното към ИВСС, където гл. инспектор Теодора Точкова вече две години отказва да извърши проверка и да разпореди образуване на дело. Второто разклонение ни отвежда при г-жа Джумалиева, която още в началото в първия мандат показа, че разполага с богат арсенал от корупционни инструменти. Едва встъпила в длъжност, тя проявява своеволие, като еднолично прекратява вече образувана преписка срещу тогавашния министър на образованието Сергей Игнатов. \nПо различен начин тя се разправя с жалбата за множествена дискриминация, подадена срещу съдиите от СРС. Най-напред образува преписка с грешен мотив \"лично положение\", която изпраща на ІІІ състав, който няма право да се произнася по жалби за множествена дискриминация. В нарушение на процедурата и без знанието на жалбоподателя, членове на състава (А. Мусорлиев, С.Ахмедов и И.Савов), прекратяват и връщат жалбата с просташки аргумент: нейното разглеждане ще наруши независимостта на съдебната власт. Шаш! \nТъй като не е разгледана по същество, жалбата е подадена отново. \nОбразувана е нова преписка,  която отново е разпределена на корумпирания ІІІ състав. Преди обаче да е разгледана там, председателка в познатия си стил я прекратява самоволно. Съдът отмени волунтаристичната изява, след което с обичайната си престъпна упоритост, А. Джумалиева и този път изпраща жалбата на ІІІ състав, който, без да я разгледа, както е по закон, набързо препотвърждава предишното си решение - съдиите са неподвластни на Закона за защита от дискриминация. \nНо и тук репертоарът на А. Джумалиева не се изчерпва. Проявявайки непримиримост, жалбоподателят изпраща сигнали: до НС за предсрочно прекратяване мандата на председателката на КЗД и до омбудсмана за защита срещу административния произвол. Сигналите са подадени чрез председателката, която е \"забравила\" да ги изпрати и те не стигат до своето предназначение. Няма отговор и на подадения сигнал за корупция срещу членовете на Трети състав. Така избирането на Джумалиева за втори мандат, стана поредното вграждане на корупцията в структурите на властта. ***** Банален случай от всекидневието на родния бизнес показа, доколко злоупотребата с власт се е превърнала в начин на мислене и действие на управляващите, когато са сезирани със сигнали на гражданите. \nГодини наред столичната охранителна фирма \"Стамп-гард\" АД мами и ограбва своите служители, държавата и общественото осигуряване. Прави се по схема. Наемат се по-малък брой охранители с режим на работа, с полагане на голям обем извънреден труд, вариращ за отделните охранители от 100 до 350 часа годишно. Този труд не се регистрира, не се отчита в Инспекцията по труда и в НОИ, не се признава за осигурителен стаж и не се заплаща. За него не се отчисляват осигуровки и ДОД. Не се осигуряват закуски и ободряващи напитки на нощните смени. По устно договаряне, в началото на 2012 г. заплатите на охранителите са намалени с по 100 лева и като \"компенсация\", на всяко 25-то число, чрез фиктивни ведомости, се изплащат същите суми, но се \"икономисват\" полагаемите осигуровки и ДОД. Така ежегодно, собствениците на фирмата - Христо Стойнов /баща/, Венцислав и Николай /синове/ инкасират незаконна печалба между 200 и 800 лева на охранител. Но в тази \"идилия\" се появява служител, който освен че си знае правата, започва да ги търси. Без да подозира, че след като три години с него се е гаврил престъпният бизнес, му предстои още толкова време да бъде унижаван от структури на властта, на които законът вменява да защитават неговите права и интереси. Първият сигнал е подаден до Столичната инспекция по труда, откъдето именно започва слаломът на корупцията по трасето на ръководения от Б.Борисов държавен апарат. \nВместо да извършат проверка на място,     \nинспекторите разпореждат до една седмица фирмата да представи необходимите документи в сградата на инспекцията. Време, което андрешковците от фирмата са използвали, за да изготвят и представят фалшиви документи. Няколко обстоятелства: неизвършената проверка на място, неграмотно четене на документите и пренебрегване на данните от регистрите на НАП, са предопределили недостоверността на заключенията от фиктивната проверка. В резултат на корупционната еквилибристика, фирмата е облагодетелствана и насърчена да продължи да мами, охранителите са останали ограбени, държавата и публичното осигуряване ощетени. \nВтори сигнал е подаден до Главната инспекция по труда (ГИТ), с което корупцията се пренася във висшите етажи на властта. Поискани са две контролни проверки: едната за измамите във фирмата, другата за злоупотребите в Столичната инспекция. ГИТ разполага със специализирани дирекции за подобни проверки, но те не са получили съответните разпореждания. По вина на изпълнителния директор Румяна Михайлова, която е занемарила контрола върху подчинените и грижата за повишаване на тяхната квалификация, в агенцията е създаден благоприятен за разпространението на корупцията климат. В най-голяма степен тези дефекти се отразяват в действията на главния секретар Георги Милчин. Освен че попречи да се извършат проверките и да бъде взето решение по сигнала, чиновникът два пъти е отклонил писма, предназначени за други лица и е отговорил, без да е упълномощен за това. Подаден е трети сигнал - до министъра на труда и социалната политика (МТСП) с предложение, проверката да обхване и ГИТ. Сигналът е подаден чрез г-жа Михайлова, но тя, вместо да го изпрати в МТСП, го е предала на Георги Милчин, който се е погрижил министерството да остане в неведение. Подаден е повторно, но досега трима министри при управлението на ГЕРБ - Зорница Русинова, Ивайло Калфин и Бисер Петков, не намериха време да се запознаят с него, да разпоредят исканите проверки. И това са лица, на които е възложен контролът върху трудовото законодателство. \nПо аналогичен сценарий се развиват събитията след подадени: четвърти сигнал до НОИ (управител Бисер Петков), администриращ държавното обществено осигуряване, и пети, до НАП (директор Бойко Атанасов), администриращ събираемостта. \nТъй като решения отново няма, чрез Бойко Атанасов, е подаден сигнал до премиера, с копие до министъра на финансите. \nРеакция от страна на г-н Борисов и на финансовото министерство не последва, което показа, че корупцията е присъща на всички етажи на властта. Така с удивителна лекота един банален случай от ежедневието на престъпния бизнес активира покварата в институции като ГИТ, НАП, НОИ, МФ и МС, на които законът вменява да противодействат на сивата икономика и да защитават интересите на обществото и обикновените граждани. По какво лицата, чиито деяния са описани по-горе, се различават от стотиците престъпници, които в момента се разхождат на свобода? По това, че не са санкционирани от съда, но ще се намери ли в България съд, който да ги санкционира. Съдиите Петър Савчев и Мирослава Илиева от СРС, прокурорите Любка Кръстева (СРП), Явор Гебов (ВКП), които са сезирани за злоупотребите в охранителната фирма, твърдо са застанали на страната на престъпния бизнес, а съдия Весела Петкова от АССГ \"не видя\" бездействието в ГИТ и отказа да го прекрати. Какво е това, ако не срастване на престъпността, държавата и съда? \nИ как ГЕРБ с нескопосания си закон ще се изправи срещу себе си...  АВТОРЪТ СЪЗНАВА, ЧЕ НОСИ ОТГОВОРНОСТ ЗА НАПИСАНОТО И СИЛНО ЖЕЛАЕ НЯКОЙ ОТ ЗАСЕГНАТИТЕ ДА Я ПОТЪРСИ. \n    \n", "date": "2018.01.26", "title": "Корупцията* - начин на съществуване на ГЕРБ   "}
{"url": "http://duma.bg/node/159581", "text": "МЕЖДУНАРОДЕН ДЕН НА МИТНИЦИТЕ. На тази дата през 1953 г. в Брюксел с участието на представители на 17 държави се провежда първата официална сесия на Съвета за митническо сътрудничество, създаден през 1952 г. Негов правоприемник е Световната митническа организация (1994). България се присъединява към Съвета за митническо сътрудничество на 4 юни 1973 г. 1891 - В СТАРА ЗАГОРА СЕ РАЖДА ДИМИТЪР ГЮДЖЕНОВ, ХУДОЖНИК (УМИРА 1979 Г.). Известен с картините си на военна и историческа тематика, често използвани за илюстрации в енциклопедии и учебници по българска история. Сред най-известните му картини са \"Симеон Велики\", \"Хан Аспарух преминава Дунав\", \"Бой за Шипка\" и др. 1891 - В ГЕРМАНИЯ СЕ РАЖДА НИКОЛАУС ОТО, ИЗОБРЕТАТЕЛ (УМИРА 1832 Г.). Създава четиритактовия двигател, наречен от него отомотор (на снимката). Изобретенията му предизвикват революция в производството на топлинни машини, а внедрените открития в двигателя с вътрешно горене са останали като механика и работен процес до днес. 1925 - РАЖДА СЕ ПОЛ НЮМАН, АМЕРИКАНСКИ АКТЬОР (УМИРА 2008 Г.). Носител на \"Оскар\", \"Златен глобус\" (два пъти), \"Еми\" и наградата на фестивала в Кан. Сред най-известните му филми са \"Буч Касиди и Сънданс Кид\", \"Ужилването\", \"Играчът на билярд\", \"Цветът на парите\" и др. 1928 - В ПАРИЖ СЕ РАЖДА РОЖЕ ВАДИМ, ФРЕНСКИ РЕЖИСЬОР (УМИРА 2000 Г.). Истинското му име е Роже Владимир Племянников. Лансира Бриджит Бардо с филма \"И бог създаде жената\". Умението му да намира най-красивите жени, да ги превръща в звезди, да ги обича и след това да ги \"пусне на свобода\" е неговият талант. Бил е женен, освен за Бардо, за Анет Стройберг, Джейн Фонда, Катрин Шнайдер, Мари-Кристин Баро и има извънбрачно дете от Катрин Деньов. Всички те присъстват на погребението му в Париж. 1968 - УМИРА НИКОЛА ФУРНАДЖИЕВ, ПОЕТ (Р. 1903 Г.). В списанието на Георги Бакалов \"Нов път\" заедно с Ангел Каралийчев и Асен Разцветников публикува най-добрите творби на септемврийската литература. Сред най-известните му произведения са поемата \"Сватба\", стихосбирките \"Пролетен вятър\", \"Дъга\" и др. 1975 - УМИРА ЛЮБОВ ОРЛОВА, РУСКА АКТРИСА (Р. 1902 Г.). Първата звезда на съветското кино и първата народна актриса на СССР, идол на публиката от 30-те до 50-те години на миналия век. Участва предимно в музикални комедии. Сред по-известните й ленти са \"Волга-Волга\", \"Цирк\", \"Веселите момчета\" и др. 1980 - УМИРА ГЕОРГИ КАРАСЛАВОВ, ПИСАТЕЛ (Р. 1904 Г.). Започва да публикува през 20-те години на миналия век. Първата му книга е \"Уличници\" (1926), която пресъздава живота на децата от бедните градски покрайнини. В обемното му и жанрово богато творчество изпъкват романите \"Снаха\" и \"Татул\". Главен секретар и председател на Съюза на българските писатели (1958-1962), избран за академик (1961).   \n", "date": "2018.01.26", "title": "Датата"}
{"url": "http://duma.bg/node/159583", "text": "Европейската комисия публикува за пръв път доклад за участието на държавите от ЕС в програмата за наука и иновации \"Хоризонт 2020\" в първите три години след нейното начало (2014-2016). Тази програма е продължение на предишните седем рамкови програми за наука и е най-голямата досега - разполага с общ бюджет 77 млрд. евро за 7 години. \nЗа първите три години подадените предложения за финансиране от програмата са общо 115 235, а от тях са одобрени и финансирани 13 903 проекта (12,6% от всички). Финансирането за тях е 24,8 млрд. евро. За пръв път участват в научна програма на ЕС 54% от заявителите на проекти, като половината от тях са малки и средни предприятия.  \nИнтересно е, че най-много на брой са финансираните проекти, подадени от малки и средни предприятия, на второ място по успех са научните организации, на трето - висшите училища. Като средства обаче най-много са получили вузовете, следвани от предприятията и научните организации. По успешни проекти за елитна наука на първо място излизат научните организации.    \nИзвестно е, че публичното финансиране на науката в България е мизерно в сравнение с това във всички останали държави на ЕС. Управляващите от ГЕРБ, които близо 9 години са на власт, намалиха драстично публичните средства за наука и по процент от БВП това финансиране (0,2-0,3%) е най-ниското в Евросъюза. Гербаджийските министри непрекъснато обясняват как учените ни можели да си печелят пари от европейските програми, без да си дават сметка, че ниското национално финансиране винаги води и до ниско външно финансиране. Заради неуредици и нарушения в МОН досега така и не е стартирал другият инструмент за европейско финансиране на изследванията - от оперативната програма \"Наука и образование за интелигентен растеж\". Всъщност за момента целево външно финансиране за наука имаме само от \"Хоризонт 2020\". \nВ първите години на тази програма нашите учени не бяха много активни, но в момента вече изпреварват колегите си от Прибалтика и от \"Хоризонт 2020\" са привлекли около 60 млн. евро, заяви преди дни зам.-министърът проф. Иван Димов. По думите му накометричните показатели на учените от БАН са по-добри от тези на колегите им в други страни. Сега да видим какво показва в това отношение докладът на Еврокомисията. \n По успешни проекти в \"Хоризонт 2020\", т.е. одобрени и финансирани, България е на последно място в ЕС както в общата класация, така и по показателя \"проекти на глава от населението\". Докладът ясно показва, че в предишната програма - Седма рамкова програма за наука, българските учени са се представяли два пъти по-добре. Активността им при кандидатстването в \"Хоризонт 2020\" обаче не стои толкова зле, защото след нашите учени се нареждат колегите им от цели 8 държави - Кипър, Хърватия, Гърция, Словакия, Литва, Латвия, Люксембург и Малта. В първите три години на програмата са подадени общо 2674 български проекта (828 през 2014 г., 1137 през 2015-а и 709 през 2016 г.). Най-активно са кандидатствали учените от Великобритания, Италия, Германия и Испания. Класирането ни по този показател обаче е съвсем логично, тъй като по брой на учените на 100 000 души население България е на опашката в ЕС - няма как учените ти да са намалели до под санитарния минимум, пък да искаш да са подали най-много проекти.  \n Още по-добра и по-ясна става картината, когато се отчита броят на подадените проекти на 1000 души от заетите в сектор \"Наука и развойна дейност\". При среден показател за ЕС 192 проекта на 1000 заети за България са посочени 167 проекта. По-малко зор в това отношение са си дали  учените от Швеция, Словакия, Чехия, Франция, Германия, Финландия. Това - за сведение на Менда Стоянова, която изкара нашите учени едва ли не мързеливци, които не искали да \"изкарват пари\" с проекти. Добре би било дамата да почете поне малко данни, преди да отваря уста за квалификации. \nКолкото до това колко от кандидатствалите български проекти са одобрени и финансирани, то пряко зависи от финансовата осигуреност на учените. Няма как да си нагряваш колбите на котлон и нощем да караш такси, за да се изхраниш - до което държавата докара учените ни, пък да се иска от тях реактивен двигател. С най-ниското финансиране в ЕС - най-ниската успеваемост (вж. табл. 2). За трите години от \"Хоризонт 2020\" България е получила общо 44,8 млн. евро. Няма как да се сравняваме с Германия, която има 12,4 млрд. евро. Там държавата дава на сравнимата с БАН научна организация \"Макс Планк\" над 1,3 млрд. евро годишно, пък нашата академия получава 45 млн. евро. Дори Румънската академия е доста по-напред. Резултатите са пряко пропорционални на финансирането - казва го Еврокомисията, не аз.      \n        \n", "date": "2018.01.26", "title": " Учените ни - с 44,8 млн. евро от \"Хоризонт 2020\""}
{"url": "http://duma.bg/node/159586", "text": "Масово се употребява изречението: \"Обичам си народа, мразя държавата...\" Или често чуваме, че повечето наши сънародници си обичат страната, родината, а не си обичат държавата... А нали държавата сме това - всички ние! Как така? Нали всеки народ си заслужава държавата! Или още по-точно е твърдението, че какъвто е народът, такава е и държавата... \nНаслушахме се на приказки за лошия материал, за не особено работливия ни народ, за спасители на отечеството...Наслушахме се на упреци, че нямало държава, че нямало държавници, а вижте ведомостите и доходите на онези, които десетилетия не слизат от държавните автомобили! \nВсичко има. И държава. И държавни служители. И държавници, ако щете...Но повечето са пенкилер чиновници. Едни стават за всякаква длъжност, а други не стават за нищо, но заемат местата години наред...Затова и проблемите са повече от добрите крайни резултати. \nДържавата ще има постижения, ако в нея има добър народ. А добър народ има там, където семейството, училището, църквата са на мястото си... Чух оптимистичното послание на един бивш държавен глава по телевизията. Петър Стоянов се надява, че ще има ново българско възраждане. Надява се, че народът ще изживее своя катарзис и чрез реформите в образованието, чрез промените в църквата и семейството нещата ще отидат по местата си. Дано! Кога обаче това ще се случи и господ не знае... \nНо веднага след интервюто с Петър Стоянов следваха други новини, според които моята чаша не беше наполовина пълна, а наполовина празна. И ще кажете, че съм повече песимист, отколкото оптимист. Няма как да е иначе... Все пак преценете сами! Новините бяха за бити учители, за бита акушерка, новините бяха за уволнени  несправедливо педагози, за побоища без причина, за обири на банкомати и офиси, за бити и малтретирани пенсионери и деца, за демонтаж на паметници, за запалени кранове и щети за по един два милиона...Новините бяха за посегателства, за измами,за отлагани с години процеси, за съдебни неразбории...Новините носеха печални отзиви, недоверие, липса на самочувствие, национален нихилизъм, а езикът на омразата беше водещ и в студията, и сред населението... \nУ нас купуването и продаването на гласове е престъпление. Но купуването на стари железа за армията още не е, както не е престъпление да купиш нередовни ваксини за деца, както да поставиш на отговорно място пенкилер министри и заместник министри, директори и други чиновници в държавата, от която продължаваме да се оплакваме...И продължаваме да ръкопляскаме на песента \"нема такава държава\" и има такъв народ...А аз искрено желая посланията и мечтите на Петър Стоянов един ден да се сбъднат. А може би това ще стане като в песента на Мишо Белчев за България: \"И само за едно ще съжалявам, че няма да ме има някой ден...\" \n    \n", "date": "2018.01.26", "title": " Какъвто народът, такава и държавата..."}
{"url": "http://duma.bg/node/159587", "text": "Лицемерната, пуритански пресилената, престорено морализаторската кампания срещу видни представители на киноиндустрията в Холивуд, включително срещу големия Кевин Спейси, за това, че някога си поискал и някой не му устоял, отприщена след разобличаването на Харви Уайнстийн, е доказателство колко е вредна - тук съм съгласен с Бойко Борисов - \"свободата да се хейти всичко, което се прави\". Горд съм, че жена ми, Катрин Деньов и Бриджид Бардо осъдиха фалшивото възмущение на приелите \"неприличното предложение\". Да го огласиш, след като десетилетие си \"отпивала от чашата на търпението, за да не прелее\" - с този слушателски афоризъм ме събуди \"Рано в неделя\" на 14.01.2018 г. Истински неморално е да биеш тревога срещу мъжкото \"насилие\", след като, вместо да пишеш до прокурора и гилдията, си легнала, за да получиш ролята или работата. \nСлед тези думи съм в графата \"противник на Истанбулската конвенция\", но позволете ми да попитам: Защо почувствалите се \"различни\", подслонили се под термина \"социален пол\", парадират със своята \"необикновеност\"? Не прикриват ли парадите им самочувствието им на недооценени, макар че много великани в науката и изкуството са били и са като тях? Не подчертават ли те \"сбъркаността\" им, колкото и условна да е тази характеристика днес? Ако са сбирки за търсене на партньор, защо трябва да са парадни? Не трябва ли да се сближават и сдружават на вечеринки, купони, терени и в \"клубове по интереси\" да решават въпроса с либидото? Може и след писмено съгласие, ако желаят. \nЗащо ние, обикновените, не се нуждаем от подобно \"признание\"? Защо не се чувстваме сгрешени, подпечатани от природата? Защо не парадираме, не демонстрираме като стадо или глутница - това означава английската дума pride - генетичната си предопределеност? Изключването на генетично обременените от групата на \"нормалните\" е вече атавизъм. Няма нужда от героизъм и настървение в борбата да ни забележат. Равни сме в правата си и в борбата си. Има си държавни органи, наказващи отклоненията от правните норми. Стига да искаш, можеш да препотвърдиш \"нагласата\" си и с помощта на медицината. Тогава защо се шуми толкова? \nЗащо ни налагат да премахнем стереотипа момчето в мъжки (сини), а момичето в женски (розови) дрехи, след като знаем за риска от промяна на усещането за пол (клиничните случаи са описани), който може да превърне живота им в трагедия? Няма смислен отговор и на въпроса защо \"социалният пол\" е приоритет в демократичното общество. \nИсканията за повече защита може и да са оправдани, но унижените и оскърбените трябва да я задействат, а не да търпят насилниците. Това не е свързано с признаването на тяхната различност. Случайно ли Великобритания първо ще подсили защитата - и БСП предложи именно законодателни промени, - а после, но не под диктат, ще обсъжда одобряването на конвенцията? Защо и Б.Б. побърза да поеме слугински ангажимент, преди да има яснота и пълна осведоменост? Защо ни е срам да си го кажем? Защо ненужно се снишаваме пред Европа? За да не ни отбие от хранилката ли? Колко жалко! \nНаписаното отива към своя финал - перифразирам Георги Ангелов в \"Библиотеката\" по БНТ на 20.01.2018 г. преди края на разговора му за есето с проф. Александър Шурбанов, който \"все по-малко усеща грижата към българския език\". За някои ще е празна декларация, но за да отговоря на лицемерната настоятелност на Цветан Цветанов, потвърждавам известното за мен: \nНе съм се слагал на жена против волята й и съм против клейменето на ухажването. Няма да цитирам поговорката за прекалената святост, отнасяща се и за онези, които си го търсят, защото има и такива. Превземката, каквато днес ми натрапват кинозвездички, скърбящи по изгубеното си преди години благочестие, подхожда повече на Беатриче, отколкото на Опра. За щастие малцина българки се присъединиха към истерията \"Me too!\", в мой превод \"И мене също!\". Може и да не сме докрай изрядни, но уважаваме мъжките си момичета не само защото ни търпят. Имаме и хубави песни за тях. Не само изпятата от Маргарита Хранова и Стефан Данаилов по текст на Недялко Йорданов. И въпреки че \"ветрове ни гонят през нощните клади\"*, ще ги защитим, дори и в Кьолн, ако ще и да пострадаме от насилници. \nГ-да редактори, моля ви, дайте място на желаещите да ми отговорят.     \n", "date": "2018.01.26", "title": "Хайде да не прекаляваме!  "}
{"url": "http://duma.bg/node/159588", "text": "\n1. В срок до 31 декември 2017 г. министърът на земеделието, храните и горите да внесе доклад в НС, включващ анализ на нормативната регулация на обществените отношения в земеползването - собствеността, ползването, опазването и управлението на земеделските земи в България, и Стратегия за управление и развитие на поземлената собственост в България. \n2. В срок от 10 месеца след приемане на доклада по т. 1 министърът на земеделието да внесе в НС проект за законодателен акт, уреждащ обществените отношения в земеделието. Целта е да се гарантира защитата на земеделската земя като национално богатство и да се създаде основа за устойчиво развитие на земеделието. \nТова заседание беше предизвикано от народните представители проф. Светла Бъчварова и Георги Гьоков и подкрепено от 61 депутати от ПГ на \"БСП за България\" с предложение за решение. В. ДУМА на 23.10.2017 г. помести подробен материал за това заседание. \nС малко закъснение министърът Румен Порожанов е внесъл в НС анализ на нормативната регулация на обществените отношения в земеопазването. Той е 334 стр. Явно има напредък. Адвокатското дружество \"Георгиев, Тодоров и Ко\" направи подобен анализ на режима на земеползване върху 945 стр., за което получи 462 хил. лв. с ДДС. \nНастоящият анализ започва с преглед на законодателството, отнасящо се за поземлената собственост и поземлените отношения от Освобождението на България през 1878 до 1945 г.(24 стр.), от 1945 до 1989 г.(15 стр.) и от 1990 г. до днес. Основателно най-голямо внимание е отделено на Закона за собствеността и ползването на земеделските земи (ЗСПЗЗ, 1991 г.) - 199 стр. Следват анализите на Закона за опазване на земеделските земи (3033, 1996 г.) - 57 стр., Закона за опазване на селскостопанското имущество(ЗОСИ, 1974 г.) - 23 стр., и за софтуерната  сигурност - 11 стр. \nКогато човек чете анализа, в съзнанието му се наслагват членове, алинеи, точки, препратки. Не съм сигурен, че народните представители, особено тези от Комисията по земеделие, храни и гори, ще имат време и търпение да изчетат и осмислят написаното, а след това да формират позиция за подготовка на законодателството, отнасящо се за поземлените отношения. Ще се радвам да ме опровергаят. А сега за самия анализ * Работната група, която го е направила, знае всичко в нашето законодателство за регулацията на обществените отношения в земеделието. Това е похвално и потвърждава, че съм бил прав през 2016 г., когато предложих на министър Десислава Танева да не се сключва договор с адвокатското дружество за разработване на Кодекс за поземлените отношения, а да се възложи задачата на дирекция \"Поземлени отношения и комасация\". Но кой да слуша. Сключи се договор, платиха се авансово стотина хиляди лева. Работата не се завърши, сега се занимава прокуратурата, а министър Порожанов определи написаното като боза. Загубени бяха две години. \n* В депозирания анализ липсва Стратегия за управление и развитие на поземлената собственост в България. Авторите ще се оправдаят (или обосноват), че при анализа на нормативните документи навсякъде са посочили какво липсва, кое се повтаря, какво да се добави и т.н. Но човек остава с впечатлението, че съществуващото законодателство е добро и няма нужда от промяна. Ако има, тя е козметична - нов член, алинея или точка. И по този начин законодателството ще бъде готово за обединяване в един законодателен акт, какъвто си представят управляващите да бъде Кодексът за поземлените отношения. \n* Учудващо е, че такъв важен документ от национално значение се внася направо в НС. Практиката е друга (и правилна) - министерство - Министерски съвет - Народно събрание. \n* ЗСПЗЗ досега е променян над 65 пъти, заедно с него - и поднормативните документи. Това ясно личи от анализа. По промени той си съперничи със Закона за движение по пътищата. Така ли ще остане или с промените ще влезе в кодекса? \n* Живецът на поземлените отношения са собствеността на земеделските земи и нейният размер. В анализа има данни за разпределението на територията по начина на използване на земята. От тях е видно, че земята със селскостопанско предназначение е 64 млн. дка, горският фонд - 39 млн. дка. Всеки може да изчисли какъв процент представляват от общата територия на страната - 111 млн. дка. По начин на ползване земеделската земя се разпределя на: обработваема - 47,4 млн. дка; пасища, мери и храсти - 10 млн. дка, общо 58 млн. дка. Въпросът за разликата в числата е коментиран много пъти. Тези разминаваня са в ущърб на страната и земеделските производители. Направени са и графики на видовете собственост, броя собственици и размера на притежаваната земя по области. Липсват данни за броя на собствениците у нас, притежаващи над 1000 дка, за фондовете за недвижими имоти, които притежават десетки и стотици хиляди декари. Земя притежават и много земеделски кооперации - те също липсват. Как без тези данни могат да се направят изводи за поземлените отношения? Ще се предприеме ли нещо? \nГрупата, подготвила анализа, правилно отбелязва, че Комисията по земеделие и развитие на селските райони ни сочи (заедно с Румъния и Унгария) като \nстрана с тревожни размери на собствеността Този доклад е приет с резолюция на 27 април 2017 г. от ЕП. Утвърдените текстове се основават на седем предишни доклада и решения, и съдържат 43 разпореждания до страните членки на ЕС. Българският евродепутат Валентин Уручев подкрепил ли е доклада или не? В анализа се третира комасацията на собствеността. Инициатори и двигатели на този процес са едрите собственици. Ако това се регламентира със закон при липса на ограничение на собствеността, облагодетелствани ще бъдат едрите притежатели на земя, в т.ч. и фондовете за недвижими имоти. Нямам достатъчно въображение да си представя как ще изглежда България след подобно уедряване. \n* Важен инструмент при промяна на собствеността на земеделската земя е търговията. У нас тя е оставена на свободния пазар. Такова чудо в Европа няма. В анализа е посочено как постъпват в Европа, а резолюцията на ЕП препоръчва на страните да регулират пазара и да ограничат размера на собствеността. Ще разрешим на чужденците да купуват земя. Ограничение на размера може да има, ако това важи и за българите. За съжаление, ограничение нямаме. Вече има собственици, които притежават или обработват землището на цяло село. Когато се отмени забраняващият член от ЗСПЗЗ, ще излязат наяве много чужденци, които вече притежават българска земя. Остава големият въпрос за регулиране на пазара на земя \nи кой ще извършва тази регулация. \n* Интересни са данните за броя на ползвателите и размера на обработваната от тях земя. Едрите стопанства (над 1000 дка) са 5901 (2,4% от общия брой) и обработват над 30 млн. дка (81,2%) от площта на нивите; групата от 100 до 1000 дка са 16 360 (6,7%) и обработват 5,6 млн. дка (14,7%). Групата до 100 дка наброява 222 332 лица (90,9% от общия брой) с малко над 2 млн. дка земя (4,3% от площта). През последните години раздадоха за ползване няколко милиона дка ливади и мери, с което лицата и площите на първите две групи ще се увеличат. Като сравним тези данни с редица страни от Европа, ще се види, че и по използвани площи нашето земеделие е едро и за това в ЕП ни сочат като страна с най-едро земеделие и дават препоръки за корекция. В анализа такъв извод не съществува. Ще изпълняваме ли резолюцията на Европарламента? В нормативната уредба и в анализа е посочен начинът за уедряване на земите за ползване. Известно е с какви трудности се сблъскват собствениците, ползвателите и общинските служби по земеделие. Но при съществуващото положение друго решение няма. \n* Арендните отношения заемат важна част от поземлените отношения. Те сега се регулират със Закона за арендата в земеделието (ЗАЗ, 1996 г.). Той основно е променен през 1991 г., а след това много пъти е изменян и допълван. Важен е, защото над 80% от земеделската земя се арендува и се отнася за около 1,3 млн. арендодатели. Значителен е неговият принос за обезлюдяване на селата По неговото приложение има най-много оплаквания до всички институции. \nГрупата, подготвила анализа, въобще не коментира този закон. Тя ще се оправдае, че анализира ползването на земята по ЗСПЗЗ и правилника за неговото приложение, като е отделила близо 70 стр. Едва ли това оправдание може да бъде прието. Многократно е посочвано какви промени са необходими в ЗАЗ. Ще посоча няколко: как се набират арендодателите и кой ги представлява пред арендатора; кой изготвя договора за аренда и определя клаузите в него; държавата (МЗХГ и МП) да изготви типов договор, а областните дирекции и общинските служби да го конкретизират; ограничаване размера на  арендуваната земя и още, и още. Не се ли подготвя неговата отмяна, защото, макар и лош, е трън в очите на арендаторите? Сега разбирам, че умишлено в решението на НС бяха пропуснати думите арендни отношения. \nСъщата е съдбата и на Закона за кооперациите (ЗК, 1999 г.). Земеделските кооперации са над 900 и обработват 17% от земеделската земя, но и за тях нито дума. А те не се радват на грижите на държавата както едрите арендатори. Дали министър Порожаков е видял подминатите в анализа ЗАЗ и ЗК? \n* В анализа не е изяснен въпросът опита на коя страна ще ползваме при подготовката на бъдещото законодателство и какви закони ще правим. Така, както е изготвен анализът, се подготвя за Кодекс за поземлените отношения. \nВ анализа на нормативната регулация на поземлените отношения има още слабости, но спирам дотук. Независимо от посочените пропуски, документът може да послужи за подготовка на Стратегия за управление на поземлените отношения. Необходимо е анализът и стратегията да бъдат синхронизирани с Резолюцията на ЕП от 27 април 2017 г. Това е задача с повишена трудност.     \n", "date": "2018.01.26", "title": " От трън, та на глог  "}
{"url": "http://duma.bg/node/159589", "text": "Моята задача днес е далеч по-лека. И затова ще започна с целите, които си поставих през тази една изминала година. \nПървата и най-важна - да изслушам и лично да разговарям с колкото може повече български граждани, да разговарям с българските граждани извън територията на страната; да превърна дейността на комисиите, които ръководя, в честно, почтено и прозрачно решаване на всеки отделен казус, защото зад него стои човешка съдба; да работим компетентно в тези комисии и не само да решаваме тези казуси индивидуално, но да извличаме политики, които са необходими за страната, и да ги предлагаме на институциите в областта на българското гражданство, помилването и даването на политическо убежище. Продължих да лобирам за страната си в многобройните контакти с чужди дипломати, представители на дипломатически мисии в своите срещи и пътувания зад граница. И най-важното - да връщам авторитета в българските институции, най-вече в президентската. Да се опитвам да покажа на българските граждани и на нашите чуждестранни партньори, че българските институции не са лишени от съдържание, а когато се работи честно и почтено, могат да работят в името на народа. \nКакво срещнах? За съжаление, една разделена България и един обезверен народ, в който чувството за справедливост остава за едните, но от тях не се разбира, а тези, които имат най-голяма нужда, просто го нямат. Видях очакване и надежда в хората, че президентството, президентът най-вече, може да бъде гарант и е гарант за техните права. Видях очакване да поставим публично проблемите на хората от жестокия демографски срив пред затварянето на училищата в малките общини и градовете, на болниците до голямата тема за липсата на просперитет. Хората очакват от нас да бъдем и техни говорители. Видях очакване да им предложим не само решаване на конкретния местен проблем, но да покажем като екип и своята визия за развитието на страната. Хората очакват промяна. \nНо фокусът в моята работа и на моя екип беше работата с нашите сънародници зад граница, с разбирането, че това не са формални задължения, това не са само правомощия по Конституция, това е кауза. Защото за тези хора България е истинската родина. Защото със силата на президентската институция искаме да им кажем: България стои зад вас, зад вашите права. Тя е гарант за тези права, но заедно с вас можем да работим и в интерес на България. Казах им навсякъде, че те са огромен потенциал за страната ни. \nАмбицията на мен и моя екип надскача отделни идеи и дори политики. Не гледайте на тази амбиция като на поредното издание на \"Българският Великден\", защото тази амбиция, тази политика надскача границите на един политически мандат. Това е \nполитика с дългосрочна визия \nи всеки държавник на моето място утре или на определена институция трябва да я продължи. Нека да бъдем реалисти. Не можем да върнем всички наши сънародници у нас. Но можем да работим много успешно за съхранение на българското самосъзнание, за завръщането на българското у тях. Можем да върнем децата им, тези, които искат да свържат бъдещето си с България. Българските общности, отделните личности там могат да бъдат чудесно лоби на България, на българската наука, на българското образование, на българския бизнес, на чудесната ни красива страна. \nИ аз недоумявам защо тези общности - било то от старите исторически диаспори, или новата икономическа миграция, бяха изключени изцяло от темата за българското председателство, след като можеха да рекламират страната ни навън. С ясното съзнание сме, че тази политика не може да бъде самоцел, но няма да я оставим и на инерцията. Това е политика, която не влиза в матрици и схеми. Това е политика, която се прави с много емоция и с много чувство. \nКои бяха конкретните инициативи през тази една година? Срещнах се с българските общности в т.нар. исторически диаспори в десет страни. Ангажиментите, които поемах, поставях там, пред местните власти, независимо за коя държава става дума, с ясното съзнание, че отстоявам правата им. Решавахме конкретни проблеми - и в Молдова, и в Албания, и в Сърбия, и в Македония. Очертавахме дългосрочни перспективи и работа заедно и съвместно. \nРаботим заедно с всички институции в България, които се отнасят или работят по темата за българите навън. И това е чудесен пример как може да се постига национален консенсус. Създадохме обществен съвет, защото без журналистите, без гражданското общество тази работа няма как да бъде успешна. Създаваме в момента платформа, чието работно заглавие е \"България, моята родина\", и в края на февруари ще имам удоволствието да ви я представя. \nДруга тема, по която работим, работихме и ще работим, е европейската, защото в първите стъпки на нашето председателство се натъкваме за пореден път на парадокс. България ще бъде председател на Съвета на Европейския съюз, но ЕС ще продължи да бъде толкова непознат за българските граждани, колкото и преди старта на председателството. Сега е времето българските граждани не просто да гледат кадрите в Брюксел и в Страсбург, от европейските столици, а заедно да участваме във вземането на решения на европейската сцена И това не е илюзия. \nБългарските граждани трябва да имат и още една много важна функция - да контролират какви решения взима българското правителство заедно със своите европейски партньори от името на същите тези български граждани, за да не се изненадваме после, че там се поемат едни ангажименти, а после политиците в България говорят по друг начин, защото такова е общественото мнение, и ето ги двойните стандарти. \nИ тук няма да пропусна да кажа нещо, че вчера български министър, български политик каза знаменателната, в кавички, фраза - че България в това председателство не трябва да има позиции, защото решенията се взимат от ЕС. Питам аз - а ние къде сме? \nЩе кажа само по две думи за трите комисии от уважение към тяхното съдържание и към експертите, с които работих през тази една година. Комисията по помилвания \n- 577 молби за помилвания, от които 7 указа, издадени за помилване. Тук искам да спомена нещо изключително важно. За първи път в този мандат създадохме електронен регистър, в който на сайта на българския президент могат да се видят всички тези случаи на помилване, разбира се, при спазване на законите за запазване на личните данни, но казусите са там - мотивите, които е предложила Комисията по помилване, дискусията, която се е състояла, мотивите, с които вицепрезидентът е взел решение. \nТази комисия е много важна, защото тя опира до много човешки съдби. Но тя може да бъде естествен коректив на политиката в цялата съдебна и правораздавателна система, защото дори извадката от тези вече няколко стотици молби е много важна за това как изглеждаме в тази сфера и изводите никак не са добри за нас като общество. \nЩе спомена само два факта. За съжаление, все по-ниска е възрастта на тези, които извършват престъпления. Все повече са необразованите хора, които извършват тези престъпления. А най-страшното е, че ги вършат по няколко пъти. От дейността на тази комисия може да се направят и други изводи. Голяма част от престъпленията са от домашно насилие. При това мотивите, които се пишат често за помилване, са още по-тревожен факт, тъй като извършителите на тези престъпления дори не смятат, че са извършили престъпления. \nОт дейността на тази комисия може да се направи изводът, че превенцията в Закона за домашно насилие не изпълнява своите функции, защото какво от това, че има ограничителни заповеди, какво от това, че идва полицията, когато се стига до убийства. От дейността на тази комисия се поставя големият въпрос за съдбата на децата, чиито родители са в местата за изтърпяване на наказания. От тази комисия става ясно, че все повече престъпления се вършат от зависими хора от наркотици, от алкохол. И голяма част от тези престъпления, за съжаление, са пътнотранспортни произшествия. Комисията по гражданство От началото на нашия мандат са дадени български документи на 3380 човека. Направих си труда да видя колко са българските паспорти от началото на прехода - приблизително 153 000. Зная, че са много ревниви другите институции, но и те осъзнаха най-накрая, защото работим в екип и всички имаме едни и същи трудности, че е важно да има промяна в законодателните уредби на трите закона - за българите в чужбина, за българското гражданство и за пребиваването на чужденците в България. \nОт тези близо 3400 човека, най-много паспорти са получили македонски граждани. Все още няма как да изчислим дали подписаният договор за добросъседство е увеличил или е намалил молбите, защото все още работим с молби отпреди подписването на това споразумение. \nНо има нещо много хубаво като тенденция и се надявам, че с общи усилия като държава не само трябва да я запазваме, а да я стимулираме - вече има второ поколение млади българи, които искат да бъдат български граждани, защото техните родители вече са получили в предишните години укази за българско гражданство на основание български произход. \nИма тенденция, която би трябвало Министерството на икономиката, ако въобще мисли в тази посока, да я отбележи. За тази една година няма нито един гражданин на друга държава, който да е поискал българско гражданство, в т.нар. графа \"крупни инвеститори\". Отчетът на тази комисия е качен на сайта на президентството с последните данни. Комисията за получаване на политическо убежище Там нещата са в много по-малки размери - 23 молби са подадени за закрила. Основният проблем е, че гражданите, които подават тези молби, често не правят разлика между институцията \"даване на политическо убежище\" или \"получаване на статут на бежанци\" и затова техният брой е така ограничен и често пъти не се образуват преписки, защото не са в нашите компетенции. \nНакрая искам да благодаря преди всичко на екипа от млади хора, с които работих в тази една година, да благодаря на съветниците, на секретарите в нашата администрация за тяхната компетентност и професионализъм. Много е важно в такива моменти, когато за първи път стъпваш в една институция, някой да има желанието дори да ти подаде ръка, да застане зад теб, да те окуражи. \nИскам да използвам тази първа пресконференция, за да благодаря лично на г-н президента. За тази една година Вие показахте, че България има достойния президент и с Вас се работи леко, в синхрон, компетентно. Надявам се да продължим така и занапред. \n    \n", "date": "2018.01.26", "title": " Общностите ни зад граница могат да са лоби на България  "}
{"url": "http://duma.bg/node/159577", "text": "- Ниският рейтинг на НС се дължи на неглижирането му от Г-н Б Борисов, от неговото пренебрежително отношение към народните избраници (народни представители), за него те са безделници. И незачитане изискванията на Конституцията на РБ от г-н Б. Борисов да се появи в залата на НС при обсъждане на проблеми, касаещи дейността на воденото от него правителство! \n- Караянчева, вместо \"нападки\", можеше и вярната дума да използваш, ако в Кърджали владеете български език. А тя е \"констатации\". Радев бил сривал доверието в парламента?! От една година е президент, но нямам спомен да е представлявал през този период Народното събрание, а не Президентството. Впрочем, нали се сещаш, ако имаш с какво, че Радев може да бъде отговорен за рейтинга на институцията, която ТОЙ ръководи. За рейтинга на институцията, която ТИ ръководиш, си отговорна лично ТИ! \nКараянчева, вие и преди Президентът да се изкаже, имахте най-ниския рейтинг в държавата. Що се не погледнете по колко дни и по колко часа на ден работите, какви закони творите, та ги поправяте след месец, да се намирате на работа? В работен ден я има 50, я не, депутати в залата, но си получавате регулярно големите заплати. А, кажи как да ви е голям рейтинга и защо Радев ви е необходимият грешник в случая? \n- Ниското доверие в парламента е защото просто казано ПАРЛАМЕНТ = ГЕРБ = КОРУПЦИЯ + НЕКОМПЕТЕНТНОСТ + Продажност. \n- Ниското доверие към парламента е заради лошата му и противонародна работа. Ако депутатите си вършеха работата в съответствие с положената от тях клетва, никакъв президент не би могъл да го унижи. \n- Тя, другарка от ГеРпъ е безсрамна, дори само по една причина: всеки знай, че мнозинството в НС се управлява от мин. председателят със смс-и. Никога до сега не са показали национална ангажираност по критични за страната теми. \n- Да ви праща премиерът SMS да подкрепите Истанбулскта конвенция? \nДа не можещ като Председател на НС \nда осигуриш присъствието на премиера в НС? \nАми правилно ви нарича президента Радев нотариат за подпечатване решенията на премиера. \n- Към Парламента има ниско доверие много преди генерал Радев да стане президент. Той казва това, което открито изразяват повечето български граждани. Причините са в законите с много вратички, отворени целенасочено за \"нас и нашите хора\"; лобистите, които никога не виждаме на трибуната, но са там, за да гласуват правилно; затова, че много депутати влизат слабички и бедни, а излизат дебеловрати, с тлъсти сметки и скъпи коли. Ако г-жата не знае това, значи трябва слезе от подиума и да се върне там, откъдето е дошла. \n- Караянчева, това дето го прочете в декларацията си, че сте длъжни да гласувате, както ви нареди партията ви, защото тя е спечелила изборите, е вярно. И щеше да е редно, ако в Конституцията на РБ не пише друго. А именно, че народният представител представлява всички избиратели, включително и тези, гласували за друга листа и, че трябва да гласува по съвест. Има един дълъг глагол в българския език \"непротивоконсти...вайте\". Та ти, в качеството си на Председател на НС на РБ, си първия човек, който трябва да не го спрягаш. \n- Тези от ГЕРБ не могат ли да разберат, че колкото по-злобно говорят срещу Президента, толкова повече се повишава рейтингът му. Защото той не възлага на телевизиите да го хвалят, а говори в един тон с народа, който го избра като личност, многократно превъзхождаща тяхната кандидатка. С това изказване Караянчева направи голям гаф и ще свали още повече доверието към НС. Все пак един Председател на Парламент трябва да има по-висока класа от тази, която тя демонстрира не само със знания по география, но и като стил. \n    \n", "date": "2018.01.26", "title": "Наз@ем от мреж@та"}
{"url": "http://duma.bg/node/159578", "text": "Българският клон на телевизия \"Блумберг\" се сдоби с нов водещ, след като към екипа й се присъедини журналистът Александър Костадинов. От 25 януари той е новият водещ на предаването за инвестиции, макроикономика и бизнес \"Инвестбук\". Бизнесмедията уточнява, че новият им кадър ще се концентрира върху теми, свързани с новините от корпоративния свят, начините за финансиране, инвестиционните планове, законовите промени, които засягат бизнеса и др.  \n\"Александър Костадинов трупа телевизионен опит, като е преминал през всички етапи на професията. Преди да се присъедини към \"Блумберг\" тв е работил като водещ на новини, радиоводещ, редактор, репортер и анализатор в БГ Радио, Радио Витоша и други медии\", отбелязват новите му колеги.   \n", "date": "2018.01.26", "title": " \"Блумберг\" тв се сдоби с нов водещ"}
{"url": "http://duma.bg/node/159579", "text": "С ново седмично предаване БНТ си е поставила амбициозната цел да представя достъпно и разбираемо приоритетите на българското европредседателство и най-важните за ЕС теми. 30-минутното \"#Eвропа\" се излъчва всяка неделя в 12,30 ч. по БНТ1. Водещ е журналистът Петър Георгиев, който от 2016 г. е репортер в дирекция \"Информация\". \nОт медията обявиха, че чрез тематични рубрики ще показват различните решения на отделните държави от ЕС по важни за гражданите проблеми. Идеята на екипа е чрез популяризиране на чуждите примери, българските зрителите да получат полезна информация и да формират своя позиция по социални, обществени и потребителски въпроси. \nВсяка от темите в предаването \"#Eвропа\" ще бъде представяна аналитично, а атрактивни виртуални графики ще демонстрират отделните параметри на проблема и ще дават възможност за точни съпоставки, обещават от БНТ. \nПродуцент на \"#Европа\" е Татяна Тасева, която обясни, че гости в предаването ще бъдат хора, успели да осъществят и развият своя идея у нас, чужденци, които управляват бизнес в България и българи, завърнали се от чужбина за да осъществят мечтите си тук. Европеисти и анализатори на процесите в ЕС ще внасят експертната гледна точка по различни казуси. Във всяко издание ще има и репортаж за някоя от страните в ЕС, както и материал за европейски лидер.   \n", "date": "2018.01.26", "title": " \"#Европа\" ще обяснява за европредседателството"}
{"url": "http://duma.bg/node/159580", "text": "Скандалите между новия програмен директор на БНТ Емил Кошлуков и предаването \"Денят започва с култура\" изместиха акцента на последното заседание на Съвета за електронно медии този вторник. По план медийният регулатор трябваше да се запознае с 3-годишната визия за развитието на обществената телевизия. В програмата на СЕМ обаче влезе и скандалът с предаването за култура.  \nНа заседанието стана ясно, че медийният регулатор е решил да извърши мониторинг на гостите на предаванията на телевизията за един месец назад. Наблюдението ще продължи и в следващите 30 дни, уточни председателят на СЕМ София Владимирова. Целта ще бъде да имаме някакви обективни данни за това спазва ли се плурализмът и многообразието на гледните точки от обществения оператор, което е тяхно основно задължение, а наше е да го следим, добави тя. \nРешението за мониторинг е единствената възможност на СЕМ да вземе отношение по казуса, тъй като според закона регулаторът не може да се меси в програмата на телевизията. \nПрипомняме, че културното предаване на БНТ обвини Кошлуков в цензура. Той пък се оплака, че екипът не се грижи за плурализма на мненията и призова да се работи за по-висок рейтинг. Служители на БНТ излязоха на протест за свободата на словото и поискаха оставката му. \nЗа генералния директор на БНТ Константин Каменаров проблемът бил \"семеен\" и не трябвало да става публично достояние. Той обясни, че на 19 януари е разговарял над 2 часа с екипа на \"Денят започва с култура\". Вместо това да потуши напрежението, историята се разчула и гръмнал публичният скандал, стана ясно от думите му. Това е едно от нещата, които оставили горчив вкус у Каменаров. Той обаче увери, че свободата на словото в медията няма да бъде накърнявана. \nСтраховете на екипа на \"Денят започва с култура\" накараха редица организации да изразят подкрепата си към Тях. Асоциацията на европейските журналисти в България и Съюзът на журналистите у нас също застанаха зад колегите. Зад предаването застанаха и Съюзът на българските художници, както и \"Мюзикаутор\". \"Предаването е уникално по рода си в телевизионния ефир на нашата страна и в дълбочина отразява явленията, процесите и тенденциите във всички сфери на изкуствата и културата. Широкият му фокус обхваща ключови събития от национално и международно значение, но наред с това популяризира прояви с по-камерен или регионален характер, експериментални форми и артистични дебюти\", пишат от СБХ. \"За нас е от ключово значение в България да има ефир, чрез който да бъдат промотирани идеите и ценностите на културните и обществените ни дейци. Мисията, заради която съществува предаването, обаче е важна не само за културата, а за цялото общество. Запазването на този остров в националния ни ефир гарантира, че българските ценности няма да се размият в комерсиалното, а напротив – че \"Денят започва с култура\" ще продължи да показва достиженията и истинските проблеми пред българската култура, независимо колко са популярни те за обществото\", гласи позицията на \"Музикаутор\".   \n", "date": "2018.01.26", "title": "СЕМ постави БНТ под специално наблюдение "}
{"url": "http://duma.bg/node/159584", "text": "Вдъхновителите и авторите на учебника по история за 10 клас, а изобщо на протичащия процес по преформатирането на българската история през ХХ в., са изпаднали в положението на средновековната инквизиция. Тя е преследвала познанието и истината, и се е опитвала да обясни природата, света и космоса не с факти, а с догми. Както съдът на светата инквизиция е осъдил Галилей да се отрече от хелиоцентричните си идеи и му заповядва да не поддържа идеята, че Земята се движи и Слънцето е неподвижно, така тези (не)учени отсъждат, че България трябва да се отрече от част от историята си - или от познанието за миналото си. Както съдът на светата инквизиция прати на кладата Джордано Бруно, който пръв отстоя идеята си за безкрайността на Вселената, така доларофилката Евелина Келбечева и други инквизитори пращат на клада не просто тежките истини за фашизма и епохалния скок на България при социализма - те искат да изгори самото знание. Да пламне пълната картина на историческата ни участ, способността ни да опознаем и осмислим миналото си, да наследим хубавото от него, а да изхвърлим грешките. Както средновековната инквизиция се е придържала към кухи догми, така днешните й наследници в България робуват на либерални идеологеми, които да ни държат в тъма за миналото ни. В този смисъл тези хора са екземпляри отпреди 5-6 века. И някъде натам искат да запратят историческата ни наука. Историци или истерици са? \nДа минем от голословността към конкретиката. Според днешните инквизитори на познанието в учебниците за 10 клас трябва да има понятия като терор, атентат, комунизъм, съветизация, диктатура на пролетариата, експроприация, Комунистически интернационал, безпартиен режим, Народен съд, репресивен апарат, \"трудововъзпитателни общежития\" (лагери), горяни, Възродителен процес, социалистическа индустриализация, насилствено коопериране, изселване. \nЕстествено, че трябва да е така, за да е пълна картината. Само че по същата причина трябва да ги има и убийството на Александър Стамболийски, и първото в света антифашистко въстание (Септемврийското), и убитите без съд и присъда земеделци и леви интелектуалци като Гео Милев, Христо Ясенов, Йосиф Хербст, Георги Шейтанов, и разстреляните деца от Ястребино, и набучените на колове глави на партизани и ятаци, и лагерите отпреди 9 септември 1944 г. И истината за Народния съд, учреден по инициатива на Чърчил специално за победените съюзнички на Хитлер, сред които е била и България.  \nНека са посочени минусите на съветизацията, експроприацията или социалистическата индустриализация. Но ако въпросните лица не искат да бъдат възприемани като касапи на знанието, нека да говорят и за плюсовете. Да изредят данните, събрани от видния икономист проф. Боян Дуранкев, че ако преди социализма безработицата е била 33% и мнозинството българи са живеели в мизерия, гладували са (чувал съм го от покойния ми баща), то социализмът вече е покривал изискваната норма за консумация на основните храни - българинът ги е консумирал в пъти повече отпреди Девети септември. Че не е имало безработица, че слаба аграрна България се е превърнала в индустриална с многоотраслова икономика. Че е развила нови видове транспорт, самозадоволяваща енергетика и дори ядрена енергетика. Че 80% от населението се е сдобило със собствени жилища. Върхът на черешката е, че в края на 80-те години станата ни бе поставена на 26-о място по Индекса на човешкото развитие на ООН, който отчита нивото на бедност, грамотност, образование, очаквана продължителност на живота. А днес сме се сринали до 56-о място. \nНека в учебниците се говори и за насилствено коопериране на селото, но да бъде цитиран и буржоазният депутат Серафим Георгиев, който през \"златната\" 1939-а заявява в НС, че \"картината на българската мизерия е страшна\". Той описва в цифри скотската мизерия в Берковско, която едва ли е била по-различна от останалите полу- и планински региони - хората нямали кревати, дюшеци, постели, маси, шкафове за посудата, зимата не се къпели. И нека после да опишат българското село след Девети - къщи от по няколко ката, механизирано селско стопанство, автобусен транспорт до селата, които бяха електрифицирани, водоснабдени и с осигурена телефонна, радио- и телевизионна система. И в които имаше училища за първоначалното образование. \nСамо че това го няма. Така освен в инквизитори на познанието, преформатаджиите се превръщат в негови изкормвачи. За да тънем в невежеството на примитивната проамериканска догма.   \n", "date": "2018.01.26", "title": "Изкормвачи на българската история  "}
{"url": "http://duma.bg/node/159608", "text": "- Спомняте ли си кога за първи път сте била в България, Екатерина? \n- Да, когато бях 10-годишна, дойдох в София за концерт. В България бе моето първо излизане зад граница. Разбрах, че сградата, където ще свиря сега, е близо до хотела, в който през 1988 г. ни настаниха с децата от московската Централна музикална школа. Имам най-приятни спомени за страната ви. Миналото лято бях и на почивка във ваш курорт. \n- Как подбрахте репертоара за концерта ви със Симфоничния оркестър на БНР? \n- С диригента Марк Кадин се познаваме отдавна. Последно бяхме на една сцена, когато той още работеше в Красноярск, преди повече от година. Щом ми каза, че вече оглавява оркестъра на БНР, започнахме да мислим какво може да направим заедно за публиката в България. Тъкмо разучавах Концерта за пиано и оркестър щ1 на Рахманинов. Вече го представях два пъти пред публика, предстоят ми още две изяви с това произведение, дори за догодина вече имам планирани участия с него. Когато такава музика ти попадне в ръцете, ти се иска да я свириш колкото се може повече. Смятам, че Рахманинов е особен композитор. И неговият Първи концерт е последен за мен, ако мога да си позволя подобна игра на думи. Тоест свирила съм всичките му пет творби от тази серия. Повече не останаха, за голямо съжаление. Но, от друга страна, това е потресаващо красиво, свежо, искрено и емоционално произведение, което незаслужено звучи по-рядко от останалите, а някои от тях дори са по-трудни за възприемане от непрофесионалисти. Много ми се иска публиката да го оцени подобаващо и да му се наслади. Имайте предвид, че го пише, когато е тийнейджър! А през 1917 г. го преработва, прави му втора редакция, издигайки композицията на съвсем ново художествено ниво. \n- Имате много награди, лауреат сте на безброй конкурси... Какво значат отличията за вас? \n- Харесваше ми да участвам в различни конкурси, когато бях дете. Но с развитието на кариерата ставаше все по-сложно и по-тежко. Не ми е много приятен състезателният момент в изкуството, дори от някакви философски позиции - не е добре да се сравняват напълно различни артисти и да се оценяват. Това винаги ми напомня за изпитите в консерваторията, които също не ми бяха любими. Съвсем друго нещо е концертът, когато излизаш на сцената и разказваш на хората кой си, какъв си, защо и как, без да се замисляш, че някой седи и брои грешките и пропуските ти или критикува твоя естетически подход. Но конкурсите все пак са важен етап от живота на всеки музикант. \n- Смятали са ви за вундеркинд. Означава ли този факт, че нямахте детство, характерно за обикновените малчугани? \n- В Централната музикална школа, където учих, всички бяха много надарени. Конкуренцията бе осезаема, но тя никога не пречеше на приятелството ни, нямахме каквито и да било неприятности в отношенията със съучениците, атмосферата бе доста позитивна. Наистина много отрано започнаха моите концертни изяви и турнета, но това не се отрази негативно на детството ми. Обичах да ходя на училище, да си играя с другарчетата (не всички от тях свиреха на пиано). Разбира се, че имах детство, при това - интересно. Просто то не приличаше на детството на онези малчугани, които дълго време не знаят какви искат да станат. \n- Вашата кариера явно е предопределена от професията на вашите родители-музиканти. А ако те бяха лекари? \n- Тогава сигурно нямаше да зная как може да не съм лекар! Защото до определен момент виждах наоколо само живота на музикантите. \n- Имате необичайно хоби - обичате да карате ски... \n- О, вече не. Приключих със ските миналата година, защото повредих ръката си и разбрах, че това е малко, но убедително звънче, което ми дава ясен знак: трябва да внимавам за своята безопасност като артист. \n- А как пазите ръцете си? Полагате ли някакви специални грижи? \n- Ето, виждате ли, не ги пазех с това екстремно хоби и беше много неприятно, защото цял месец не можех да свиря на пиано (усмихва се). Докато падах, пред очите ми мина целият ми живот, усетих, че това изобщо не е метафора. Разбрах, че не мога и не бива да поемам такъв риск. \nНе мога да кажа, че полагам специални грижи за ръцете си. Разбира се, стремя се да внимавам с остри предмети и ножове в домакинството, не вдигам тежко, но това по-скоро оказва влияние на гърба. Пианистите имат много места, които трябва да пазят (усмихва се). \n- Усещате ли разлика, когато свирите пред публика в Русия и в чужбина? \n- Разбира се. Най-малкото заради факта, че в Русия работя през целия си живот и сред хората, които се интересуват от класическа музика, имам вече стабилна репутация. Например в България никой не е чувал как свиря, ако изключим 1988 г., когато бях на десет (усмихва се). Затова ще трябва да се представя достойно. Но ако говорим за емоционалното възприятие на музиката от страна на публиката, разликата всъщност не е голяма. Тя обаче може би зависи от континента и от националния темперамент. Никога няма да забравя например как в Бразилия хората в залата реагираха така, все едно са на футболен мач - свиркаха, тропаха, крещяха... А на другия край на света - в Япония, слушателите са толкова деликатни, че се страхуват дори да аплодират, преди артистът да се поклони. Почитателите на изкуството обаче са страхотни навсякъде, защото уважават музиканта априори. \n- Кое е най-необичайното място, където имахте концерт? \n- Сещам се за най-далечното, на което свирих, със сигурност това е Перу. Колумбия пък е най-високото място, където изнесох концерт, усетих и разредения въздух в планината. Най-неочаквано за мен излязох и на импровизирана сцена в японски шинуистки храм за празнична проява в чест на юбилея на Киото. Основно обаче \"работното ми място\" са концертните зали, рядко се случва да се изявявам на по-различни площадки, може би затова ги помня по-дълго. Веднъж седнах зад пианото на открито в Ханти-Мансийск. Температурата навън бе около нулата, въпреки че се случи през май, имаше чествания по повод Деня на славянската писменост, която дължим на българските братя Кирил и Методий. Всички се надяваха, че ще е по-топло, но времето ни изненада. Така че аз, в концертна, доста отворена рокля, трябваше да понеса и това изпитание (усмихва се). \n- А знаете ли точния брой на концертите, които имате в рамките на една година? \n- Да, те са между 60 и 70. Повече не са ми нужни. \n- Какво ви костват сценичните изяви? \n- Зависи от разнообразието на програмите, включени в тези концерти. Най-тежко е, когато се променят в рамките на 3-4 дни. Имала съм случаи да се налага да свиря абсолютно различни произведения през две седмици. Това не е толкова тежко физически, колкото е натоварващо за нервната система, за съзнанието, за паметта. \n- Позволявате ли си в подобни ситуации да свирите по ноти? \n- Само съвременна музика, не си заслужава усилията да се научи наизуст, тъй като обикновено е много сложна. Разбира се, може да се отдели повече време и да се назубрят и модерните композиции, но след това на сцената напрежението е твърде голямо и мислиш само дали няма да изпуснеш нещо. По-добре е да се посветиш изцяло на съдържанието. При камерната музика пък е традиция да се свири по ноти. \n- От 2011 г. сте част от новия състав на Съвета по култура и изкуство към президента на Русия. Този факт за вас е определено признание или е реална отговорност? \n- И едното, и другото. Първоначалният мотив на хората, от които зависи това решение, е справедливото разсъждение, че този съвет не е събрание на някакви старци, които от висотата на опита да наблюдават как върви културата в страната. Логично е младите хора, които тепърва бележат успехи, също да имат възможност да оказват влияние на случващото се в областта на изкуството. Въпреки че няма законодателна тежест, тази структура прави препоръки и подготвя идеи, които стигат лично до президента. Мисля, че това е начин за въздействие с голяма сила, благодарение на който се акцентира върху културни аспекти, нуждаещи се от корекции или подкрепа. Например така създадохме Асоциацията на студентските клубове за любителите на класическа музика. Когато споделих с президента тази идея, той много я хареса и светкавично реагира, като много помогна за учредяването на това обединение. Според данни на едно интересно изследване сред децата, които посвещават свободното си време на музиката, процентът на престъпност е много нисък, а при онези, които се занимават професионално и свирят на някакъв инструмент, криминални деяния липсват съвсем. Така че една от нашите цели е да се привлекат колкото се може повече деца към извънкласни образователни занимания: не само свързаните с музика, но и с изобразително изкуство, със спорт. \n- Родион Шчедрин ви нарича \"чудо\", \"сензация\"... Как приемате подобни определения? \n- Разбира се, много е приятно да чуеш такива думи от велика личност. Още повече, че Шчедрин ги казва в зората на моята концертна дейност, а за мен той е човек от учебниците по история на музиката, когото безкрайно уважавам. Абсолютно щастие е да общуваш с такива хора. Това са незабравим мигове.  \n- Чувствате ли се като \"главната пианистка на Русия\", както ви нарече маестро Фабио Мастранджело? \n- Не мога да отговоря на този въпрос, защото много уважително се отнасям към всички мои колеги, които се трудят неуморно. Искам само да кажа, че музиката наистина е делото на целия ми живот и работя много съвестно и всеотдайно.   \n", "date": "2018.01.26", "title": "Изкуството и културата пазят от престъпления  "}
{"url": "http://duma.bg/node/159638", "text": "С остри спорове, обвинения в манипулации и критики премина обсъждането на бюджета на София за 2018 г. на сесията на Столичния общински съвет вчера. Управляващите не се вслушаха в съветите на БСП за промени в основния финансов документ и отказаха за приемат предложението за увеличаване на парите за града с 54 млн. лева. Затова и социалистите не подкрепиха бюджета, дебатите, по който продължиха над три часа.  \nКритиките на левицата бяха съсредоточени основно върху невъзможността за поредна година на съветниците да участват в разработването на политиките и приоритетите в бюджета. Ние отново бяхме притурка на решенията на администрацията  и отказваме да ставаме съучастници в тази игра, коментира лидерът на групата на БСП Калоян Паргов Той изтъкна, че Столичната община отново прави политики само със 100-150 млн. лева, а останалите средства в бюджета са от държавата или отиват за издръжка. Паргов припомни, че от ГЕРБ за последните 10 години не са решили изцяло нито един проблем на София с рекордните бюджети, с които се хвалят. Социалистите обвиниха общината, че върви след проблемите и реагира едва след като гражданите излязат на протест и надигнат глас на недоволство.  \nСъветниците от БСП отново изразиха възмущението си, че изпълнението на инвестиционната програма на общината за миналата година е едва 56% и така управляващите са излъгали очакванията с 210 млн. лв. Сега тези пари се прехвърлят за 2018 г. и отново се хвалите с рекордни инвестиции, но да видим дали те ще бъдат усвоени, коментираха от БСП.  \nБюджетът от 1,5 млрд. лева не бе подкрепен освен от социалистите и от коалиция \"Сердика\" и част от Реформаторския блок. Останалата част от реформаторите, определила се като дясноконсервативна начело с Борислав Борисов, обяви, че няма да се съобрази с колегите си от групата и подкрепи финансовия документ на София.  \nОт БСП не дадоха своя глас и за друг важен документ - икономическата рамка за обществения транспорт. Рамката е недоизчистена и не е балансирана, обоснова се Калоян Паргов. Той припомни, че за първото деветмесечие на 2017 г. и автотранспортът, и електротранспортът са на загуба. \nОбщинският съвет най-накрая гласува и механизма с оперативни мерки за ограничаване на движението на коли в София във връзка с намаляването на фините прахови частици във въздуха.    \n", "date": "2018.01.26", "title": " ГЕРБ отказа да увеличи парите за София  "}
{"url": "http://duma.bg/node/159618", "text": "Крайно време е да се реши спорът за името, Република Македония няма никакви териториални претенции към своя съсед Гърция.  \nТова заяви македонският министър-председател Зоран Заев на съвместна пресконференция с гръцкия си колега Алексис Ципрас след ключовата тричасова среща в Давос. \n\"Като премиери ще работим за разрешаването на дългогодишния спор за името, който продължава повече от 25 години. Крайно време е да се вземе решение, защото то е важно за нашите евроатлантически перспективи\". Заев посочи, че мнозинството от жителите на двете страни искат да имат добри отношения помежду си. \"Искаме да сме партньори в ЕС и НАТО, да бъдем рамо до рамо и да си помагаме в тежки моменти\", каза македонският премиер. \n\"Крайното решение трябва да бъде приемливо и за двете страни. Решението трябва да бъде в защита на националната идентичност и идентичността на нашите народи\", заяви Заев. \"Нашето правителство ще промени имената на летището и магистралата, която ще се нарича \"Приятелство\", за да \"демонстрира на практика, че сме твърдо решени да намерим решение на спора с Гърция за името на Македония\", подчерта още Заев. \"Нямаме никакви териториални аспирации към нашия съсед\", подчерта Заев, обръщайки се към Ципрас. От своя страна Гърция ще покаже своята добра воля и ще ни позволи да продължим нашето сътрудничество с ЕС и другите международни организации, добави македонският премиер. \nПремиерът на Гърция Алексис Ципрас изрази задоволство от първата среща с македонския си колега, която е първата среща между премиерите на двете страни от седем години. Според Ципрас тази среща е отворила нови перспективи за в бъдеще. \n\"Искаме да установим нашите двустранни отношения на солидни основи. Трябва да се борим срещу иредентизма във всяка форма. Трябва да намерим решение на всички открити проблеми. Трябва да намерим взаимно приемливо решение и ние се съгласихме, че процесът трябва да се проведе в ООН. Съгласихме се с министър-председателя (Заев), че мерките за доверие трябва да бъдат засилени\", подчерта Ципрас. Според него срещата е отворила нови перспективи за в бъдеще. \nСрещата между премиерите Зоран Заев и Алексис Ципрас е добра новина, заяви еврокомисарят по разширяването Йоханес Хан за ключовите разговори на двамата балкански премиери в Давос. \"Срещата между Заев и Ципрас е смела, държавническа и визионерска. Решаването на въпроса за името, който се влачи от много време, е добра новина за двете държави, за Балканите и Европа\", каза Хан. \nВ същото време най-голямата гръцка опозиционна партия разкритикува премиера Алексис Ципрас след неговата среща със Зоран Заев. От \"Нова демокрация\" обвиняват Ципрас, че не е водил преговорите, опирайки се на гръцките интереси. \"Задължително условие за решаване на проблема между Гърция и Република Македония е преразглеждането на Конституцията на последната и премахването оттам на ирединтистките позиции. \"Това е ключовото условие, за което нито Ципрас, нито Заев споменаха. Ясно е, че Ципрас не може да води преговорите, изхождайки от гръцките интереси\", казва се в становище на партията.   \n", "date": "2018.01.26", "title": "Заев и Ципрас разблокираха евроинтеграцията на Македония  "}
{"url": "http://duma.bg/node/159647", "text": "Социално слабите да плащат по 1 лв. на кубик вода, а по тази цена да бъдат до 1,5 кубика месечно, предлагат от МРРБ да залегне в нов Закон за водоснабдяването. Идеята е държавата да покрива разликата над този лев до реалната цена на водата за съответното ВиК дружество. Това ще става чрез специално създаден фонд. Изчисления показват, че това осигурява по 50 литра вода на човек на ден. \nНа социално слабите, които нямат водомери, пък ще им бъдат монтирани безплатно, за да се засичат потребените от тях обеми. \nС промените в закона се предвижда още създаването на отделен воден регулатор, който в момента е част от Комисията за енергийно и водно регулиране.    \n", "date": "2018.01.26", "title": " Водните помощи се оказаха мизерни  "}
{"url": "http://duma.bg/node/159639", "text": "Остри възражения, че гласовете им не са отчетени на заседанието на парламентарната комисия по външни въпроси в сряда отправиха двама народни представители. Припомняме, че комисията  прие Истанбулската конвенция с 10 на 7 гласа. не бяха зачетени три гласа \"против\" на депутати, които заради отсъствие бяха предостъпили вота си на колеги. \n\"Съгласно правилника имаме право да упълномощим колеги с нашия глас, ако нямаме възможност да присъстваме. Въпреки това председателката Джема Грозданова не е уважила това, както и гласовете против конвенцията на Волен Сидеров и Тома Томов, които също са дали гласа си с пълномощни. Това противоречи на правилника и е манипулация\", възмути се пред \"Пик\" проф. Иво Христов от БСП. Той допълни, че ще обжалва решението, за да бъде зачетен гласът му. Народният представител подчерта, че винаги се е изказвал против насилието срещу жените и не е заемал позиция по Истанбулската конвенция. По думите му документът цели да постави разделителни линии, а с него хората ще имат право да си избират пола. \"Това цели да промени човечеството и децата. Това е истината! Не е лошо хората от ГЕРБ да проверят това\", заяви Христов. \nВолен Сидеров от \"Атака\" се закани да си търси правата в съда за незачетения му глас. Той също отсъства от външната комисия, но дал право на свой колега да го представлява и да гласува \"против\", което обаче не бе зачетено от председателя на външната комисия Джема Грозданова. \n\"Председателят е взел решение да не зачете гласа ми. Ще подам жалба и ще видя дали юридически е възможно да се повтори това гласуване. Отлагането на темата дава възможност повече време да се разсъждава и да се мисли по-разумно, без тази нервност. Конвенцията е част от верига, с която ще се опитват да налагат подобни неприемливи постановки в обществото. Полезно е, че сега се случи това, за да си създаде обществото имунитет срещу този опасен вирус и покрай тези дебати ще се подготвим за задаващото се зло\", коментира Сидеров.     \n", "date": "2018.01.26", "title": "Не отчетоха гласове \"против\" във външната комисия"}
{"url": "http://duma.bg/node/159640", "text": "БСП внесе вчера в деловодството на Народното събрание 74 депутатски подписа, с които предлага национален референдум, посветен на Истанбулската конвенция. \"Подкрепяте ли Народното събрание на Република България да ратифицира Конвенцията на Съвета на Европа за превенция и борба с насилието над жените и домашното насилие?\", гласи въпросът, който социалистите предлагат за допитването. \nЗам.-председателят на ПГ \"БСП за България\" Жельо Бойчев отбеляза, че след решението на ГЕРБ да отложат ратификацията на Истанбулската конвенция, референдумът по темата става още по-наложителен. Според БСП допитването и предшестващата го обществена дискусия ще дадат отговор на многото въпроси, които бяха предизвикани. \"Властта в България произтича от народа, принадлежи на народа и трябва да се управлява в името на народа. Така даваме възможност той да се произнесе по този важен обществен въпрос с голямо социално и обществено значение за развитие на страната\", обясни Бойчев. \n\"Цветан Цветанов за пореден път си позволи да лъже. Да не забравяме, че затова България е осъждана 7 пъти в Страсбург. Всички религии в България, всички партии - от ляво до дясно, се обединиха срещу тази конвенция\", заяви народният представител от БСП Стоян Мирчев. Обвиненията си в лъжа към зам.-председателя на ГЕРБ той мотивира с точка 53 от обяснителния доклад към международния документ, с които разполага като член на парламентарната комисия по вероизповеданията. \"Изброени са хората, които попадат под тази конвенция. От тях ще прочета само едно изречение: \"това включва някои категории лица, като например транссексуалните лица, травестити, травестити и други групи хора, които не отговарят на това, което обществото е определило като принадлежащо към категорията мъже и жени\", атакува той твърденията на Цветанов, че в документа се говори само за мъжки и женски пол.    \n", "date": "2018.01.26", "title": " БСП внесе 74 подписа с искане за референдум"}
{"url": "http://duma.bg/node/159641", "text": "След засиления обществен натиск ГЕРБ отложиха ратификацията на Истанбулската конвенция от парламента. Зам.-председателят на ГЕРБ Цветан Цветанов обяви, че от дневния ред на водещата парламентарна комисия по вероизповеданията, която трябваше да заседава по-късно вчера, ще отпадне точката за спорния документ. Решението е взето на закрито заседание на групата в четвъртък. Цветанов така и не отговори кога документът ще бъде гласуван от депутатите, но допусна, че ще е в рамките на българското председателство. Като причина за отлагането Цветанов посочи необходимостта от широк обществен дебат с академичната общност, експерти и неправителствени организации. Той призна, че българското общество било заблудено за смисъла на конвенцията - да защитава жените и децата от домашно насилие, но не уточни от кого. Гербаджията заяви, че в България има 1 млн. жени жертви на насилие, а при 90% от убитите извършител е настоящ или бивш съпруг или приятел. Нуждаем се от повече запознаване и информиране на обществеността за целите на документа, сети се вторият в ГЕРБ. \nПромяната в позицията на партията идва, след като коалиционният партньор \"Обединени патриоти\" отново категорично обяви, че няма да подкрепи ратификацията. По-рано вчера в телевизионно интервю вицепремиерът Красимир Каракачанов се похвали, че в сряда е говорил с премиера по телефона и го е убедил да промени мнението си. Бойко Борисов вече няколко пъти заявява на международни форуми, че ратификацията у нас ще мине бързо. \nЦветанов опита да отрече информациите, че премиерът е оказал натиск на депутатите от ГЕРБ, изпращайки им есемеси с надпис \"няма мърдане\" за Истанбулската конвенция. Той обаче призна, че \"всяка парламентарна група има своите информационни канали, с които да може да информира народните представители\". Имаме група и когато има предстоящо важно гласуване, и необходимост от допълнителна подкрепа от колеги в кулоарите на парламента, просто прочитат есемес и влизат, за да гласуваме, продължи с признанията шефът на гербаджийската група. Според него това е нормална парламентарна практика, каквато има в ЕП и във всички развити демокрации. \nОпорните точки за отлагането повтори и Десислава Атанасова. Тя също се впусна да обяснява, че ГЕРБ предлагат по-дългосрочно обсъждане на конвенцията, защото коректното политическо поведение изисквало диалог, откритост и прагматичност. Тя определи внесената от БСП подписка за референдум за Истанбулската конвенция като политическо лицемерие. Атанасова се впусна да обяснява как отдавна областните съвети на БСП правят кръгли маси и инициират дебати по темата с насилието. По думите й имало призиви за подкрепа на Истанбулската конвенция. Това било обещано дори от Корнелия Нинова, каза тя, позовавайки се на \"медийни публикации\" и статуси в социалните мрежи. Атанасова дори размаха копие на публикация в ДУМА, а Цветанов няколко пъти се позовава на вестника, наричайки го партиен официоз. Атанасова настоя, че ръководството на БСП е обещавало да подкрепи ратификацията в Истанбулската конвенция в НС. Лицемерие ли е това или деменция, попита тя. Междувременно в кулоарите Герги Марков от ГЕРБ се впусна да обяснява защо на комисия е нарушил партийната повеля за подкрепа на документа и отново засвидетелства добрите си отношения към Борисов. \nСлед ГЕРБ и патриотите свикаха брифинг. Благодарим на коалиционните си партньори, които ни послушаха да отложат спорната тема за Истанбулската конвенция, каза лидерът на \"Атака\" Волен Сидеров. Той призова най-правилното решение да се вземе, след като бъдат чути повече мнения. \nМеждувременно вчера и Съюзът на българските писатели се обяви срещу конвенцията. От СБП призовават институциите да не ратифицират документа и да проявят необходимата мъдрост за опазването на българското общество от ново разделение.     \n", "date": "2018.01.26", "title": "ГЕРБ дадоха заден за Истанбулската конвенция "}
{"url": "http://duma.bg/node/159642", "text": "Създаването на система за доброволна военна подготовка на български граждани за защита на Отечеството, предвижда проекта на актуализирана Стратегия за национална сигурност България, който бе обсъден вчера на съвместно заседание на три парламентарни комисии. \n\"Предложението не е синхронизирано с обществените нагласи. Този текст трябва да получи обществена подкрепа с тълкуване на какво значи тази система. Компетентните институции да предложат своето виждане за обезпечаване на предложения текст\", призова Красимир Янков от БСП. Гласуването на стратегията бе отложено и се очаква това да стане другата седмица. Документът е с времеви хоризонт до 2025 г.   \n", "date": "2018.01.26", "title": "Отложиха решение за доброволна военна подготовка "}
{"url": "http://duma.bg/node/159646", "text": "ГЕРБ и БСП влязоха в остър спор и за оценката си на отчета на държавния глава Румен Радев по повод първата година от встъпването му в длъжност. Минути преди Народното събрание да гласува вота по недоверие към правителството, зам.-председателят на Народното събрание Валери Жаблянов прочете декларация от името на ПГ \"БСП за България\". Той разкритикува парламентарната шефка от ГЕРБ, която ден по-рано атакува президента. Оценката на държавния глава е правилна, категорични са социалистите. \n\"Г-жо председател, от името на парламента направихте изявление по повод политическата оценка, дадена от държавния глава, за характера на българската парламентарна република. Заявихте, че ниският рейтинг на парламента се дължи на системните атаки на президента и на негативните оценки, които той дава на нашите институции. Ние възразяваме срещу вашето поведение и срещу опита да дадете отговор от името на целия парламент\", опонира й Жаблянов. Той напомни заявката й ден по-рано, че в парламента присъстват различни парламентарни групи, с различни програми и когато народните представители гласуват, гласуват от името на своите групи. Тоест вие сте представител на ГЕРБ в случая, макар и председател на НС, и не можете да изразите такава колективна оценка, констатира той.  \nЖаблянов отбеляза, че ниският рейтинг на парламента се дължи на самото народно представителство, както и на председателството на парламента. \"На първо място - отсъствието на дебати по ключови законопроекти, които минават през НС, по които партията, която води парламентарното мнозинство, дори не взема думата. Това не може да бъде парламентаризъм. Нарушаването на правилника на НС, какъвто бе случаят с приемането на републиканския бюджет, включително от ръководството на самото НС - само и само да се прокара волята на парламентарното мнозинство. Когато се обсъжда съдбата на правителството, вота и обвиненията на опозицията по повод сериозни аргументи, внесени за борбата с корупцията, министър-председателят отсъства от дебатите и гласуването. Това подкопава рейтинга на парламента. Това създава усещане у българските избиратели, че парламентът не е институцията, където се решават политическите въпроси на държавата\", изброи зам.-председателят на НС. \nМинути по-късно Цветан Цветанов от ГЕРБ се впусна да обяснява как България е парламентарна република. Той повтори тезата на съпартийката си Караянчева, че Радев имал \"подход за системното унижаване\" на НС. Гербаджията продължи да настоява, че президентът е говорил само за свършеното от управляващите, а не и за дейността си през изминалата година. \"Беше задължение на председателя на парламента да се противопостави на опитите на президента да уронва престижа на институцията. Не чухме нищо, свързано с неговата полезност в последната една година\", заяви Цветанов, явно пропускайки, че ден по-рано Радев даде своята оценка и за служебния кабинет, който назначи. \nЦветанов за пореден път отхвърли искането на БСП премиерът да присъства на вота за недоверие срещу собствения му кабинет. \"Борисов изпълнява ангажиментите си от международната програма за председателството. В момента лети за Давос, да не спекулираме. Вие сте тези, за които темата председателство е далечна\", заинати се зам.-председателят на ГЕРБ. \n    \n", "date": "2018.01.26", "title": " Социалистите солидарни с Радев за рейтинга на парламента "}
{"url": "http://duma.bg/node/159645", "text": "Има пропаст в коалиционното правителство по отношение на кадрите, заяви за пореден път вицепремиерът от \"Обединени патриоти\" Валери Симеонов в радиоинтервю. Той се оплака, че има браншове и цели сектори, в които патриотите нямат присъствие и по този начин не можели да упражняват контрол на взиманите от кабинета решения. Симеонов хвърли върху ГЕРБ вината за \"неблагополучията в определени сектори\" и даде за пример енергетиката. Бил поставил въпроса на политическия съвет, но за съжаление нямало време да бъде обсъден. \n\"В енергетиката няма почти никакво присъствие на \"Обединени патриоти\". В енергетиката продължават да съществуват корупционни схеми, за които съм подал сигнал. Един от тях е случаят с фалшивия търг за купуване на варовик от държавната ТЕЦ \"Марица изток\" 2, за който съм подал сигнал в прокуратурата, но това е само щрих от картината. Аз бях много шокиран да науча, че в момента се извършва смяна на управителния съвет на най-печелившото предприятие в България - Енергийния системен оператор. Това е предприятието, което генерира годишни печалби от порядъка от 0,5 млрд. лв. Сменя се управителният съвет, без да има каквато и да било консултации с коалиционния партньор\", каза Симеонов. \nВицепремиерът бе категоричен, че не поема отговорност какво ще стане в Електроенергийния системен оператор и уточни, че е уведомил премиера Бойко Борисов. Припомняме, че Симеонов изявяваше апетити за ресор енергетика, но това така и не стана. \n    \n", "date": "2018.01.26", "title": " Валери Симеонов обвини ГЕРБ за проблемите в енергетиката"}
{"url": "http://duma.bg/node/159575", "text": "Книгата \"Светозар Донев - режисьорът\" ще бъде представена на 28 януари от 16 ч. в Музикалния театър. Неин автор е музикалният критик Марин Бончев. Издатели са Съюзът на музикалните и танцови дейци и фонд \"13 века България\", научи ДУМА от София Стойчева, експерт \"Връзки с обществеността\" на НМТ. Концертът \"100 години оперета\" в неделя от 17 ч. е посветен на юбилея на проф. Донев, който празнува на 28 януари своя 85-годишен юбилей и 65 години творческа дейност като режисьор. Той е реализирал над 250 постановки на опери, оперети и мюзикъли в България и чужбина. \nВ НМТ \"Стефан Македонски\" е работил с най-големите имена на оперетата, сред които Мими Балканска, Видин Даскалов, Лиляна Кисьова, Минко Босев, Лиляна Кошлукова, Тинка Краева, композиторите Парашкев Хаджиев, Жул Леви, Димитър Вълчев, диригентката Росица Баталова, хореографката Фео Мустакова и много други звездни имена на първата ни оперетна сцена.   \n\"Обичах всички в театъра - солисти, хористи, музиканти, сценични работници. Срещах се с тях и разговаряхме като равни. Макар че имам семейство, което много обичам - моето голямо семейство беше Музикалният театър\", признава в книгата проф. Светозар Донев.     \n", "date": "2018.01.26", "title": "Проф. Светозар Донев чества юбилей с книга и концерт  "}
{"url": "http://duma.bg/node/159632", "text": "От всичките 2911 трудови злополуки през 2017 г. 2318 са станали по време на работа. Останалите 593 са станали по време на обичайния път при отиване или при връщане от работното място. Пострадалите жени са 1176, 10 от тях са загинали. \nПрез м.г. трудовите злополуки са с 63 повече от 2016 г. Увеличават се смъртните случаи за година -  от 88 на 94. Въпреки увеличения брой на трудови злополуки, през м.г. с инвалидност приключват 6 от случаите, докато в предходната година са 10. \nПрез 2017 г. черната статистика оглавява сухопътния транспорт с 256 злополуки. В този сектор е и най-големият брой смъртни случаи - 14. От пострадалите при трудова злополука в този сектор 45 са жени. Следва икономическата дейност държавно управление с 237 инцидента на работното място, един от които завършва със смърт. Трети по брой трудови инциденти са работещите в сферата на хуманното здравеопазване със 162, от които 137 са с жени, но без никакви случаи на инвалидност и смърт. 90 от случаите на злополука в сектора са на работното място, а 72 - на път за или от работа.     \n", "date": "2018.01.26", "title": " Увеличават се трудовите злополуки"}
{"url": "http://duma.bg/node/159633", "text": "Надзирателите отново излизат на протест. Срещата между министъра на правосъдието Цецка Цачева и представителите на Синдиката на служителите в затворите в България е преминала без резултат, стана ясно вчера. Двата синдиката на надзирателите - Управителните съвети на Синдиката на служителите в затворите и Синдикат \"Охрана\", започнаха съвместно заседание, на което обсъждаха евентуални протестни действия. Синдикалистите определят като провал преговорите, които са водени през последните 6 месеца. От доста време служителите в затворите настояват за 20% увеличение на заплатите и за откриване на повече работни места в системата. Досега надзирателите са получили 5% увеличение. \nСрещата с министър Цачева бе поискана от Синдиката на надзирателите. От нея се очакваше информация за развитието около исканията им за увеличаване на заплатите и за повече щатни бройки. По първоначална информация на срещата станало ясно, че няма положително развитие. Възможно е надзиратели и съдебна охрана отново да излязат протестно пред работните си места на 29 януари, понеделник, когато е професионалният им празник. \nВ края на м.г. надзирателите заявиха, че възнагражденията им не са увеличавани от 2009 г. и бяха категорични, че е недопустимо новоназначените да постъпват с 500 лв. заплата, при условие, че толкова получава и един затворник с право на работа. Случва се един служител да охранява около 100-120 затворници. \nПрипомняме, че след серия протести на надзиратели през м.г. главният прокурор Сотир Цацаров се срещна с ръководството на Синдиката на служителите на затворите в края на ноември. Основните констатации и препоръки в резултат от  проверката на прокуратурата в местата за лишаване от свобода на територията на страната от 2015 г. до 2017 г. бяха свързани с критичното съотношение на броя на надзирателите спрямо лишените от свобода, както и с наличието на незаети щатове за охранителния състав. Още през ноември Цацаров призна, че проблемите не са преодолени. Очевидно и към момента нещата не са се променили. \n    \n", "date": "2018.01.26", "title": "Надзирателите подготвят нови протести  "}
