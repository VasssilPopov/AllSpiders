{"url": "http://www.duma.bg/node/176518", "text": "Нови изисквания към производители на автомобили в Европа, целящи намаляването на вредните газове, както и стимули за фирмите, ако пренасочат дейността си в сферата на електромобилите, гласува Европейският парламент. Евродепутатите приеха доклад с по-амбициозна цел за намаляване на емисиите от новите леки автомобили в ЕС с 20 процента до 2025 г. и с 40 на сто до 2035 г. Предишното предложение бе за свиване на емисиите с 30% до 2035 г. спрямо замърсяването през 2021  г. Някои страни като Холандия, Ирландия и Дания отиват още по-далеч, като предлагат ограниченията на емисии въглероден диоксид в транспортния сектор да бъдат съответно 40% до 2020 г. и 70% до 2030 г. \nПроизводителите, чиито средни емисии на въглероден диоксид превишават тези цели, ще трябва да плащат такса към общия бюджет на ЕС. Тя ще се използва за повишаване на квалификацията и образованието на работниците, засегнати от структурни промени в автомобилния сектор. Не се посочва обаче как ще се определя размерът на тази такса.  Производителите на леки автомобили ще трябва също така да гарантират, че превозните средства с нулеви и ниски емисии (електрически автомобили или автомобили, които емитират по-малко от 50г CO2/км) трябва да заемат 20-процентен дял от продажбите на нови леки пътнически автомобили до 2025 г. и 35% - до 2030 г. Европейската комисия ще трябва да разработи до 2 години нов план за изпитването на емисии в реални условия с помощта на преносимо устройство. Еврокомисията ще трябва и да разработи до края на 2019 г. законодателно предложение, което да дава на потребителите сравнима и надеждна информация относно разхода на гориво, емисиите на CO2 и замърсителите на въздуха на новите коли. \nОт 2025 г. производителите ще трябва да докладват въз основа на хармонизирана методика относно емисиите на CO2 през жизнения цикъл на всички нови леки пътнически автомобили и леки търговски превозни средства, пускани от тях на пазара. Очаква се европейските министри да приемат обща позиция на 9 октомври. Преговорите с евродепутатите за постигане на споразумение на първо четене могат да започнат на 10 октомври. Парламентът въведе отново наказателната система за производителите, които не успеят да изпълнят критериите, заложени в регулациите. ЕК беше отменила тази мярка след лобиране на германската автомобилна промишленост.   \n \t\n", "date": "2018.10.05", "title": "Брюксел въвежда нови изисквания за автомобилите"}
{"url": "http://www.duma.bg/node/176512", "text": "Обжалвани заради екологични причини, отложени или забавени инфраструктурни проекти на обща стойност над 6 млрд. лв. в периода януари 2007 г. - януари 2018 г. са нанесли щети на обществото и икономиката на България за близо 2.7 млрд. лв. Това сочи анализ, по поръчка на Министерството на околната среда и водите, който бе представен вчера от авторите му доц. Красен Станчев, гл. ас. Димитър Чобанов и Любомира Димитрова. Според тях тези пропуснати ползи са сравними с обема на загубите от природни бедствия и промишлени аварии за периода 2010 - 2017 г. \nВ анализа са разгледани конкретни казуси. Част от тях са свързани със забавени/отложени проекти/планове в областта на туризма, пътната инфраструктура и за пречиствателни станции за отпадъчни води в района на Черноморието. Друга част засяга отложени инвестиции в находища на полезни изкопаеми - \"Ада Тепе\" до Крумовград (злато), \"Трън\" (злато и сребро), \"Генерал Тошево\" и \"Брезник\" (природен газ); планове за управление на парковете \"Пирин\" и \"Витоша\"; строежа на автомагистрала \"Струма\". Оценени са били пропуснатите ползи (от нереализация и при забавяне) и извършени разходи (\"невъзвръщаема загуба\", \"стойност под риск\", \"алтернативни разходи\"). \nСпоред авторите заради несъстоялите се проекти не са били реализирани 22 181 работни места за тези десет години, а при допълнителното им забавяне в бъдеще означава още близо 11 хил. неразкрити работни места. Пропуснатото потребление в резултат на несъстоялите се инвестиции се оценява на 343 млн. лв., или 0.212% от общото потребление на база средни стойности за целия анализиран период. Несъбраните данъци заради непроизведен доход се изчисляват на 277 млн. лв., а ако са били реализирани проектите, е можело работещите в тях да спестят 147 млн. лв., или 0.116% от средните дългосрочни стойности на спестяванията в страната. Икономистите смятат, че всеки ден отлагане или прекратяване на проект ощетява обществото и икономиката с почти милион лева.   \n \t\n", "date": "2018.10.05", "title": "Екожалбите са ощетили държавата с 2.7 млрд. лв."}
{"url": "http://www.duma.bg/node/176515", "text": "Държавата ще започне проверка на Българската енергийна борса след постъпили оплаквания от сдружения за драстичните разлики в цените на тока, съобщи вчера председателят на КЕВР Иван Иванов. На практика това е първото голямо разследване на комисията, след като със законодателни промени парламентът разреши на експертите в регулатора да проучват и да се изказват по ключови за енергийната система сделки и случаи. \nПроверката на комисията ще продължи най-малко 4 месеца, подобно на проучванията, които се правят от Комисията за защита на конкуренцията. В момента, в който докладът стане готов, ще бъде представен за разглеждане в регулатора, каза Иванов. \nСпоред председателя на КЕВР цена от 149 лева за мегаватчас е прекалено висока. Към момента един от блоковете на АЕЦ \"Козлодуй\" е в планов ремонт до края на октомври и 3 от блоковете на ТЕЦ \"Марица изток 2\" са изключени от системата, съобщи Иван Иванов. \nСпоред експерти през последните 10 дни се наблюдават нелогични, притеснителни и може би опасни аномалии в цените на тока, които излъчва Българската независима енергийна борса. Разликите в цените в отделни часове надхвърлят 250%, а котировките ден за ден се колебаят понякога в рамките на до 100%. Подозренията за подобно грубо вмешателство са напълно основателни, коментират хора от борсата.   \n \t\n", "date": "2018.10.05", "title": "КЕВР проверява енергийната борса заради аномалии в цените"}
{"url": "http://www.duma.bg/node/176510", "text": "Стотици милиони левове може да се наложи да извади българската държава, за да компенсира вложителите във фалиралата КТБ, чиито гарантирани депозити бяха блокирани незаконно около пет месеца през 2014 г. Вчера съдът на Европейския съюз излезе с ключово решение за пострадалите от фалита на КТБ, от което става ясно, че блокирането на гарантираните влогове е било незаконно. Решението е по дело, заведено от гражданина Николай Кантарев пред Административен съд - Варна, чрез адвоката Михаил Екимджиев. Кантарев е имал гарантиран влог в КТБ от близо 87 000 лв. Решението дава големи шансове на гражданите да поискат обезщетение за причинените им вреди заради забавянето. По официални данни вложителите в КТБ с гарантирани влогове към 2014 г. бяха около 255 000.  \nФондът за гарантиране на влоговете им изплати към 3.6 млрд. лв., но пет месеца след затварянето на банката. КТБ бе затворена с решение на БНБ от 20 юни 2014 г., след като същия ден тогавашното ръководство на КТБ уведоми централната банка, че е спряло всички разплащания и банкови операции. Още същия ден БНБ наложи специален надзор на КТБ и забрани изплащането на всички влогове. Въпреки това някои по-оправни вложители успяха да си върнат парите чрез цесии и прихващания с кредитополучатели, които сега се оспорват като незаконни от синдиците на КТБ. През лятото на 2014 г. БНБ отказа да вземе решение за стартиране на процедурата по изплащане на гарантираните депозити - такива са влоговете до 196 000 лв. Според българския закон тогава изплащането трябваше да започне до 20 дни от отнемането на лиценза на банката, което обаче стана след няколко месеца.   \n \t\n", "date": "2018.10.05", "title": "Вложители в КТБ могат съдят държавата за причинени вреди "}
{"url": "http://www.duma.bg/node/176520", "text": "Държавата трябва да подпомогне всички изоставащи планински региони. С тези думи се обърнаха жителите на Смолян към народните представители от БСП по време на представянето на \"Визия за България\". Хората подчертаха, че регионът им е засегнат сериозно от демографската криза и се обезлюдява с бързи темпове. Всички планински региони трябва да се подпомогнат, но според спецификата им, категорични бяха участниците в дискусията. Те дадоха пример с плана за Странджа-Сакар. Според тях към всички сектори трябва да се подхожда регионално. \nКато друг основен проблем те поставиха липсата на достъпно здравеопазване в планинските региони, липсата на 24-часова аптека. \nПрисъстващите зададоха въпроси за държавната помощ за хората с увреждания, защита на малките производители и справедливото заплащане на тяхната продукция, липсата на равномерно отпускане на средства от държавата за отделните региони, как държавата ще подпомогне увеличаването на производството, вероятността за закриване на РЗИ-Смолян, подоходната политика, запазването на високотехнологичните производства, свързани с обработката на пластмаса в Смолян. Бяха направени предложения за развитие на планински туризъм с марка \"Родопите - планина на гостоприемство през четирите сезона\".  \nНакъде отива България в следващите години? Този въпрос си задаваме всички българи, дори живеещите в чужбина. Именно на този въпрос трябва да дадем отговор заедно. Това заяви пред събралите се в Смолян народният представител от ПГ \"БСП за България\" Валери Жаблянов. Според него затова левицата се среща с гражданите на България - за да бъдат вплетени във Визията предложения от различни обществени среди, които се събират по време на срещите. \nПроф. Георги Михайлов разви тезата, че страната ни има нужда от нова система на финансиране и управление на здравеопазването, а не само от здравно осигуряване. Той смята, че управляващите залагат само на реформа на осигуряването. Според него вместо в диалог със специалистите в сферата на здравеопазването, сегашните модели са правени на тъмно, без обсъждане и част от тях са започнали да изтичат в медиите и то касаещи финансиране на системата за сметка на гражданите, без да се подобри качеството на здравната услуга. Той подчерта, че това е причината левицата да планира вот на недоверие - именно в тази сфера.  \nГражданите поставиха сериозно въпросите за липсата на специализирана високотехнологична  помощ в областта на болничното здравеопазване  в региона, сериозния дисбаланс по отношение на развитието на доболничната помощ, както и тежките кадрови проблеми, пред които е поставено единственото лечебно заведение в региона. \nНа въпрос за неравенствата между регионите, народният представител от левицата, избран от региона, Дора Янкова подчерта, че в края на миналата година правителството е раздало над 2 млрд. лв. за определени общини и секторни политики, с което не се изравняват неравенствата, а се укрепва сегашният модел на управление. Необходима е максимална мобилизация на хората, които искат промяна, за да може тя да бъде постигната, категорична бе тя. \nВ дискусията взеха участие и народните представители проф. Иво Христов, Стоян Мирчев и Денчо Бояджиев.   \n \t\n", "date": "2018.10.05", "title": "Държавата да помогне на планинските региони"}
{"url": "http://www.duma.bg/node/176530", "text": "С поредната порция обещания за високи заплати премиерът Бойко Борисов опита да потуши напрежението, което възникна около предложените промени в Закона за вероизповеданията. Приравняваме заплатите на духовниците от всички вероизповедания с тези на учителите, заяви той, след като спешно отиде в Светия синод. До визитата му там се стигна, след като в сряда духовниците излязоха с декларация, в която възроптаха срещу готвените изменения, както и че те не са съгласувани с тях. Те възразиха срещу намеса на държавата във вътрешноорганизационните дела на църквата. \n\"Борбата с тероризма или други престъпления, насочени срещу конституционния и законов ред в държавите са в предметния обхват на други специални закони. Светият синод е категорично против да се дава определение, в който и да е закон на понятието \"религиозен радикализъм\", пише в изявлението на синода. \nЗа да успокоят страстите, Борисов, депутати и лидерите на парламентарните групи на ГЕРБ, ДПС и ОП Цветан Цветанов, Карадайъ и Искрен Веселинов, отидоха в Св. синод. Преди срещата лидерът на ДПС увери, че в Закона за вероизповеданията, който е подписан от председателите на парламентарните групи, няма притеснения, имало само редакционни поправки в уведомителните режими. Депутатът от ДПС Йордан Цонев уточни, че материята е сложна, но трябва да бъде осигурено финансиране за вероизповеданита. Трябва да затворим някои врати за външно влияние, които засягат националната сигурност, подчерта той преди срещата. \nДържавата осигурява средства с горен праг от 15 млн. лв. за финансиране на всички духовни служители на вероизповеданията в страната, а не само за Българската православна църква, заяви Бойко Борисов след срещата. Западно и средноевропейският митрополит Антоний пък каза, че ще бъде изготвена експертна група, която да постигне един Закон за вероизповеданията в услуга на всички вероизповедания.   \n \t\n", "date": "2018.10.05", "title": "Борисов обеща високи заплати и на духовниците"}
{"url": "http://www.duma.bg/node/176531", "text": "Набързо и без особен дебат управляващите успяха да прокарат на второ четене в парламента промени в Закона за обществените поръчки (ЗОП). Новост е електронната платформа за възлагане на обществени поръчки. Промените в ЗОП, с които трябваше от 18 октомври да заработи електронната платформа за търгове, ще влязат в сила от март 2019 г. \nБСП приема принципа за електронно възлагане на обществени поръчки, но не приема предложението на управляващите електронните документи да се съхраняват за определен период от време, обясни от парламентарната трибуна народният представител от ПГ \"БСП за България\" Пенчо Милков. Социалистите настояха данните за поръчките да бъдат съхранявани безсрочно, също като документите в Търговския и Имотния регистър и тези за БУЛСТАТ и на имуществените отношения между съпрузите. \nС приетото предложение на управляващите, след петата година документите няма да бъдат публично достъпни за обществото, а след десетата година изобщо няма да се съхраняват. Това ограничава възможността на гражданите при възникване на спорове по откриване, възлагане и изпълнение на обществена поръчка, да установят бързо действителните факти, предупреди Милков. БСП  настояваха за безсрочно съхранение, за да може хората да получават точна информация за всяка обществена поръчка по всяко време и от всяко място. С неприемането на предложението ни управляващите създават предпоставки за заличаване на всички следи от възложените обществени поръчки, категоричен бе Милков.  \nДепутатите продължиха с второ четене на текстове от новия Закон за физическото възпитание и спорта, но така и не успяха да го довършат, затова и днес ще продължат с него.   \n \t\n", "date": "2018.10.05", "title": "Набързо приеха Закона за обществените поръчки"}
{"url": "http://www.duma.bg/node/176533", "text": "Колко пъти ни излъгахте, господин министър, обърна се към министъра на труда и социалната политика Бисер Петков ядосана майка по време на среща с депутати, министри и омбудсмана. Протестиращите родители бяха недоволни и заради това, че на срещата не дойде финансовият министър, както и заради забавянето на обещаните от управляващите закони. Вбесени, родителите напуснаха срещата. Преди това социалният министър отново потвърди решението на кабинета от 2019 г. за хората с увреждания да се заделят 150 млн. лева повече. \nЗдравният министър Кирил Ананиев заяви, че ще изпълни поетите ангажименти - въвеждане на единна информационна система за хората с увреждания, която ще работи на два етапа. С първия от началото на 2019 г. ще бъдат въведени всички стари данни на хората с увреждания до 2013 г., а от март ще бъдат въведени всички медицински изследвания и цялата документация за хората преди взимането на решенията на ТЕЛК. До 30 март 2019 г. ще бъдат изготвени и нови стандарти за медицинските изделия, обеща Ананиев. Просветният министър Красимир Вълчев пък гарантира подкрепа за благоприятна училищна среда за децата с увреждания. \n\"Как може четирима министри да не могат да седнат толкова време и да се разберат? Докога хората ще бъдат на дъното? Ако ГЕРБ не могат един скромен ресурс да разпределят ефективно, защо са тук?\", попитаха родителите на деца с увреждания. \n\"Срещата на управляващите с майките на деца с увреждания е шум в системата и няма да реши проблемите. Управляващите лъжат хората, защото не им излизат сроковете\", категоричен бе зам.-председателят на ПГ \"БСП за България\" Антон Кутев по време на срещата. Той е убеден, че управляващите ще заглушат протестите с пари. Кутев бе категоричен, че проектозаконът за личната помощ ще може да бъде приет в края на годината, а ключовият проектозакон - за социалните услуги, няма да бъде готов до края на декември и няма да влезе в бюджета. Кутев припомни, че преди 4 месеца БСП инициира подобна среща и оттогава нищо не се е променило. \"Имаше и дебат в парламента по темата. Предложихме решения, които не се приеха, само защото са на БСП\", каза депутатът и припомни обещания на управляващите проблемът с ТЕЛК да се реши още през 2017 г. \"Има неща, за които трябва да се взимат бързи решения. Времето за решаване на проблемите беше достатъчно дълго. Проблемът седи от 7 години. Ако министърът е от година и нещо, депутатите на ГЕРБ са от повече от 7 години\", коментира Кутев.   \n \t\n", "date": "2018.10.05", "title": "Властта унизи родителите на деца с увреждания"}
{"url": "http://www.duma.bg/node/176534", "text": "Сагата около ремонта на столичната улица \"Граф Игнатиев\" и площадите около нея продължи и вчера. След като в началото на седмицата бдителни софиянци хванаха редица дефекти и пропуски при ремонта около трамвайните релси и полагането на настилки, вчера на подбив бяха взети и плочките пред църквата \"Свети Седмочисленици\". \nВ социалните мрежи дилемата е дали това са плочки за баня, балатум и дали случайно идеята на избора им не е \"там да се самоубиват епилептици\". \nПо-късно в дискусията се включи и зам.-кметът по транспорта Евгени Крусев, който обясни, че бетоновите павета пред църквата са от Македония, не от Китай. Площад с такава настилка имало и в Мюнхен. Това не е мрамор, тези павета имат съответната износоустойчивост и качества против хлъзгане при мокро време, заяви още Крусев.  \nАвторът на проекта арх. Иво Панталеев пък заяви, че всеки може да каже всичко, но той не ползвал социалните мрежи, защото се омерзявал от хейтърството.   \n \t\n", "date": "2018.10.05", "title": "Столичани с нападки и срещу плочките пред \"Св. Седмочисленици\""}
{"url": "http://www.duma.bg/node/176536", "text": "БАБХ се опитва да подготви общественото мнение за предстоящи санкции от ЕК заради неспособността й да се справи с последиците от чумата по дребните преживни животни. Това става ясно от парламентарно питане на депутата от \"БСП за България\" Кристиан Вигенин към земеделския министър Румен Порожанов. Според него това се разбира от съобщението на БАБХ от 28 септември, в което се посочва, че ще има: \"Нови санкции на България заради бойкота на стопани срещу ветеринарните власти\". Вигенин, заявява, че това са некоректни внушения. Защото по-надолу в съобщението се уточнява, че санкциите биха се разпростели и върху Хасковска област заради продължаващото разпространение на болестта. \nЗаради това народният представител пита Порожанов каква е реалната причина за предприетите от ЕК действия при положение, че министърът, а и директорът на БАБХ вече се похвалиха с висока оценка от комисията за предприетите от тях мерки. Кой и как ще поеме отговорност за продължаващата неспособност на БАБХ и на Министерството на земеделието да преодолеят проблема с чумата по дребните преживни животни, пита Вигенин. \nДепутатът е депозирал още един въпрос към Порожанов по същия проблем, свързан с начина, по който болестта е влязла в България. Чрез каква процедура са определени фирмите изпълнители на дезинфекцията по границите и конкретно на граничните пунктове с Турция, пита Вигенин. Той чака информация от министъра и как се определят и в какъв размер финансовите отношения между държавата и фирмите изпълнители. Какъв контрол осъществява БАБХ за качествената дезинфекция, пита още депутатът.   \n \t\n", "date": "2018.10.05", "title": "Кристиан Вигенин: БАБХ не може да се справи с последиците от чумата"}
{"url": "http://www.duma.bg/node/176537", "text": "Всеки трети българин е готов да замине на работа в чужбина без предварително да е подписал трудов договор. В същото време над 30 на сто от хората у нас до 30 години обмислят възможността да работят извън България. Това сочат данни от проучване на фондация \"Фридрих Еберт\" и Института за икономика и международни отношения. Tази година темата на изследването е \"Отражение на трудовата миграция върху българската икономика\". Важна част от проекта е социологическо проучване, в което се изследват мотивите и нагласите за трудова емиграция.  \nНа въпроса \"Обмисляте ли временно или трайно да си потърсите работа в чужбина\" 23% отговарят положително. Основният дял е на хора между 18 и 40 години. При по-възрастните процентът на желаещите на работят навън намалява. Повечето от заявилите интерес към трудова миграция са мъже, а 80 на сто живеят извън столицата, сочи още проучването. В същото време едва 2 на сто от кандидат-емигрантите искат да останат да живеят навън завинаги. Повечето са готови първо да опитат или да живеят зад граница до 5 години.  \nОсновните причини за търсене на работа в чужбина са по-високо заплащане, по-добри социална система и здравеопазване. Близо 40% на сто от хората не биха заминали, ако получаваха у нас заплата между 1000 и 2000 лв. Толкова са и онези, които ще бъдат мотивирани да останат при заплати между 2000 и 3000 лв. Само 1% заявяват, че няма заплата, която да ги накара да не заминат.   \n \t\n", "date": "2018.10.05", "title": "Всеки трети e готов да тръгне за чужбина без трудов договор"}
{"url": "http://www.duma.bg/node/176538", "text": "Альона Нейкова, \nнаш пратеник \n\"Ще е голям срам, ако позволим сред българската ни общност в Украйна да се проведат асимилационни процеси\", заяви вицепрезидентът Илияна Йотова по време на официалното си посещение в Бесарабия. Тя гостува в Бановка и Криничное, където разговаря с кметовете на тези и на някои съседни села. Представители на местната власт настояха за по-ефективни връзки с държавата ни, за да може българската общност в региона по-категорично да отстоява правата си. Административно-териториалната реформа заплашва да размие компактността на етническото ни население в Украйна, алармираха кметовете. Жителите на този регион ревностно пазят българските си корени, гордеят се, че тачат традициите и организират етнографски изложби. \nПреди това Йотова бе поканена във Всеукраинския център за българската култура в Одеса, където бе посрещната от наши сънародници, живеещи в Украйна. След тържествения концерт, на който деца рецитираха \"Земя като една човешка длан\" и пяха \"Хризантеми\", се състоя и разговор на вицепрезидента с хората, които споделиха своите тревоги и надежди. \nНай-важното за нас е да запазим изучаването на българския роден език, уточни депутатът във Върховната Рада Антон Кисе. \"Всички постижения, които имаме в Одеска област и Бесарабия, се дължат на него, на компактното население и на българското ни самосъзнание. Историята я знаем не от учебниците, а от преките разкази на нашите предци. Но за да имаме бъдеще, необходимо е да се наблегне на увеличаването на часовете по български в училищата и изграждането на добра инфраструктура\", подчерта той. \n\"Тук срещнах хора, които говорят за Отечеството си с безпределна любов и вяра\", сподели Илияна Йотова. Според нея проблемите не са един или два и надали всички ще могат да се решат веднага след посещението й в Украйна. \"Важното е, че бяхме заедно. Когато хората се чувстват част от една общност, всичко става по-лесно и се създава впечатлението, че проблемите ще намерят своето решение. Именно по тези земи за първи път чух да се говори за България-та. Така членувано името на Родината ни показва, че се приема като нещо много голямо, като мечта. Искам да ви уверя, че ние, заедно с президента Румен Радев, като представители на българската държава, стоим зад вас. Но в мен остана тревожното чувство, че езикът ни се топи. Не зная дали това се дължи на административна политика или в нас липсва онзи пламък, който да поддържа българския сред сънародниците ни в Украйна. Ще настояваме пред властите за развитието на този регион, за осигуряването на поминъка на хората, за да не обезлюдеят селата в Бесарабия\", категорична бе Йотова.   \n \t\n", "date": "2018.10.05", "title": "Асимилация заплашва българите в Украйна"}
{"url": "http://www.duma.bg/node/176492", "text": "Английска версия на хита \"Да не спим\" пусна младата певица Йоана. Песента \"Issa Game\" е поредният проект на \"Вирджиния рекърдс\", с който лейбълът търси реализация на артистите си извън България. Положителна енергия - това споделят, че усещат всички, чули дебютния сингъл на талантливата изпълнителка. Още повече щастливи емоции предизвиква и самата тя, когато се качи на сцена. Дебютният й сингъл \"Да не спим\" излезе преди малко повече от месец и доста бързо успя да заеме челни позиции в официалната еърплей класация за български песни и да се нареди сред хитовете в чартовете на някои музикални медии. \"Очарована съм от успеха на дебюта ми и от това, че песента намери своята публика. Благодаря на всички прекрасни #yowners, които ме вдъхновяват и радват постоянно. Мечтая си \"Issa Game\" да постигне успех и извън България\", споделя Йоана. \n\"Issa Game\" излиза с лирик видео, в което са използвани непоказвани досега кадри от заснемането на клипа към \"Да не спим\".    \n \t\n", "date": "2018.10.05", "title": " Йоана пусна английски вариант на \"Да не спим\""}
{"url": "http://www.duma.bg/node/176496", "text": "Пловдив ще е домакин на Държавното първенство по бодибилдинг и фитнес на 6 и 7 октомври. Финалите в съботния ден от 11 ч. ще са в следните категории: бикини фитнес - жени; бикини фитнес - мастерс; физик - ветерани мъже; класически бодибилдинг - ветерани; физик - мъже; мускулеста физика - мъже; бодибилдинг - ветерани. В неделя от 11 ч. са финалите по класически бодибилдинг - мъже; фитнес - жени; уелнес фитнес - жени; бодифитнес - жени; физик - жени; бодибилдинг - мъже. Състезанията ще са в Международен панаир Пловдив, Палата 7. Събитието всъщност е квалификация за Световно първенство и на него ще се определи съставът на българския национален отбор, който ще замине за Бенидорм, Испания. Наред със състезанията ще има и фитнес експо на спортни дрехи, хранителни добавки и аксесоари с изложители от цялата страна, които обещават големи намаления и атрактивни цени специално за уикенда, а също така възможности за тестване и дегустация на различни продукти. \nСамо седмица преди участието си на Професионално състезание в Доминиканската република в топ форма Добри Делев ще бъде гост-позьор на държавното първенство в Пловдив. Професионалистът, стъпил на сцената на \"Мистър Олимпия\", ще се изяви под тепетата на 7 октомври (неделя). Освен това специална церемония ще събере на сцената всички абсолютни шампиони на България от 1998 до 2018 г., съобщи на ДУМА д-р Светомир Хубенов.   \n \t\n", "date": "2018.10.05", "title": "Първенство по бодибилдинг и фитнес завладява Пловдив"}
{"url": "http://www.duma.bg/node/176498", "text": "Ръкописно писмо от Алберт Айнщайн, известно като \"Божието писмо\", с негови мисли за Бог, религията и търсенето на смисъла на съществуването, ще се продава на търг в Ню Йорк, оценено на стойност до 1,5 млн. долара, съобщи аукционната къща \"Кристи'с\". Писмото на Айнщайн, чието име е синоним на гений, е написано на немски от Принстън, Ню Джърси, до германския философ Ерик Гъткинд година преди легендарният физик да умре през 1955 г. \"Думата Бог за мен не е нищо друго освен изражение и продукт на човешките слабости, а Библията е колекция от ценни, но все пак по-скоро примитивни легенди\", пише физикът, най-известен с теорията си за относителността. \"Никакво тълкуване, без значение колко умело, може да промени (за мен) нещо по въпроса.\" Писмото от една и половина страници ще бъде пуснато на търг на 4 декември и аукционната къща очаква то да донесе между 1-1.5 млн. долара. То е било предложено на търг през 2008 г., когато е купено от частен колекционер за 404 000 долара.    \n \t\n", "date": "2018.10.05", "title": "\"Божието писмо\" на Айнщайн отива на търг"}
{"url": "http://www.duma.bg/node/176463", "text": "Дванадесет барабанисти излизат на сцената. Започват да удрят барабаните. Барабанят по големия тайко-барабан, изработен от 500-годишно дърво. Това е техният талисман, това е свещеният барабан на \"Ямато\". Те движат телата си, в стремеж да докоснат барабана с душите си, като създават мощна енергийна вълна. Представленията им са толкова интензивни, че карат сърцата на зрителите да туптят по-силно, а телата им да подскачат от радост. Публиката на техните концерти е непреодолимо завладяна от ритъма на барабаните, а телата им се издигат в синхрон с мощните звуци. Тази група, идваща от красивата префектура Нара в Япония, винаги ни очарова с оригинален и иновативен подход към традиционните японски музикални ударни инструменти уадайко. \"Ямато\" са олицетворение на японския дух, \"Ямато\" са разтърсващ звук, който ни кара да усетим нови и вълнуващи емоции. \nГрупата на японските барабанисти \"Ямато\" е създадена през 1993 г., когато дебютира на фестивала в Тойчи, Кашихара-ши в областта Нара с оригиналната композиция на създателя на състава Маса Огава \"Hyu-ga (Изгрев)\". Оттогава са изминали 25 години. Досега японските барабанисти са свирили в 54 държави в над 3500 спектакъла и пред 6 милиона зрители. Техните изпълнения винаги са се радвали на отлични отзиви от публика и критика; през годините славата им се разпространява лавинообразно надлъж и шир, а британските медии нарекоха техния звук \"Музиката на тялото\". \n\"Искаме да сме креативни\" - това е мотото на \"Ямато\". Ето защо, освен че свирят заедно, членовете на групата живеят в една общност и се стремят да творят и да създават всичко сами. Това включва музикалните композиции, театралните продукции, театралните декори, общата визия за осветление, хореография, техники на изпълнение, костюми, грим, сценични настройки и реквизити... Дори палките за барабаните - т. нар. бачи, използвани в представленията, са изработени от тях самите. Този начин на живот и поглед към света е в основата на изпълненията и успеха на \"Ямато\" по целия свят. Изкуството на уадайко е вдъхновявало много хора от древни времена. Японските барабанисти съхраняват тази традиция в сърцата си и продължават да я пресътворяват и вплитат в своето модерно и енергично изкуство. \nНовата програма на \"Ямато\" - \"The Challengers World Tour\", ще бъде представена на 13 ноември във Варна, на 15 ноември в Пловдив и на 18 ноември в София, научи ДУМА от Маргарита Борисова.   \n \t\n", "date": "2018.10.05", "title": "\"Ямато\" завършва своето европейско турне в България"}
{"url": "http://www.duma.bg/node/176448", "text": "От 1 до 8 октомври Нобеловите комитети за медицина и физиология, физика, химия и икономика обявяват избраниците си за най-престижния научен приз. Същото важи и за Нобеловия комитет за мир, посочващ личността, която най-много заслужава наградата в тази област. \nМихаел Сулман е дългогодишен директор на Нобеловия фонд. Той знае много подробности за завещанието на Алфред Нобел, за номинациите и лауреатите, и е наясно с какви ли не куриози. Част от тях споделя пред специализираното списание Applied Physics. \nЗавещанието на Алфред Нобел не е юридически заверено и поради това мнозина го оспорват. Навремето шведският крал Оскар II се среща с Емануил, племенника на великия изобретател, подхвърля, че Дмисълта да хвърлиш парите си на учените е безумнаУ, и го съветва да се включи в борбата за наследството.  Емануил парира интригантските напъни на монарха и заявява, че уважава волята на чичо си и напълно й се подчинява. Връщайки се в хотела, той разказва случката на съпровождащия го прислужник. ДВеднага напуснете Швеция, проявили сте неуважение към нейния суверен и ще бъдете наказаниУ, съветва довереникът. Въпреки недоволството си шведският крал преглъща горчивия хап, наречен завещание на Нобел. Повечето спорни въпроси около него са уредени, остава само един - юридическият наследник, който трябва да се разпорежда със средствата  (Алфред Нобел описва в завещанието си как да се разпределят парите му, но забравя да посочи кой да направи това). След дълго умуване на 29.06.1900 г. крал Оскар II подписва указ за учредяване на Нобелов фонд. \nДЧесто срещам в пресата термина \"Нобелов комитет\", но всъщност става дума за няколко комитета, всеки от които определя лауреатите в съответна област\", пояснява Сулман. Той припомня, че до 1933 г., когато Хитлер идва на власт, най-известните научни центрове се намират в Германия и поради това в този период немците водят по брой на присъдените Нобелови призове. След развихрянето на фашизма най-добрите специалисти от родината на Гьоте и Шилер бягат отначало в Англия, после в САЩ.  \nМежду 1901 и 2017 г. Нобелови награди са присъдени 585 пъти на 892 учени и 24 организации.  \nОт средата на миналия век  престижният приз най-често е с адрес USA  На второ място по брой на нобелистите е Великобритания. Следват Германия и Франция. Един от световните инкубатори на отлични специалисти - Русия - е едва на десето място. Главната причина е сталинизмът - навремето контактите на съветските учени са ограничавани само в рамките на собствената им държава.  \nДЗа съжаление и сега руснаците рядко се номиниратУ, продължава Сулман. Нобеловият лауреат Иля Пригожин, който живее в Брюксел, споделя с него: ДМного ми е обидно, че учени като Гамов, Боголюбов, Зелдович и Колмогоров не получиха висшия приз - сънародниците ми предлагат чужденци, аз обаче номинирах последните двама от изброенитеУ. \nПричината за ослушването в номинациите вероятно е съперничеството между научните школи.  \nСветовноизвестният шведски химик Сванте Арениус например е недолюбван от учените в университета на Упсала, понеже не е от тяхното братство. Той получава Нобелова награда благодарение на свои чуждестранни колеги, които го номинират. \"Чужд сред свои, свой сред чужди, това е отвратително\", тъжно констатира шефът на Нобеловия фонд. \nОтвратителна е и постъпката на германеца Вилхелм Рьонтген, първия нобелист по физика. Той изпраща на Нобеловия комитет в тази категория писмо с молба да не присъжда премията на Алберт Айнщайн  Голям скандал възниква  и в 1901 г. във връзка с наградата по литература. 49 шведски писатели начело с Август Стриндберг \"бомбардират\" Нобеловия комитет с писмен протест, защото първият лауреат е френският поет Рене Сюли Прюдом, а не руският писател Лев Толстой. \nНаградата за мир през 1936 г. е присъдена на немския пацифист Карл фон Осецки за приноса му в разобличаването на германския милитаризъм. Това вбесява Хитлер. Той забранява на сънародниците си да приемат приза, изпраща Осецки в концлагер и го убива. Фюрерът учредява собствена научна награда ДТя дава възможност на немците да избегнат униженията пред Нобеловите комитетиУ, високопарно заявява Хитлер.  \nМихаел Сулман е категоричен: ДГафове по време на тържествената церемония за връчване на наградите няма, защото специални хора предварително разясняват на лауреатите как да станат от мястото си, накъде да тръгнат, как да се държат, какво да кажат и т.н.У.  \nНобелистите, които не се понасят или враждуват помежду си, никога не сядат един до друг. Местата им са максимално отдалечени. Но има и случаи, когато върли неприятели забравят дрязгите и се сдобряват именно в Стокхолмската концертна зала, където се връчват всички призове, с изключение на този за мир, и в норвежкия Стортинг, където получават наградата си пацифистите. Принципът \"нищо човешко не ми е чуждо\"  важи и при учените. \nНобеловите награди често се присъждат на близки роднини. Рекордът в това отношение принадлежи на фамилията Кюри. Призът е връчен два пъти на Мария Склодовска и веднъж на съпруга й Пиер, на дъщеря им Ирен Жолио и на зетя Фредерик Жолио. Нобелисти са още Джоузеф и Джордж Томпсън - баща и син, съпрузите Херта и Карл Кори, братята Ян и Николас Тинберген. Отличените с приза Ц първенци още в началното училище Учените, получили висшия приз, обикновено разкриват таланта си рано и са отличници още в началното училище. Освен че са изключително способни, те знаят отлично какво искат и как да го постигнат. Завършват колеж на 19-20 години и на около 25 вече са доктори на науките. Стремят се да учат в големите изследователски центрове, преподават им световноизвестни учени. \nСветовноизвестните учени също търсят и избират за свои ученици талантливи студенти. Ето как видният биохимик Ханс Кребс описва този процес: ДАз съм ученик на Нобеловия лауреат Ото Варбург, който е ученик на Нобеловия лауреат Адолф фон Байер, учил при големия химик Кекуле, чийто преподавател е физикът Гей-Люсак, възпитаник на БертолеФ. Нобеловата награда Лауреатите - светлокоси, синеоки и обичат музиката Според интересна статистика Нобеловият комитет демонстрира предпочитания към учени, отговарящи на следните условия. Работят в Кеймбридж, Оксфорд, Йейл, Харвард или Масачузетския технологичен институт. Родени са през септември, май и юни. Женени са само веднъж. Кожата им е светла, косата - руса или светлокестенява, очите - сини.  \nПовечето нобелисти предпочитат бирата пред останалите напитки. Доста от наградените с висшия приз свирят на някакъв музикален инструмент, обичат поезията и джаза и са вегетарианци,   Алфред Нобел Без премия за литература през 2018  Шведската академия, която връчва Нобеловите награди за литература, обяви, че тази година няма да посочи никого заради сексскандала, чийто главен герой е съпругът на дама, членуваща в нея. Въпросната дама е Катарина Фростенсон, известна поетеса и писателка. През ноември 2017 г. 18 жени обвиниха в сексуален тормоз нейния мъж  - френския фотограф Жан-Клод Арно, който ръководи културен проект, финансиран от Шведската академия.  \nДо този момент вината на Арно не е доказана.   \n \t\n", "date": "2018.10.05", "title": "Кралски интриги срещу завещанието на Нобел"}
{"url": "http://www.duma.bg/node/176504", "text": "Един полицай бе убит и шестима ранени при стрелба в американския щат Южна Каролина. Предполагаемият нападател е задържан. Служителите на реда били простреляни в град Флорънс при опит да изпълнят заповед за арест. Инцидентът станал в богат квартал. Нападателят се предал след преговори. \nМного представители на американските власти, включително президентът Доналд Тръмп, реагираха на стрелбата. \"Признателни сме, завинаги за това, което правят нашите сили на реда\", написа Тръмп в туитър.   \n \t\n", "date": "2018.10.05", "title": "Стрелба в Южна Каролина"}
{"url": "http://www.duma.bg/node/176508", "text": "Държавният глава на Сърбия Александър Вучич отмени състоянието на най-висока степен на бойна готовност на армията. Това съобщи електронното издание на белградския ежедневник \"Курир\". Стана известно, че в сутрешните часове вчера Вучич е изпратил заповед на министъра на отбраната и на началника на Генералния щаб на ВС на Сърбия за \"деангажиране на силите за бързо реагиране\". \n\"Войската на Сърбия, в сътрудничество с останалите структури за сигурност и в съответствие с наредбите на Върховния главнокомандващ, ще продължава да следи ситуацията със сигурността и е готова във всеки един момент да защити държавата и всички граждани, независимо от това къде живеят\", увериха от Министерството на отбраната на Сърбия. \nПрезидентът на западната ни съседка разпореди привеждането на армията в най-висока степен на бойна готовност на 29 септември, когато държавният глава на Косово Хашим Тачи посети язовира \"Газивода\" в северната част на страната. Той бе охраняван от няколко десетки членове на косовските специални сили РОСУ.   \n \t\n", "date": "2018.10.05", "title": "Вучич отмени бойната готовност"}
{"url": "http://www.duma.bg/node/176474", "text": "\"У нас има разделение на млади и стари изпълнители\" - Как се чувствате пред прага на толкова грандиозно събитие? \n- Това са два юбилея, събрани на куп! Предизвикателството е доста голямо, много колеги и музиканти ще излязат на сцената, ще има и балет. Усилено правим репетиции, надявам се всичко да мине чудесно. \n- Какво по-специално подготвяте за вашите почитатели? Ще ги изненадате ли с нещо? \n- Изненада ще бъдат голяма част от дуетните ми изпълнения, които ще са с колеги, мои приятели, гости. Всичко ще бъде на живо. Най-голямата изненада обаче е финалната песен \"Родина\", която ми написа Краси и с нея ще завърша концерта. За първи път в живота си пея песен, посветена на нашата родина, на България. Това е доста вълнуващо за мен. \n- Имате ли композиция, която ви представя по най-добрия начин? \n- Общо взето, всички слагат за моя емблема  \"Необясними неща\" или \"Мой стих\". Но лично аз харесвам и много други песни, сред които \"Както съм била\", \"Що ли те чакам още\", \"Писмо до татко\", \"Една сълза\". Нямам песен, с която да се самоопределям, моите текстове са толкова хубави, те са така измислени, че в \"Автопортрет\" например бих могла да опиша себе си. Нещата, които винаги съм пяла, са били смислени и с определена насоченост към някого и дори често са ме питали дали напълно се отъждествявам с някоя от песните си. Има такива, които биха ме отъждествили като мен самата, но не всичките. Аз винаги съм пяла за любов, за весело настроение, пр. \"Бум-бум\" да има много шум... За съжаление, не мога да изпея всичко на този концерт, имам и невероятни балади. Направихме с Краси Гюлмезов подбор, който да включва по-нови и по-стари песни. Концертът да не напомня само за отминалото време, а да е поглед и към настоящето, и към бъдещето. \n- Кои са необяснимите неща за вас? Чудесата във вашия живот? \n- Много необясними неща има за мен, но те повечето са свързани в човешки план, разбира се, има и в професионален. Например необяснимо ми е - накъде се развива музиката и какво предпочитат да слушат младите днес. Необяснимо ми е, че в XXI век продължават да съществуват домашно насилие, хора, които ровят в кофите за боклук, възрастни, които не могат да преживяват с пенсията си и т.н. Има доста все още необясними неща. Реално погледнато обаче текстът не носи такова послание. Самата песен е излияние на един поет, който пише за неговите необясними неща. И на мен ми трябваше доста дълго време, за да схвана точно идеята на поета. Той казва, че в неговия стих е открил надежда, както и аз с някои от моите песни може би давам надежда... С усмивката си насърчавам хората, показвам им живота от по-хубавата страна. Смятам, че хората на изкуството трябва да имат послание, да дават стимул, пример и оптимизъм. Защото времето е наистина доста различно от това, което беше, когато бяхме млади. Днес и потребността от музика е съвсем по-друга, не е като при нас, да не говорим за начина, по който сега се става певец... \n- Разкажете как беше по вашето време, как се ставаше певец тогава? \n- При нас беше съвсем различно, за да станеш популярен, трябваше да изминеш голямата стълбичка от Консерваторията, Естрадния отдел, да те забележат, да започнат да пишат песни за теб, да се наложиш като звезда. Нямаше големи фирми и продуценти, които да застанат зад гърба ти. Ние правехме абсолютно всичко сами. Освен това, в радиото съществуваше комисия, която преди да се  пусне една песен в ефир, казваше дали й харесват изпяването, музиката, аранжиментът, текстът. Имало е и моменти, в които са ни връщали неща. Докато сега всеки, който поиска, може да напише текст, без никой да го цензурира и да го въртят по съответните радиа. \n- В днешно време по-лесно един млад изпълнител излиза на сцената, но по-трудно остава на нея. Не е както при вас... \n- Има го този момент, защото, излизайки от някой формат, човека го вземат под крилото си  продуценти, те създават музика за него, обличат го по определен начин, както те го виждат. Доста от младите изпълнители не остават дълго. Времето е истинският съдник на творците, факторът, който определя дали един певец ще се знае и помни от поколенията или бързо ще бъде  забравен. От друга страна, си казвам, че младите също имат право на избор, на своята музика. Аз съм една от първите, която записа две песни с Румънеца и Енчев, които бяха в насока рап и поп, но някак си бяхме изпреварили времето, още не беше дошъл моментът да се възприеме такава музика. Докато сега мнозинството от младите изпълнители са залети от този американски модел. И когато ги слушам, пътувайки към определени радиа, тях ги въртят в две-три, където нас не ни пускат, мога смело да кажа, че не отличавам коя е певицата и как се казва, въпреки невероятното медийно присъствие. \n- Наблюдаваме и друг парадокс - българската песен все по-малко звучи в национален ефир в сравнение с английската например, защо се получава така? \n- БНР пази всичките ни записи от времето, когато пеем, но въпреки това не ни излъчва. БГ радио също не пуска по-новите мои неща, които правя непрекъснато, минават през определени предавания, но сякаш не се завъртват толкова много. Това касае не само мен, а колегите от моето поколение. Скоро имаше подписка за повече българска музика да звучи в националните радиа, мисля, че влезе в НС. Доста от колегите ми отказаха да застанат зад тази идея, защото казаха, че това не им гарантира, че ще ги излъчват. Те смятат, че пак ще продължат да пускат само младото поколение. Може би звучим на младите музикални редактори ретро, но залите на нашите концерти са не само препълнени - публиката пее с нас песните ни! Получава се парадокс - въртят се еднотипни песни, други пък са любими... Не се оплаквам, но просто го отчитам като факт и си казвам, че може би това е новото време и така трябва да бъде. \n- Очевидно се нарушава някъде балансът... \n- Трябва да има баланс, но няма такъв. В Русия например едва ли въртят само най-новите изпълнители, без да пускат големите си имена. Песните на младите в Македония са съвсем различни от нашите, те имат рапъри, но си държат на един  интелигентен музикален вкус. В Гърция също се пускат популярните и младите изпълнители, докато при нас сякаш има някакво разделение. Тук няколко радиа излъчват само и единствено определен комплект от изпълнители. А всички ние от моето поколение все още работим, продължаваме да пътуваме и правим хубави съвременни неща, които няма къде да бъдат представени.        \nИскам да поканя чрез вас всички мои почитатели, които имат желание да дойдат, защото има достатъчно места. Тези, които нямат възможност да плащат скъпи билети могат да дадат толкова, колкото имат, и никой няма да бъде върнат! Концертът ще бъде излъчен в празничната програма на БНТ в края на годината. Живот и здраве, може по-нататък да се повтори или да го направим в по-малък вариант в няколко града на страната.   \n \t\n", "date": "2018.10.05", "title": "Времето е истинският съдник на творците"}
{"url": "http://www.duma.bg/node/176505", "text": "Британското правителство обвини руското военно разузнаване, че стои зад най-малко четири големи кибератаки по света. От Националния център за киберсигурност съобщиха, че сред целите са фирми в Русия и Украйна, американската Демократическа партия и телевизионна мрежа във Великобритания. \nЗа първи път Великобритания пряко обвинява руското военно разузнаване за враждебни действия в киберпространството. Външният министър Джеръми Хънт заяви, че Великобритания и нейните съюзници ще покажат на света, че Русия стои зад кибератаките и ще отговорят на опитите за подкопаване на международната сигурност. \nТози ход на Лондон е част от кампанията на правителството да изложи на показ действията на тайни организации, които се предполага, че стоят и зад опита за отравяне на Сергей Скрипал в Солсбъри. Особено внимание е отделено на проникването във файловете на Световната антидопинг агенция след забраната на руски спортисти да участват на олимпиадата в Рио де Жанейро. Спомената е и кибератаката, наречена Bad Rabbit, която засегна няколко страни, сред които Русия, Украйна, България, Турция, Германия и Япония. \nМеждувременно Холандия се похвали, че е осуетила кибератака срещу Организацията за забрана на химическите оръжия (ОЗХО). Зад атаката стояли четирима руски агенти, които били изгонени от страната. Четиримата руснаци били заловени с оборудване за шпионаж в хотел до централата на ОЗХО. Четиримата заподозрени имали дипломатически паспорти. Сред тях е имало експерт по IT и агенти, уточниха холандски представители. Те заявиха, че заговорът е бил разкрит с помощта на Великобритания и САЩ.   \n \t\n", "date": "2018.10.05", "title": "Лондон обвини Русия в кибератаки по света"}
{"url": "http://www.duma.bg/node/176478", "text": "- Малко ни е! Хлябът трябва да стане три пъти по-скъп. Водата - пет пъти. Данъците - десеторни. Токът - пет пъти. Достъпът до здравеопазване - само при предсмъртни конвулсии. Та белким се усетим, че тия, дето ни управляват - в момента, опозиция, общински, кметове... всичките са за каторгата. Докато ги търпим да се гаврят с нас, си ги заслужаваме. \n- А цената на газта е една и съща спрямо 2015 година, просто това увеличение цели да пълни джобовете на някои олигарси в България, на гърба на народа!!! И това няма да е последното увеличение, догодина пак, после пак и пак, и пак, докато не излезе народа и не ги изтрепе... Защото тези сметки вече са непосилни за плащане!! Хора, отказвайте масово да плащате парно и топла вода! Всички масово!!! Купувайте си жилища без топлофикация, това са изедници, чиста мафия!!! А топлофикация трябваше да е най-евтиното отопление, уви, оказа се супер лукс!!! \n- Какво ме интересуват борсовите цени на тока на царевицата на житото, ако тук се произвеждат бол. Такива като теб изнасят евтиния ток, хлебната пшеница а внасят скъп ток и фуражна пшеница да печелят. Една държава, ако не може да покрива своите нужди от хранителни и нехранителни продукти при евентуално военно положение, а чака бананите от Еквадор, значи тази държава е фалирала от такива играчи като теб и сме лесна плячка за всеки, който реши и никакви Ф16, Грипен не могат да ни спасат, а само ЧЕЗ да ни спре тока и сме капитулация. Дотам ни докараха тези разбойници. \n- През зимата на 2012-та цената на газа е 699,10 лв. Цената на парното е 83 лв... Цената на хляба е 0,90 лв... Сега цената на газа ще е 457 лв. Прогнозната цена на парното е около 93 лв. Цената на хряба е около 1,30. С около 250 лв. по-ниска цена на газ... Приходите в бюджета от ДДС растат... За сметка на приходите от ДДС от лотарийните билети на Прасчо и СИЕ... Три пъти по-ниско ДДС спрямо насъщния, топлото, учебниците за децата и т.н. Щото УЖ управляващите ни са \"грижат\" за нас... Търкайки еФтини билетчета, се топлите по-евтино... Изучавате и обличате децата си още по-евтино... \n- Как Тошо успя 40 години да държи едни и същи цени само с леки увеличения, а тия на 3 месеца ни свалят по 6 кожи. И тогава е имало повишение на бензин, петрол, газ и какво ли не. Но имаше държавен резерв, който балансираше цените. Нямаше газопроводи хъбове, но можеше да планираш живота си петилетки напред. Мавзолей да бяхте му издигнали народа да ходи при него като при светец. А сега кило банани по-евтини от кило хляб, където уж житото е наше. Как този фокусник успяваше да задържи цените толкова години, той е за Гинес или сегашните стопани на държавата са за изгонване. Но тогава нямаше Европейски съюз, нямаше ГЕРБ, нямаше самоковски учителки, които по негово време никога нямаше да видят Софийско жителство. Днес ми казаха, че в София на фирмите, доставящи твърдо гориво, им е забранено да го доставят и връщат парите на хората. Тотално обвързване към топлофикация без алтернатива дори без газификация. Такова чудо през 1300-годишната ни история не е било. А изказването на Иван Иванов беше, че цената на парното е висока, защото много желаещи за абонати имало. Та като искате парно те не могли да смогнат. Били втори в Европа по клиенти. Та някой питал ли ви е искате ли да сте клиент на Мародерското дружество топлофикация мен не... \n- Явно кабинет \"борисов - 3\" ще последва примера на \"борисов - 1\". За избори се стягат, помнете ми думата. Сега ще вдигнат цените на всичко, ще доусвоят още някой кредит или еврофонд, ако изпадне, и ще вдигнат бяло знаме. Следва служебно правителство, което ще опере пешкира и което ще е виновно за мизерията тук в следващите 10-15 г. Следва кабинет \"борисов - 4\" чист като сълзица. \n- Ех, преди беше много по-добре, като нямаше чатове и фейсбуци... Като вдигнат цените и народа излезе на улицата, а сега всичко чати в нета и цените си се вдигат, без никой да се страхува горе, че може да изяде лопатата...   \n \t\n", "date": "2018.10.05", "title": "Наз@ем от мреж@та"}
{"url": "http://www.duma.bg/node/176480", "text": "Има вероятност телевизиите у нас да продължат да набъбват, след като и създателят, и продуцент на национален фолклорен ансамбъл \"Българе\" Христо Димитров обяви, че подготвя подобен проект. Заявката за създаването на национална телевизия \"Българе\" (НТБ) той направи в столичния  киносалон \"Люмиер\", където по-късно беше премиерата на късометражния филм \"Спасителят на Европа\". Филмът е посветен на 1300-годишнината от историческата победа на хан Тервел при Константинопол през 718 г., съобщи БТА. \nДимитров обяви, че новата телевизия ще показва всичко добро, което се случва в България. Преди дни той вече представи програмната схема на медията и отбеляза, че до една година телевизията трябва да функционира според пълния първоначален замисъл. \nПо думите му телевизията ще акцентира на българския дух, а предаванията са разработени така, че да се търси доброто дори в лошите неща, които се случват.   \n \t\n", "date": "2018.10.05", "title": "И създателят на \"Българе\" гласи своя телевизия"}
{"url": "http://www.duma.bg/node/176481", "text": "Българската национална телевизия си е поставила за цел да отговори на потребностите и въпросите на зрителите за модерните технологии. Още миналата неделя БНТ отдели половин час от програмата си за новото предаване \"Улови момента\". Екипът и водещият Милен Атанасов ще информират за иновациите и научните постижения, които променят света около нас. Основната идея на предаването е не само да сме наясно с последния вик на техниката, но и да извлечем всички практически ползи от най-новите открития, уточняват от медията. \nВ 12,30 ч., веднага след неделната обедна новинарска емисия, \"Улови момента\" ще бъде излъчван по БНТ1. Предвидено е късно повторение по същия канал, както и две излъчвания по БНТ4. \nВодещият на новото предаване е един от авторите на рубриката на БНТ \"Зелена светлина\" и има дългогодишен опит като журналист и международен редактор в нюзрума на БНТ, уточняват от медията. Режисьори на \"Улови момента\" са Мария Христова и Добромир Паласков, сценарист е Биляна Бонева, оператор Владимир Богдански.    \nПредаването си е поставило и амбициозната задача да припомни позабравени традиции, постижения, занаяти и възможностите за съвременното им приложение и съчетаване с актуалните технологии. \"Хуморът и забавното отношение ще се съчетават със сериозно тестване на уреди, апликации, нововъведения в областта на технологиите, инструментите, храните и транспорта. Зрителите ще получат любопитна информация как да почиват активно и дори екстремно, как да си създадат здравословни навици или да развият енергийна независимост за домовете и офисите. Изобретения и иновации от ниво \"направи си сам\" до модерни технологии, развивани от мегакорпорации, намират място в предаването под формата на актуална информация от специализирани световни медии и канали\", обещават от \"Улови момента\".   \n \t\n", "date": "2018.10.05", "title": "БНТ пуска предаване за модерните технологии"}
{"url": "http://www.duma.bg/node/176482", "text": "Новият телевизионен сезон в България постави на дневен ред старите проблеми на предишните. За пореден път зрители се оплакаха от безкрайния поток чуждици и жаргонни думи, съпътстващи новинарски емисии, сутрешни блокове и предавания. В надписите пък често се промъкват липсващи пълни членове и правописни грешки, сигнализират наблюдателни българи. \nКога заменихме \"играчи\" с \"геймъри\", \"гледа животни\" с \"петва\"? Покрай различните предавания за нови технологии и навлизането на онлайн игрите у нас в много от тематичните нови се промъкнаха и термини, които обаче имат конкретно и не особено сложно или дълго съответствие с българския език. \nПолитиците също дадоха своя принос в подмяната на термини, а журналистите налагат техните нововъведения - документи и закони се \"входират\", а не се внасят в деловодството на парламента. \nМоже би и затова някогашните говорители вече са заместени от водещи, а някои от тях успяват да пробият въпреки леки правоговорни неточности или проблеми с изговарянето на определени звуци. \nМоже ли и трябва ли някой да следи за правоговора на журналистите и телевизионерите? Ако самите медии не се стараят да налагат стандарти за качество, няма смисъл и от външни указания. \nКакво ни предложи новият телевизионен сезон - обичайните реалити формати, готварски предавания и леки козметични корекции на телевизионни студия и медийни знаци. Твърде много от ефирното време е запълнено с жълти истории - зрителите са подробно информирани за личния живот, хранителните и питейни навици на публично познатите личности у нас и по света. Любопитни истории за пътешествия, деликатеси, музикални и спортни събития също препълват ефира. Анализаторските, исторически и дори документални предавания обаче са сведени до минимум във всички медии.  \nНационалната телевизия добави към програмата си и няколко нови предавания, сред които и спортно състезание. Отдели телевизионно време и за нови технологии. Макар да приюти в програмата си \"Стани богат\" или може би именно заради това, БНТ не посмя да бъде достатъчно амбициозна и да върне \"Минута е много\" или поне да го замени с друго подобно състезание за знания. Макар да е обществена медия, БНТ не разполага и с познатите от миналото детски телевизионни надпревари - отсъстват формати по подобие на позабравеното \"Бързи, смели, сръчни\" или \"Неделно междучасие\". Новото ръководство обаче твърди, че не е приключило с промените в телевизията, така че тези липси може би ще бъдат наваксани.   \n \t\n", "date": "2018.10.05", "title": "Телевизиите - изгубени без превода"}
{"url": "http://www.duma.bg/node/176499", "text": "МЕЖДУНАРОДЕН ДЕН НА УЧИТЕЛЯ. Обявен е през 1994 г. по решение на ЮНЕСКО, с което се отбелязва подписването на Препоръките за статута на учителите. Те са приети на 5 октомври 1966 г. в Париж на конференция, организирана от ЮНЕСКО със сътрудничеството на Международната организация по труда. ДЕН НА СТАРА ЗАГОРА. На тази дата през 1879 г. губернаторът на Източна Румелия Алеко Богориди полага основния камък за възстановяването на града, опожарен по време на Освободителната война. То се осъществява според изработената от чешкия строителен техник Любор Байер правоъгълна шахматна планировка. ПРАЗНИК НА БАНСКО. Отбелязва се в деня на обявяването на Балканската война през 1912 г., когато градът е освободен от османско робство от четата на Христо Чернопеев. Чества се от 1992 г. ПРАЗНИК НА СВИЛЕНГРАД. На този ден през 1912 г. градът е освободен от османско иго от Лейбгвардейския конен полк. Празникът е обявен с решение на ОбС от 1997 г. 1864 - РАЖДА СЕ ЛУИ ЖАН ЛЮМИЕР, ФРЕНСКИ ИЗОБРЕТАТЕЛ (УМИРА 1948 Г.). Заедно с брат си Огюст Мари Луи Николa (на снимката) са смятани за основоположници на киното и едни от първите сценаристи, режисьори и оператори. Първият им филм е \"Работници напускат фабриката \"Люмиер\" в края на работното време\". Трае 46 сек. и се прожектира за първи път на 21 март 1895 г. Направен е с апарат, наречен кинематограф, патентован година по-рано. През 1907 г. братята заснемат първия си цветен филм. Организират и първата платена публична прожекция на 18 декември 1895 г. в сутерена на парижкото \"Гранд Кафе\". 1878 - ИЗБУХВА КРЕСНЕНСКО-РАЗЛОЖКОТО ВЪСТАНИЕ - ВЪОРЪЖЕНА СЪПРОТИВА НА БЪЛГАРСКОТО НАСЕЛЕНИЕ ОТ МАКЕДОНИЯ ПРОТИВ БЕРЛИНСКИЯ ДОГОВОР. Освободени са 43 села, но турците преминават в настъпление. На 11 ноември е опожарена Кресна, същата участ постига още 12 села от Кресненското дефиле. Към края на ноември е разгромено въстанието и в Разложко. 1918 - УМИРА РОЛАН ГАРОС, ФРЕНСКИ ПИЛОТ (Р. 1888 Г.). Пилотира военен самолет по време на Първата световна война. През 1911 г. започва да участва в авиационни гонки и състезания в Европа. Загива в битка във френските Ардени. На него е наречен комплекс за игра на тенис в Париж, където се провежда Откритото първенство на Франция. 1956 - ОТКРИТ Е НАЦИОНАЛЕН ПАРК \"ШИПКА\". Обхваща историческите места, свързани с отбраната на Шипченския проход по време на Руско-турската освободителна война (1877-1878). Възпоменателните паметници, окопи, траншеи, землянки са организирани като музейна експозиция на открито. Първите паметници са руски и са съградени по инициатива на Главното командване на действащата руска армия през 1878-1881 г. със средства, осигурени от ковчежничествата на частите, сражавали се на Шипка.   \n \t\n", "date": "2018.10.05", "title": "Датата"}
{"url": "http://www.duma.bg/node/176484", "text": "Повече не може да се търпи това отношение към народа ни! Свършиха се и вярата, и надеждата, и  най-вече търпението на хората. Прекалиха управниците с всичко! А когато и \"хлябът наш насущний\" е с по-висока цена, тогава вече властта сериозно трябва  да се замисли какво прави. Цените на ток, вода, парно, на всички стоки и услуги отново са в луди подскоци, а управниците ни пеят песни за идващо благоденствие с увеличаване на заплатите. Особена \"щастливи\" трябва да бъдат възрастните, пенсионерите, защото ДОГОДИНА ги чака увеличаването на пенсиите им с 5,7%. Социалният министър Бисер Петков кротко и мило обещава, че \"средната пенсия най-после у нас ще стане 200 евро\"! То това си е чист геноцид! Докога пенсионерите у нас ще бъдат все на последно място за компенсации! Докога те ще \"финансират\" успехите на управниците?  \nСветът се чуди как оцеляваме ние, нещастните българи, с тия доходи! Ами ясно е, че не оцеляваме - мизерстваме, боледуваме и се топим. Може би точно това е целта! За какво са тия пенсионери! А какъв живот живеят у нас възрастните, се вижда още от външния вид на стотиците хора, показвани в телевизионните репортажи - тъжни, измъчени физиономии, беззъби уста, преждевременно състарени лица, без усмивки, без надежди! Погрозняха хубавите българи от \"благоденствието\", което им наложиха сегашните управници! \nНа обещания на управляващите за \"идващо светло бъдеще\" сме се наситили. Те приличат на древната приказка: \"Я камилата, я камиларя\". Никой не вярва на такива празни обещания! Дори и децата разбират, че това са залъгалки на управниците, с които те спасяват само себе си, но не мислят за хората. До обещаваното минимално увеличение скъпият живот, високите цените, ще са изяли всичките запаси и придобивки и това всъщност ще си е НАМАЛЕНИЕ НА ДОХОДИТЕ!  \nНе, повече не може така! Изчерпа се търпението на народа! Стига вече с това: \"Трай, коньо, за зелена трева!\" Ще повярваме на такива управници, които предварително компенсират доходите с толкова, с колкото е увеличаването на цените. Ще повярваме тогава, когато властниците ни споделят участта на хората и намалят първо своите доходи, защо бедността и участта на народа трябва  да бъдат за всички, трябва да се споделят! Ще има средства за компенсиране на оскъпяването на живота, когато управниците намалят броя на  скъпите си служебни возила,когато редуцират до минимум огромните си служебни разходи, включително и собствената си охрана. От кого така солидно се пазят? От своите избиратели? Ще живеят като обикновените граждани - изложени на набезите на крадците, мошениците и престъпниците! Новото време роди тези заплахи за всички ни, а управниците не се справят с тях! Нали демокрацията е равноправие? Тогава ще живеем равноправно - всички изложени  на рисковете на живота! Може би само тогава управниците ни ще се сетят, че трябва да осигурят спокойствието и на гражданите. \nА ако нашите властници се лекуват като обикновени пациенти, може и да направят медицинските услуги по-добри, по-достъпни и по-качествени. Защото те не знаят колко време се чака за прием при джипи, което има хиляди пациенти. И как лекарят си губи времето, за да вкарва в компютъра огромна информация от данни и често не му остава време да сложи дори една слушалка на болния. Но има и по-лошо, и още по-лошо, и най-лошо, когато въобще няма лекар или хора мрат заради безхаберие и липса уж на пари! Знаят ли нашите управници колко селища в страната ни са без лекар, без зъболекар, без аптека? Във времето на компютъра и това не се знае от Министерството на здравеопазването! Всяка година нашите университети \"произвеждат\" стотици, хиляди лекари, но не за нас, а за света! У нас болните  се увеличават, а смъртта дебне българите отвсякъде! \nИ в образованието е така - произвеждат се педагогически специалисти, но те не работят като учители, защото не е престижно, не е добре платено. И отново  липсват учители  - с хиляди! Моя близка тази година учи първокласници, но няма възпитателка, която да поеме учениците й след обяд и тя се нагърбва да работи и като възпитателка. Докога ще издържи да работи за двама? Пак ще се разчита на пенсионерите. А може би управниците ни ще внасят и учители? Както се внася всичко у нас - храни, плодове, зеленчуци... Когато и учители почнем да внасяме, тогава ние българи ли ще останем?   \nКого да питаме, като управниците не ни слушат, не ни разбират?! Те предпочитат да обикалят усмихнати света и да разказват за \"българското чудо\", да се хвалят, да приемат потупвания по раменете си за успехите си като властници! А жестоката истина е, че ние, обикновените граждани, издържаме многобройните си и некадърни управници и все \"болните носят здравите\"!  \nСъс своята \"Визия за България\" БСП дава сигнали, че българите можем да дочакаме промени за добро в своето житие-битие, но усилия за това са нужни и от наша страна. Заради собствената ни вяра.   \n \t\n", "date": "2018.10.05", "title": "Нито капчица вяра, нито грам търпение!"}
{"url": "http://www.duma.bg/node/176497", "text": "Кварталните улици са в трагично състояние, а са усвоени едва половината от планираните средства за ремонти \n- Г-жо Христова, от ГЕРБ отчетоха приходите и разходите в бюджета за 2017 г. на Столичната община и се похвалиха с 91% изпълнение. Какво се крие зад цифрите?  \n- Действително управляващите се похвалиха, че е налице изпълнение от 91% на бюджета за 2017 г. Но числото е подвеждащо, защото не са включени средствата от оперативните програми, чието изпълнение е само 44%. Наред с това дори 9% неизпълнение съставляват над 100 млн. лв. несъбрани приходи за града, респективно за 100 млн. лв. нереализирани дейности и обекти. \nСъщевременно анализът показва трайната тенденция при бюджетите на общината да се планират занижени приходи. Планирането на ненапрегнат бюджет гарантира изпълнението му и отчитането му като много добре свършена работа. \nТакова планиране беше налице и при бюджета за 2017 г. Тогава групата на общинските съветници от БСП представи свой алтернативен доклад, с който предложи увеличаване на приходната му част с 54 млн. лв., тъй като разчетите ни показваха, че някои от приходите са силно подценени, особено в частта данъчни приходи. Докладът ни беше отхвърлен, но сега отчитаните резултати показват, че сме били прави. \nПри данъчните приходи за 2017 г. се отчита 102,6% изпълнение, като числата силно се доближават до нашите предложения при данъка върху недвижимите имоти, данъка върху превозни средства, данъка при придобиване на имущество при дарения и възмезден начин и др. Като цяло, най-добро изпълнение на приходите в бюджета има там, където те се внасят под формата на данъци и такси от гражданите. \nНе така стои обаче въпросът с изпълнението на приходите, за които пряка отговорност носят ръководството на Столичната община и ГЕРБ. Пример в това отношение са доходите от общинската собственост като наем, реклама, общински пазари, дивиденти от дейността на общинските търговски дружества. Тази година, увлечени в стремежа си да докажат възможно най-голямо изпълнение, ръководството на СО и ГЕРБ си позволиха и счетоводни трикове. В доклада е посочено, че постъпилите в бюджета приходи от дивиденти са 9 млн. лв. при планирани 7 млн. лв. за 2017 г., което формира 102% изпълнение на годишния план. При направената справка установих, че постъпилите 9 млн. лв. включват и дивидентите за 2016 г. По този начин сметката излиза съвсем друга. Общата сума на дължимите дивиденти за двете години е на стойност 14 млн. лв. Всъщност излезе, че изпълнението е средно 64% за всяка година, а не 102% за 2017 г., както се отчита. Манипулацията с данните за действително събраните дивиденти не е случайна, тъй като те са израз на ниската ефективност и компетентност, с която ГЕРБ управляват общинските дружества.  \n- Как стои въпросът с разходната част от бюджета? \n- Основно внимание заслужава анализът на разходната част на бюджет 2017 г. Там бяха насочени и основните критики на общинските съветници от БСП, както и аргументите ни да гласуваме \"против\" този отчет. Анализът показва, че при редица дейности е налице ниска усвояемост на средства. Например при \"Отбрана и сигурност\" тя е едва 60,8%, при изграждане и ремонт на уличната мрежа - 70%, не са усвоени изцяло средствата в такива дейности като образование и здравеопазване.  \nНай-големият провал в разходната част е изпълнението на инвестиционната програма на Столичната община. Капиталовите разходи са \"черешката на тортата\" на всеки бюджет, но те са и критерий за административен капацитет и умение да се управляват инвестиционните средства. През годините, в които ГЕРБ управляват София, се наблюдава неизменно един и същ подход - при приемане на общинските бюджети инвестиционните програми и обекти в тях широко се рекламират и представят на гражданите, но когато настъпи моментът да се отчете изпълнението им, ентусиазмът на ръководството на общината и ГЕРБ изчезва и въпросът удобно се неглижира.  \nЗа 2017 г. инвестиционната програма на Столичната община е в размер на 435 млн. лв., от които 275 млн. лв. са по оперативни програми. От цялата сума са усвоени само 268 млн. лв., или 57%. При оперативните програми изпълнението е още по-ниско - едва 124 млн. лв., или 44%. Зад тези числа стоят неусвоени 167 млн. лв., които е трябвало да отидат за изграждане, ремонт и поддържане на уличната мрежа, за озеленяване. Следователно по едни от най-важните и злободневни за града ни проблеми, имащи пряко отношение към чистотата на въздуха, са усвоени по-малко от 50% от планираните средства. \nВ доклада на г-жа Фандъкова за причините за неусвояването на 167 млн. лв. от инвестиционната програма няма и ред. Липсата на анализ за неизпълнение е предпоставка за \"кухо планиране\" и за в бъдеще. Само ще припомня, че м.г. оперативните програми бяха изпълнени на 29%. Тогава ни беше обяснено, че европроектите се подготвят, а разплащането за тях ще настъпи 2017 г. Както виждаме, такова разплащане не е настъпило. Най-вероятно може да се очаква чак през 2019 г., когато ще дойде най-подходящият момент за рязане на ленти, тъй като ще се провеждат местните избори. Налага се изводът, че е налице липса на управленски капацитет у ръководството на Столичната община и ГЕРБ. \n- От отчетеното става ли ясно кои са приоритетните сфери за управляващите?  \n- Заявените приоритети в областта на образованието, екологията и транспорта по същество не се доказват като такива. Все още над 4500 деца чакат за място в детските ясли, все по-осезаема става разликата в качеството на обучение в различните училища в рамките на града, а най-големият процент неусвоени средства са при дейностите ремонт на уличната мрежа и озеленяване.  \n- Развива ли се София на две скорости?  \n- За съжаление начинът, по който се изготвя бюджетът и се разпределят средствата в него, доведе до модела \"София на две скорости\", за който БСП в София алармира от години. Инвестира се преди всичко в централните части на града за сметка на районите. Дори това, което се планира, не се усвоява. От планираните за изграждане, ремонти и поддържане на уличната мрежа 32 млн. лв. са усвоени само половината. Говорим най-вече за вътрешнокварталната улична мрежа, която е в трагично състояние и се сочи от софиянци като един от основните проблеми на града.  \n- Какво очаквате от бюджета за 2019 г.? \n- Многократно сме заявявали, че общинският бюджет трябва да има програмен характер, а парите да следват хората. Това означава бюджетът да отчита в по-голяма степен нуждите на районите, в които основно живеят данъкоплатците в столицата. Определен процент от бюджета трябва да се формира от долу на горе, отчитайки предложенията на местните общности и районните кметове, а не ръководството на СО и група администратори да правят инвестиционната програма по собствено усмотрение. Разумно е 10% от инвестиционната програма да се формира от конкретни предложения на гражданските структури в отделните райони. Тези мнения могат да бъдат изразявани и от етажните собствености, от неправителствени сдружения, които най-добре знаят проблемите на района. Такъв подход обаче не се приема от общината.  \nОбщинските съветници нямаме почти никакво отношение към формирането на инвестиционната програма. Групата на БСП се опитва да преодолее това обстоятелство, като предлага алтернативен бюджет с предложения за допълнителни приходи и разходи, както и списък с обекти. За съжаление, досега нямаме прието нито едно предложение. Ще продължим да предлагаме варианти за решение и искрено се надявам, че следващият бюджет ще бъде приет по новата методика.   \n \t\n", "date": "2018.10.05", "title": "Капиталовата програма на София е провал за ГЕРБ"}
{"url": "http://www.duma.bg/node/176506", "text": "Селфитата са по-смъртоносни от атаките на акули, констатирали индийски учени, пише електронното издание \"Слейт\". Експертите са проучили данни за жертвите на селфита в периода 2011-2017 г. За 6 г. селфито е отнело живота на 259 души. Експертите са установили и че броят на смъртните случаи на хора, опитващи се да си направят сефли, нарастват всяка година. През 2011 г. е имало само 3, а през 2014 г. те са вече 13, 2015 г. - 15, 2016 г. - 98, 2017 г. - 93. Най-много смъртоносни селфита е имало в Индия. Следва Русия. На трето място са САЩ, следвани от Пакистан.   \n \t\n", "date": "2018.10.05", "title": "Смъртоносна мода"}
{"url": "http://www.duma.bg/node/176507", "text": "Хегемонията на долара на световните пазари e сериозно разклатена и световните лидери все повече отказват да признаят неговото господство, пише агенция Блумбърг. \nАгенцията отбелязва, че засега САЩ запазват световното лидерство на пазарите, тъй като доларът все още е в центъра на търсенето, обаче на дневен ред е въпросът как да се задържи там. Сред начините авторът на материала посочва запазването на дипломатически контакти, запазването на достъпност на долара за американските търговски партньори и отказ от използването на валутата като \"бухалка\" за други държави. \nСветът започва постепенно да се отказва от долара. Русия намалява активите си в американска валута (по-рано медиите съобщиха, че руското правителство планира да се откаже от долара), а Китай вече сключва договори на енергийния пазар в юани. Френският министър на финансите Бруно льо Мер заяви, че би искал да има \"напълно независими\" от САЩ финансови инструменти, не желаейки да вижда ЕС като \"васал на Щатите\", заключава публикацията.   \n \t\n", "date": "2018.10.05", "title": "Блумбърг: Идва краят на тиранията на долара"}
{"url": "http://www.duma.bg/node/176516", "text": "Руският президент Владимир Путин предупреди Евросъюза да не проявява слабостта на България при решаването на газовите въпроси, предаде ТАСС. \n \"Не ми се иска Европа да прояви слабост и да не може да защити своето участие в проекта \"Северен поток 2\", както някога направи България в \"Южен поток\", заяви Путин на съвместна пресконференция в Санкт Петербург с австрийския канцлер Себастиан Курц, чиято страна е ротационен председател на ЕС. \n\"България под натиск отвън се отказа от този проект, сега те съжаляват, сега говорят да получат наш газ вече през \"Турски поток\". Много ми се иска цяла Европа да не изглежда като България, която прояви такава слабост и неспособност да защити своите национални интереси. Българските колеги ни увериха, че ще се борят докрай за \"Южен поток\", тъй като това отговаря на националните им интереси\", каза още руският президент. Той посочи, че газопроводът би \"повишил геополитическия статут (на България) като страна транзитьор в Европа, някъде под 400 млн. евро на година просто така, просто, защото тръбата минава през тяхна територия. \"Българската страна разчиташе да създаде няколко хиляди работни места (с \"Южен поток\")\", добави Путин. \nРуският президент подчерта, че е говорил подробно по въпроса на енергиен форум в Москва. \"Искам да ви уверя, че Русия е била, е и несъмнено винаги ще бъде надежден доставчик, включително и защото тази тръбопроводна система идва направо от първоизточника, направо от Ямал, от Сибир\", изтъкна той. \nВладимир Путин постави също акцент и върху факта, че тази газотранспортна система е лишена от транзитни рискове.  \nВ същото време Германия официално отряза Вашингтон за доставки на американски втечнен газ. Доставчиците на втечнения газ от САЩ в Германия са неконкурентни, казва се в заявление на германското Министерство на външните работи. В министерството подчертаха също, че не съществува зависимост на Германия от Русия в енергоснабдяването, както посочва Тръмп. Втечненият газ от САЩ е 30 процента по-скъп от руския газ. Освен това Германия няма необходимата инфраструктура, за да получава газ от САЩ.   \nГермания остава за \"Газпром\" най-големият пазар, констатира и РИА \"Новости\". През 2017 г. Берлин купи от Москва 53,4 млрд. куб. метра газ, което е рекорд. Но не и таванът. Според руския министър на енергетиката Александър Новак в близките 10 години Европа може да увеличи вноса на руски тръбопроводен газ до 100 млрд. куб. метра заради намаления й добив и по-високо потребление. \nСпоред нормите на ЕС всяка държава е длъжна да разполага с три източника на доставки на газ. Освен Русия и Норвегия, другият източник трябва да са терминалите за втечнен газ, но той може да бъде всякакъв, а не задължително от САЩ.  \n\"В момента американският втечнен газ се експортира навсякъде, само не и в ЕС. Нещо повече, като цяло намалява вносът на втечнен газ в Европа. При това ЕС разполага с технически възможности да увеличи вноса, защото инфраструктурата не е натоварена\", коментира руският експерт  Алексей Гривач, зам.-директор на Фонда за национална енергийна сигурност.   \n \t\n", "date": "2018.10.05", "title": "Путин предупреди ЕС да не прилича на България"}
{"url": "http://www.duma.bg/node/176509", "text": "Македония изпада в политическа криза и върви към предсрочен вот, за който настоява опозицията и който управляващите не изключват. \nОставка на сегашното коалиционно правителство на социалдемократа Зоран Заев бе поискана от опозиционната партия ВМРО-ДПМНЕ, която има и най-много депутати в парламента. След извънредното заседание на  Изпълнителния комитет (ИК) на партията нейният зам.-председател Александър Николовски заяви: ВМРО-ДПМНЕ иска предварително да се сформира служебно правителство с мандат от 100 дни. \"Това означава оставка на Зоран Заев и на настоящия кабинет. В служебния кабинет вътрешният министър и този на социалната политика трябва да бъдат от ВМРО-ДПМНЕ. Това е условието за честни избори\", подчерта още Александър Николовски. \nПо думите му \"ВМРО-ДПМНЕ не признава резултатите от референдума и смята, че Договорът от Преспа е политически мъртъв\". \"За ВМРО-ДПМНЕ референдумът е неуспешен, защото в него участваха само 36 на сто от избирателите, които изразиха ясната си воля срещу този договор. Искаме да бъде създадена анкетна комисия в парламента, която да разследва всички нередности около референдума, освен това да смени действащия главен прокурор, който е сляп на очевидните престъпления преди и по време на референдума. Гражданите бяха сплашвани, имаше натиск върху гласоподавателите, станахме свидетели на безредици. Ето защо целият референдум е фалшификация и не признаваме резултата. Правителството да спре натиска над всички, които гласуваха против или не излязоха на референдума\", каза Николовски. \nНа въпроса как ВМРО-ДПМНЕ ще отговори на очакванията от международната общност за подкрепа на споразумението с Гърция, той отговори: \"Международният фактор не е проблем, тук е проблемът Зоран Заев и Никола Димитров, които подписаха вредно споразумение за държавата\". \nИзвънредно заседание проведе и ИК на Социалдемократическия съюз (СДСМ). Изправени сме пред един много сериозен процес, ще се опитаме да подсигурим две трети мнозинство в парламента, посочи премиерът Зоран Заев след заседанието. \nЗа да бъдат гласувани промените в Конституцията съгласно Договора от Преспа за промяна на името, са необходими 80 депутатски гласа в 120-местния македонски парламент. В момента управляващата коалиция разполага със 71 депутати. \nЗаев отказа да отговори на въпроса \"дали е имало комуникация с опозицията\", но подчерта, че ако не се постигне споразумение за приемането от парламента на конституционните промени, тогава ще има избори. След заседанието министърът на земеделието Любчо Николовски съобщи, че \"ИК е упълномощил председателите на СДСМ и на ПГ Зоран Заев и Томислав Тунтев да предприемат всички необходими крачки за подготовката на предсрочни парламентарни избори\". \nНай-голямата албанска партия \"Демократическият съюз за интеграция (ДСИ) с лидер Али Ахмети предпочита въпросът за промените в Конституцията да бъде решен в парламента. \"Все още има възможност да достигнем до 80 депутатски гласа... През следващите дни ще работим с депутатите от опозицията за постигането на тази цел\", каза депутатът от ДСИ Артан Груби. ДСИ е част от правителството на Заев.   \n \t\n", "date": "2018.10.05", "title": "ВМРО-ДПМНЕ иска оставка на Заев и нови избори"}
{"url": "http://www.duma.bg/node/176511", "text": "  Киев гони унгарски консул \nВъншното министерство на Украйна обяви консула на Унгария в град Берегово за персона нон грата. Външното ведомство вече е уведомило за това унгарския посланик в страната Ерно Кешкеню. Украинските власти обявиха, че консулът има 72 часа, за да напусне територията на Украйна. САЩ заплашиха и Индия със санкции \nОт Държавния департамент на САЩ отново предупредиха, че сделката между Индия и Русия за закупуването на противоракетна система \"C-400 Триумф\" може да доведе до санкции от страна на Вашингтон. Това предупреждение е направено след докладите за намерението на Ню Делхи да подпише споразумение за придобиването на руски системи за противовъздушна отбрана в рамките на визитата на руския президент Путин, започнала вчера.  Разследват банка в Дания \nНай-голямата банка на Дания Данск Банк заяви, че е разследвана от американското Министерство на правосъдието. Американците разследват предполагаемо пране на пари за повече от 200 милиарда долара, прехвърлени чрез естонския клон на банката. Пореден сблъсък в Егейско море \nТурската брегова охрана е отправила нова провокация в гръцките териториални води край Ватос, един от скалните острови в Северно Егейско море. Двама гръцки рибари били принудени от плавателен съд на турската брегова охрана да напуснат района. Нападнаха дома на Гюлен \nОхранител на съперника на турския президент Реджеп Ердоган - Фетулах Гюлен е изстрелял предупредителен изстрел към въоръжен заподозрян и го е накарал да избяга. Това се е случило в резиденцията на духовника в Пенсилвания. Гюлен е бил в неговата резиденция, по време на стрелбата. Няма данни за ранени.   \n \t\n", "date": "2018.10.05", "title": "Кратки новини"}
{"url": "http://www.duma.bg/node/176513", "text": "САЩ са прекратили доставките на суров петрол за Китай. Това стана ясно от изявление на ръководителя на голяма китайска корабна компания Се Чунлин, цитирано от Ройтерс. \n\"Ние сме един от основните превозвачи на петрол от САЩ до Китай. Преди търговската война имахме добър бизнес, но сега вносът спря напълно\", каза Се Чунлин. \nНа 24 септември влязоха в сила мита в размер на 10% върху стоки, внесени от Китай в САЩ, чиято обща стойност се изчислява на 200 млрд. долара. От 1 януари 2019 г. тарифата ще се повиши до 25 на сто. Американският президент Тръмп също изрази намерението си да започне третата фаза от прилагането на ограничителни мерки и да въведе допълнителни тарифи за китайски стоки и услуги за 267 млрд. долара.   \n \t\n", "date": "2018.10.05", "title": "Китай остана без петрол от САЩ"}
{"url": "http://www.duma.bg/node/176514", "text": "„Имахме пълната готовност да изграждаме проекта „Южен поток“. Необходимите кораби за изграждане на проекта бяха на пристанищата във Варна и Бургас, двете пристанища бяха пълни с тръби. Нека да не забравяме, че г-жа Бъчварова се хвалеше, че ГЕРБ е спряла три големи руски енергийни проекта“, така депутатът от БСП и бивш министър на икономиката Драгомир Стойнев коментира казаното от Путин. „Позицията на БСП е, че този проект е необходим за страната. Друга газ просто няма. Има наука, която се казва „География“ и ние няма как да имаме директни доставки на природен газ“, допълни той. Стойнев попита и защо в едни държави от ЕС имат достъп до природен газ, а други – не. Според него именно тези двойни стандарти са причината за негативизма към начините на функционирането на съюза.  \n„Не мога да коментирам казаното от Путин. Знаете при какви обстоятелства проектът беше спрян. Нашите основни критики тогава бяха, че обществената поръчка, която проведе кабинетът „Орешарски“, стартира на Коледа и приключи след Нова година\", заяви Делян Добрев, председател на енергийната комисия и бивш министър на енергетиката.   \n \t\n", "date": "2018.10.05", "title": "А ГЕРБ се хвалеше със спирането на проекта"}
{"url": "http://www.duma.bg/node/176461", "text": "Филмът \"Христо\", който тръгва по нашите екрани днес, 5 октомври, с прожекции в \"Евро синема\" и \"Г8\", разказва историята на бездомно момче, готово на всичко, за да има нормален живот. Успява да си намери работа и дом под наем, но въпреки че се труди усилено, един ден е уволнен и е принуден отново да заживее на улицата. В главната роля е младият талант Димитър Николов, който спечели \"Златна роза\" във Варна за ролята на Христо. В лентата вземат участие още Димитър Крумов, Юлиан Вергов, Стефан Мавродиев, Ирина Андреева и Павел Попандов, научи ДУМА от Красимира Христоскова от APRA Porter Novelli. Тази седмица филмът ще може да се гледа освен в тези два киносалона, и в Дома на киното и \"Одеон\". \nПопулярните от екрана и театъра Любомир Нейков и Димитър Рачков са заменили обичайните си комедийни роли и са се превъплътили в нови драматични образи за снимките на филма \"Христо\". Към тях се присъединява и Юлиан Вергов, като тримата популярни актьори споделят, че участието им във филма е истинско предизвикателство. На 28 септември в Дома на киното се състоя и официалната премиера на копродукцията на България и Италия, режисирана от Григор Лефтеров и Тодор Мацанов, оператор Ненад Бороевич.  \nКопродукцията \"Христо\" е носител на награди от български и международни фестивали, сред които шест номинации и три награди на Българската филмова академия в категориите \"Най-добър дебют\", \"Най-добра главна мъжка роля\" и \"Най-добра поддържаща мъжка роля\". Филмът е отличен и с награда на критиката на международния кинофестивал във Варшава, с голямата награда за най-добър дебют на \"Let`s Cee (Vienna Film Festival)\" и \"High Coast\" в Швеция (2017) в категориите \"Grand Prix\" и \"Най-добър пълнометражен филм\".   \n \t\n", "date": "2018.10.05", "title": "Филмът \"Христо\" тръгва по екраните у нас"}
{"url": "http://www.duma.bg/node/176462", "text": "\"Идеята за филма се появи от един инцидент, който се случи с мен преди много време. Всеки ден по-голямата ми дъщеря ставаше прекалено късно за училище. Всеки път тя ме молеше да й извикам такси и това започна да ни струва много пари. Усетих, че ситуацията започва да влияе и на образованието, затова една сутрин отказах да извикам такси и й казах да хване автобуса, както правят всички. Поспорихме малко, но тя трябваше да се научи по трудния начин да става навреме. Автобусът, който й вършеше работа, беше с номер 5. Половин час след като дъщеря ми излезе, чух, че терористи са взривили автобус по линия 5 и са убити много хора. Опитах се да й се обадя, но, разбира се, линиите бяха блокирани от хора, които искаха да се чуят с близките си. Изживях най-ужасния един час от живота си. Беше по-лош от целия военен ад, който преживях в армията. След час тя се прибра. Беше изпуснала взривения автобус...\" Това разказва режисьорът на филма \"Фокстрот\" Самуел Маоз пред Cineuropa.org. \nФилмът е копродукция на Израел-Швейцария-Германия-Франция от 2017 г., сценарист и режисьор е Самуел Маоз, оператор Гьора Беях, музика Офир Лейбович, Амит Познанки, в ролите Лиор Ашкенази, Сара Адлер, Йонатан Ширай и др. Лентата тръгва по кината у нас днес, разпространява се от \"Арт фест\" с подкрепата на програма \"Медиа\".  \nСюжетът: Михаел и Дафна са съкрушени, когато военни идват в дома им със съобщение, че синът им Йонатан е мъртъв. Михаел се чувства още по-зле от прекалено скърбящите роднини и представители на военната бюрокрация, които изказват своите съболезнования. Докато жена му си почива, упоена от успокоителните, той попада във вихрушка от ярост, за да преживее една от най-тежките житейски ситуации, надминаваща дори сюрреалистичните военни изживявания на сина му... \nСамуел Маоз е роден в Тел Авив през 1962 г. На 13 години получава първата си 8-милиметрова камера и ролка лента. На 18 вече е заснел няколко филмчета. По време на военната си служба е в танкова бригада. Когато през 1982 г. избухва войната, Самуел Маоз разбира какъв истински ужас е всъщност тя. През 1987-а завършва филмовото си образование, но му трябват 20 години, за да създаде първия си пълнометражен филм - \"Ливан\". Той печели \"Златен лъв\" във Венеция. След осем години Маоз създава и втория си пълнометражен филм - \"Фокстрот\". Той е израелското предложение за номинация за чуждоезичен \"Оскар 2017\", същата година печели \"Сребърен лъв\" - Голямата награда на журито, във Венеция и награда \"Arca CinemaGiovani\" за най-добър филм, и др.   \n \t\n", "date": "2018.10.05", "title": "Скръбта като сюрреалистичен танц със съдбата"}
{"url": "http://www.duma.bg/node/176464", "text": "Веднага след турнето си в Япония, Софийската опера ще открие новия сезон 2018/2019 с най-българската опера, наречена така от наши и чуждестранни музикални критици - на 27 октомври от 19 ч. и на 28-и от 16 ч. \nЛюбомир Пипков създава операта \"Янините девет братя\" съвсем млад - едва 26-годишен, още като студент в Париж. Първата премиера е през 1937 г., но тогава песимистичната история за разпада на едно многолюдно семейство в навечерието на турското нашествие от средата на XIV в. предизвиква противоречиви реакции най-вече заради потискащия сюжет. Някои критици например са на мнение, че подобна ужасяваща драма не е в традициите на оперния жанр. Пипков, който е син на композитора Панайот Пипков, е съавтор на либретото, заедно с автора на разказа, заимствал сюжетните линии от народни песни като \"Песен за Георги Грозника\" и \"Яна жали девет братя жетвари\". \n\"Когато един оперен театър постави \"Янините девет братя\", това означава, че той се включва в решаването на съдбоносни проблеми на българската музикална култура\", е написал проф. Иван Хлебаров. \"Чрез тази опера ние трябва да показваме на какво е способен българският гений и трябва да я подкрепяме с всички сили. Любомир Пипков заслужава нашето преклонение\", е написала проф. Розалия Бикс. \nАкад. Пламен Карталов е поставял \"Янините девет братя\" през 1984 г. в Русе. Сега, в новата постановка надгражда режисьорските си идеи с помощта на сценографа Свен Йонке и художничката по костюмите Станка Вауда. В основата на сценичния му замисъл е идеята за космическата роля на дървото като символ на живота, медиатор на светове, хранител и пазител на ценности, родова памет и традиции. Подът на сцената пък носи идеята за земята - \"земьо ле, черна неверна\" с визия за \"черната пръст\", която заравя грешника, а на праведника помага. \nВ ролята на главната героиня Яна влизат Габриела Георгиева и Лилия Кехайова, а най-големият брат Георги Грозника се играе от басите Петър Бучков и Светозар Рангелов. Тенорите Костадин Андреев и Хрисимир Дамянов се превъплъщават в резбаря Ангел, а останалите седмина братя се изпълняват от младите попълнения в трупата Ангел Антонов, Емил Павлов, Калин Душков, Росен Ненчев, Валентин Ватев, Николай Войнов и Стефан Димитров. Мецосопраните Иванка Нинова и Румяна Петрова се редуват като Майката. \nЧаст от постановката са автентични костюми и маски на кукери и бабугери, които на оперната сцена се интерпретират като символи и образи на народната съдба и борбата с историческото зло. \nСпектакълът бе възторжено приет от московската публика при гостуването на Софийскатка опера и балет в Болшой театър през май 2018 г. Валерия Федотова, д.изк.н, му даде висока оценка. \n\"Бих искала веднага да отбележа, че това сложно по своята структура и мащаб съчинение е написано през 1930-те години на ХХ век с много ярък, своеобразен език. В операта хармонично се обединяват и националното, и общоевропейското начало, за което способстват годините на учение на Пипков в България, а също и в Париж, които вероятно са му позволили да усети новите животворни импулси в българската художествена действителност. \nСпектакълът оставя много силно емоционално впечатление, предавайки трагичността на музиката, съзвучна с поезията на септемврийските поеми на Гео Милев и Христо Смирненски. Операта \"Янините девет братя\", наситена с мета смисъла на националната култура, се възприема органично и от съвременните зрители, усещащи в нея импулсивността на съвременното битие. В своето интервю режисьорът отбелязва, че злобата, ревността, завистта към таланта са свойствени за хората въобще и че трагическите колизии, възникващи в операта, са актуални и в наше време, и не само в България. И тази концептуална идея с Шекспиров размах се е удало да въплътят на Пламен Карталов и на солистите, хора и оркестъра на Софийската опера.\"   \n \t\n", "date": "2018.10.05", "title": "\"Янините девет братя\" открива сезона в Софийската опера "}
{"url": "http://www.duma.bg/node/176466", "text": "Изложба за скрития смисъл и енергия на българските шевици, носии, черги и песни очаква ценителите до 12 октомври в софийската галерия \"Европа\", ул. \"Леге\" 3. Костадин Жиков представя 25 прекрасни живописни платна.  \n\"Умишлено изваждам орнаментите и геометричните фигури от контекста, извън общоприетото им използване. Водя се единствено от своето вътрешно усещане и търся истината в тях, която е скрита зад човешките битовизми, с които са натоварени. В тях е скрито знание и специална енергия. Те са също толкова вълшебни, колкото тибетските мандали и индийските веди, но ми се струва, че ние все още не сме напълно готови за това вътрешно знание, споделя авторът.  \nВ повечето картини той изобразява нежни образи на българската жена с народна носия. Вдъхновение за създаването на платната, Костадин намира в скъпите спомени от родното село на дядо си в западните Родопи - с. Господинци, и любовта му към творчеството на Владимир Димитров-Майстора. Жиков признава, че много обича природата, че тя е негов безкраен извор на вдъхновение. Като творец силно ме вълнува духовното, онова, което е отвъд. Онзи свят, който се вижда само със сърцето. Художникът трябва да има личен почерк, но не трябва да забравя, че е само проводник, вестител на Всевишния дух.  \nИзтокът ме привлича, откакто бях малко момче. Дълги години мечтаех да зърна величествените Хималаи и мистичната красота на Изтока. На 22 февруари мечтата ми се сбъдна и заминах за Непал. Там, благодарение на моя приятел Олоф Ялбро, успях да видя и почувствам автентичната атмосфера на живота в Непал. Хималаите са земя, която омагьосва своите посетители. Място, където можеш да чуеш пулса на Вселената, допълва Жиков.   \n \t\n", "date": "2018.10.05", "title": "Костадин Жиков разкрива красотата на българските шевици "}
{"url": "http://www.duma.bg/node/176467", "text": "Столичната галерия \"Сезони\" представя творчеството на Емил Атанасов - режисьор, драматург, художник, който успява да впечатли  многобройните си приятели и почитатели с въздействаща живопис, научи ДУМА от Маргарита Видралска, мениджър на галерия \"Сезони\".             \nПреди години, когато поставяше пиеси, дипломираният кинорежисьор Емил Атанасов рисуваше миниатюри. Най-вече в тъмната гама, с цветни акценти и отблясъци. Като хайку - кратки и многозначителни. По-късно увеличи размера и вложи повече колорит в платната. Без да бяга от себе си. Четката му отново раждаше поезия. Като дълги стихотворения без рима, но с истории в тях. За Пловдив, за приятелите, за семейството, за щуките в Марица, за божествените прозрения. (Впрочем по същото време прописа и драматургия, а трагикомедията му \"Да разлаем кучетата\" се играе шеста година на сцената на Военния театър.  \nДнес Емил Атанасов прави голяма крачка напред. Дори скок - с експресивната форма, която е постигнал. С платната си той продължава да разказва истории, да обича приятелите си и да прощава на останалите. Резките тонове и грубите мазки обаче придават на 24-те живописи силата на горчиви притчи, на поетична проза, на изящна гротеска, на експресионистични импресии. И на кадри от филм на Луис Бунюел - за дневни красавици и нощни птици. \nИ не на последно място: често силните художници са вманиачени в нещо. Най-вече в себе си. Чак е чудно как творец като Емил Атанасов се е запазил толкова добър човек. И той си има своите суети. Но те са толкова нищожни и крехки, колкото въздействаща е живописта му. \nМощна изложба под наслов \"Страх от лимони\". В нея няма нищо самовлюбено. И нищо кисело, независимо от заглавието. Но, в края на краищата, по-добре е една изложба да има вкус на лимони, отколкото на кюфтета. Или на шербет. Нали? - отбелязват от \"Сезони\" (ул. \"Кракра\" 2а), където може да се видят творбите до 8 октомври.   \n \t\n", "date": "2018.10.05", "title": "Изложба с вкус на лимони"}
{"url": "http://www.duma.bg/node/176465", "text": "Изложбата \"Цветен свят\" на Ривка Узиел може да се разгледа в галерия-книжарница \"София прес\". Родената в България и вече позната на българската публика, Ривка Узиел завършва художественото си образование в Израел. Учи в училище Клишер в Тел Авив, в кръжоци по изобразително изкуство в културен дом \"Смиленски\", в Реховот, в музея на Тел Авив - история на изкуството. Тя е член на Съюза на художниците и скулпторите в Израел, Съюза на художниците в Реховот и Съюза на дейците на изкуството в Уганда и е културно аташе от името на почетния консул на Уганда в Израел. Авторката е осъществила множество самостоятелни изложби и има участия в общи форуми на изкуството в Европа, Америка, Африка. Нейни творби са притежание на редица обществени институции и част от лични колекции по цял свят.  \nСъбитието е със съдействието на посолството на Държавата Израел в България.    \n \t\n", "date": "2018.10.05", "title": "Ривка Узиел показва \"Цветен свят\" в София"}
{"url": "http://www.duma.bg/node/176468", "text": "\"ЗИГМУНД ФРОЙД. БИОГРАФИЯ\" от Елизабет Рудинеско издава \"Прозорец\". Въпреки многото жизнеописания и научни трудове все още ни е трудно да разберем кой всъщност е бил Зигмунд Фройд. До такава степен изобилието от коментари, легенди и слухове е припокрило парадоксалната съдба на този забележителен мислител. В монументалното си биографично изследване авторката представя Фройд като наследник на епохата на Просвещението и в същото време като революционер, успял да проникне в най-дълбоките бездни на човешката психика чрез страстта си към литературата и митологията. \"ПИЯНИ ДЪРВЕТА\" от Ада Дориан издава \"Хермес\" в превод на Емилия Драганова-Сивкова. Ерих е възрастен учен, посветил живота си на дърветата. И е самотен, защото жена му Даша го е напуснала. За да компенсира загубата й, засажда дървета в спалнята си. Години по-късно те вече са пораснали, а той не може да се справя сам. Дъщеря му го убеждава да постъпи в дом за възрастни хора, наема му домашна помощница, която той изгонва. Обаче се сприятелява с момичето от съседния апартамент. Катарина е на 17, избягала е от дома си и се бори с мъката от раздялата на родителите си. И двамата намират в лицето на другия спокойствие и надежда. \"ПРЕДИ И СЛЕД МЕЧТИТЕ\" от Даниел Стийл издава \"Бард\". Вдъхновяваща история за една жена, която променя света. Мередит Макензи, дъщеря и внучка на прочути манхатънски адвокати, получава най-доброто: елитни училища, живот във висшето общество, идеален брак. Тя е твърдо решена също да стане адвокат, въпреки възраженията на баща си. Дядо й се издига до Върховния съд, а самата Мередит подкрепя най-важните каузи на своето време. Но когато насилието ги застига, някога сплотеното семейство трябва да оцелее след опустошителна загуба и да преосмисли своите ценности и традиции. \"ЧУДОТО НА МИКРОНУТРИЕНТИТЕ\" от Джейсън Калтън и Мира Калтън издава \"Ибис\" в превод на Боряна Даракчиева. Книгата е наръчник, с който можем да избегнем или лекуваме заболяване, като приемаме по-богати на микронутриенти храни. Авторите учат как да определим кои микронутриенти липсват на нашето тяло и как да повишим тяхното количество чрез храненето. Специално разработената 28-дневна програма предлага варианти за промяна според специфичните здравни нужди и вкусови предпочитания. Помага да намалим токсините в организма, да се справим със стреса и да се отървем от лекарствата.   \n \t\n", "date": "2018.10.05", "title": "Лавица"}
{"url": "http://www.duma.bg/node/176469", "text": "Отговорите на важни въпроси, свързани с възпитанието и отглеждането на децата от ранна възраст до израстването им като личности, съдържа книгата \"Възпитай ме добре. 100 отговора на въпроси на загрижени родители\" от Монсе Доменеч, която \"Слънце\" издава в превод на Елиана Митова. Тя ще помогне на родителите да се справят с всекидневните предизвикателства - дисциплина, учене, хигиена, липсата на уважение и толерантност, честност, приятелство, съчувствие.  Както и да бъдат подготвени при по-особени ситуации, които налагат консултация със специалист. \nНай-доброто, което можем да предложим на децата, е обичта, това е посланието на авторката. Не е нужно да ги превръщаме в перфектни създания. Те винаги ще вършат лудории, ще се измъкват от домашните задължения, ще стоят на компютъра.  Важното е да са толерантни с другите и духовно щедри към хората, с които живеят. \nМонсе Доменеч е психолог, педагог и преподавател в Барселона. Завършила е детска психология и педагогика. Специализирала е в областта на психопедагогиката за деца, юноши и младежи. Авторка е на повече от десет книги за възпитанието на децата, обстановката в семейството, сексуалната култура на подрастващите и други.   \n \t\n", "date": "2018.10.05", "title": "Да не превръщаме децата в перфектни създания"}
{"url": "http://www.duma.bg/node/176470", "text": "Впечатляващия дневник на Пол Гоген публикува в ново издание с твърди корици \"Сиела\" в превод на Валентина Бояджиева. През 2018 г. се навършват 115 години от смъртта на именития френски художник.  \nПрез 1894 г. прочутият живописец, скулптор и график изоставя буржоазна Европа, за да осъществи една стара мечта на Ван Гог - да заживее в тропическия рай на Таити. Там той открива един необвързан с условности свят - непокътнати острови, диви обичаи и изцяло нова култура, която завинаги променя начина му на мислене. Освен серия от най-прочутите си картини в Таити Гоген създава и \"Ноа Ноа\" - впечатляващия дневник на една артистична мисия.  \nРайско място. Уханно място. \nТаити, където сутрин животът се събужда със смях, така, както и е заспал. Където удоволствието е единствената работа и самият труд се превръща в удоволствие. Мъжете пеят, а жените с танци изобразяват любовта, която канят с настъпването на нощта. Сгъстено в непрогледните дебри на гората, уханието на радост опиянява пътешественика, а несвършващото лято нашепва за вечна младост... \nПоезия и проза, сън и действителност се преплитат, за да разкажат приказка за Рая. Гоген запечатва спомените си в десетки картини и една книга, посветени на мястото, което е бил заставен да напусне, но то завинаги остава негов дом. \nСамият ръкопис има не по-малко любопитна съдба от прочутия си създател. Преди да замине за Таити, Гоген предава ръкописа на поета Чарлз Морис (1860-1919), който го пази до 1908 г., след което го предава на издателя Едмънд Сагот за уреждане на дълговете си. Поради последвалата смърт на Гоген, финансовите неуредици между семейството му и издателството и избухването на Първата световна война първият ръкопис на \"Ноа Ноа\" е забравен за близо четиридесет години и е публикуван едва през 1924 г.  \nС пълнокръвните и цветни описания на таитянските митове и легенди, завладяващите любовни истории и философски търсения, и нежната поезия, съхранила завинаги в себе си картината на Рая, \"Ноа Ноа\" заема своето достойно място сред шедьоврите на гения Гоген.   \n \t\n", "date": "2018.10.05", "title": "Гоген разказва приказка за Рая"}
{"url": "http://www.duma.bg/node/176471", "text": "Жан-Пол Белмондо - легендата на френското кино, за първи път нарушава обичайната си дискретност и решава да говори за себе си. Неговата книга \"Хиляда живота струват повече от един\", написана в сътрудничество с Пол Белмондо и Софи Бландиниер, издава \"Колибри\" в своята престижна библиотека \"Амаркорд\" (превод Красимир Петров), в годината на 85-годишнината на актьора. Четейки спомените му - като се започне с белязаното от войната детство, училищните премеждия, трудните първи стъпки на актьорското поприще и се стигне до славата и върховете на кариерата - с изненада откриваме, че в живота великият актьор е тъкмо такъв, какъвто сме го виждали на екрана. Искрен, неподправен, безстрашен, щур, винаги готов да достави радост на себе си и на другите. \nПреподавател по актьорско майсторство, произнася строга присъда над лишения от традиционната мъжка красота студент: \"Вие никога няма да държите в прегръдките си жена на сцената или в киното.\" Белмондо го опровергава и снима интимни сцени с най-красивите актриси от онова време. Опровергава и редица критици, които отначало виждат в него едва ли не клоун, като се издига на гребена на Новата вълна с \"До последен дъх\" на Годар и работи с най-забележителните режисьори на френското кино - Франсоа Трюфо, Ален Рене, Клод Шаброл, Луи Мал, Жерар Ури, Жак Дере, Анри Верньой, Жорж Лотнер, Клод Льолуш. \nНай-голямото достойнство на тази автобиография, богата на интересни подробности, свързани с правенето на кино, пълна с любопитни епизоди на снимачната площадка и извън нея, е, че някъде между редовете ние сякаш виждаме жестовете и мимиките, сякаш чуваме гласа на оня Белмондо, който от филм на филм учи нас, зрителите, да бъдем себе си, да се наслаждаваме на живота, да бъдем свободни и да не се боим от нищо в името на тази свобода. \"...Театърът е твърде различен от киното. Той е друг свят, много по-суров и взискателен. В сравнение с него киното е приятно упражнение, което не изисква много усилия. В него я няма продължителната игра и нуждата да запаметиш целия текст. Явяваш се, подготвяш се, снимат те с няколко кратки реплики, след което си почиваш между два епизода и няма опасност да те оплюят и освиркат, стига да не проявиш непредпазливост и да отидеш в Кан! Впрочем и там все пак ми бе отдадено дължимото. На фестивала през 2011 г. получих \"Златна палма\" за цялостно творчество и този път минаването ми по червения килим беше необикновено преживяване: изпълненото с почит мълчание на фотографите, насочили обективите към мен. Трябва да призная, че никак не е неприятно да бъдеш актьор.\"   \n \t\n", "date": "2018.10.05", "title": "Жан-Пол Белмондо: Никак не е неприятно да бъдеш актьор"}
{"url": "http://www.duma.bg/node/176489", "text": "  Книжовна премиера в СГХГ Катедрата по испанистика и португалистика, посолството на Република Аржентина в България и УИ \"Св. Кл. Охридски\" организират представяне на книгата \"Тетрадки за аржентинска литература: Хорхе Луис Борхес\" на 9 октомври от 17 ч. в Софийската градска художествена галерия. Събитието се провежда в рамките на изложбата \"Елиезер Алшех и естетиката на безобразието\" (21 септември - 4 ноември). Унгарско-българска писателска среща \"Море от думи\" е насловът на унгарско-българската писателска среща днес и утре (5 и 6 октомври) в Дома на писателя в Бургас. Ще се състоят творческо ателие и литературно четене с участието на унгарските писатели Сабина Уги, Дьорди Хегедюш, Дьорд Сонди, Атила Хедьи Ботош, Атила Яс, Имре Бабич и Чаба Жебьок. Проектът е реализиран с финансовата подкрепа на Министерството на културата в рамките на комуникационната стратегия на Република България за Европейския съюз. Музикална вечер в музея \"Борис Христов\" \"Изкуството на Борис Христов\" е насловът на проявата в музея \"Борис Христов\" в София на 11 октомври от 18 ч. в рамките на рубриката \"Звуковият музей\". В програмата - арии из опери на Гуно, Глук, Верди, Глинка, Бородин, Мусоргски, из колекцията на Ричард Брабърн. Входът е с билети от 2 лв. М. Найт Шаямалан представя в Москва новия си филм Холивудският сценарист, режисьор и продуцент М. Найт Шаямалан ще представи своя нов трилър по комикс \"Стъкло\" на 6 октомври в рамките на фестивала \"Comic Con Russia\" в Москва, съобщи пресслужбата на компанията \"Дисни\". Филмовата звезда Брус Уилис е един от героите в продукцията. Действието продължава събитията от предишната лента на Шаямалан \"На парчета\". През януари 2019 г. той ще представи официално последната част от трилогията, част от които са филмите \"Неуязвимия\" и \"На парчета\" - филмът \"Стъкло\". \"Comic Con Russia\" е фестивал за популярни филми, телевизионни сериали, комикси, компютърни и настолни игри, научна фантастика и аниме, който се провежда в Москва от 4 до 7 октомври. \nСнимка Gage Skidmore   \n \t\n", "date": "2018.10.05", "title": "Кратки новини"}
{"url": "http://www.duma.bg/node/176490", "text": "Документален филм за световноизвестния френски пианист Ричард Клайдерман засне екип на БНТ. Журналистката Айше Сали и нейните колеги се срещнаха с прочутия музикант в сърцето на Париж, където преди четири десетилетия в зала \"Плейел\" започва неговата удивителна концертна кариера. Продукцията е съвместно дело на БНТ агенция \"Кантус фирмус\", а премиерата ще бъде на 21 октомври в документалната поредица \"В кадър\", научи ДУМА от Ирена Данкова.  \n\"Филмът за Ричард Клайдерман е завръщане към произведението, с което го познава и обича публиката, и към мястото, откъдето славата му поема по света; вълнуващ разказ за дългия път към големите сцени, заснет именно там, където е бил първият му концерт в Париж. В този филм музиката носи и красивото лице на Аделин, любовта на публиката, силата на верните приятели и незаменимия екип\", разказа Айше Сали. Режисьор на филма е Станислав Терзиев, а в реализацията участват също Миглена Гайдарова (оператор), Филип Петков (режисьор по монтажа), Весела Смилец (редактор), Елка Рускова (консултант) и Надя Обретенова (продуцент). \n\"За нас с Ричард беше огромно удоволствие да участваме в снимките и оценяваме силната ангажираност и високия професионализъм на българския екип, сподели Оливие Тусен, мениджър на пианиста. Очакваме с нетърпение да видим готовия филм\", допълни още той. Веднага след участието в интервютата музикантът се отправи на поредната концертна обиколка, този път в САЩ, Австралия и Нова Зеландия. На 6 октомври той ще свири в престижната зала \"Карнеги хол\" в Ню Йорк.  \nРичард Клайдерман отбелязва 40 години на сцената със световно турне, което в рамките на две последователни години преминава през Европа, Азия и Америка. Част от него са и предстоящите му концерти в София и Варна в края на тази есен. На 29 ноември от 20 ч. пианистът ще свири за столичани в зала 1 на НДК, съпроводен от талантливите музиканти от Оркестъра на Класик ФМ радио. Билетите са на цени от 30 до 100 лева, но част от ценовите категории вече са напълно изчерпани. В момента може да се намерят предимно билети от 35 и 45 лв., както и много ограничено количество от 80 и 100 лв. Най-близък контакт с Ричард Клайдерман ще имат зрителите в оркестрината. Продажбата е в билетния център на НДК, на касата на \"Кантус фирмус\" в зала \"България\", както и онлайн на сайта TicketsBG.com.   \n \t\n", "date": "2018.10.05", "title": "Документален филм за Ричард Клайдерман засне екип на БНТ"}
{"url": "http://www.duma.bg/node/176500", "text": "Десет млади и красиви популярни дами ще се включат в автомобилното състезание \"Овация 2018\" на 7 октомври до Националния стадион \"Васил Левски\". Инициатор и организатор на проявата е тв водещата и журналистка Миглена Ангелова и продуцентска къща \"Зенит ТВ продукции\". Лице на кампанията е \"Мис България 2018\" и \"Мис Планет 2018\" Тамара Георгиева, певиците Гери-Никол и Дивна също подкрепят инициативата \"Отговорни млади шофьори\" за повече безопасност по пътищата за нашите деца.  Освен Тамара Георгиева в състезанието ще видим зад волана плеймейтката Ася Капчикова, тийн любимките Ева и Биляна Лазарова, младите актриси Надежда Петрова и Ралица Добрева, както и близначките от \"Х Фактор\" Алекс и Влади, студентката по информатика Елен Стоенчева и моделът Петя Стоянова (Пенелопе). Водещи на събитието са Борислав Борисов, по-известен като Боби Звездния репортер и актьорът Алпер Чочев. \nПо време на състезанието Тамара Георгиева ще постави началото на кампанията \"Отговорни млади шофьори\" в България. По-късно, на 18 ноември, когато е Световният ден за възпоменание на жертвите от пътнотранспортни произшествия, актуалната \"Мис България 2017\" съвместно с авто \"Овация\" и няколко НПО, свързани с безопасността на движението, ще организира събития в големите градове на България. \n\"Всички страдаме от новините, които информират за пострадали при ПТП-та млади хора. Мисля, че не по-малко страшно и пречупващо живота е, когато млад човек причини ПТП. Лесно е да обвиняваме, но всъщност сме наясно, че има какво да се направи, за да няма толкова много нещастия\", казва Ангелова. Именно това я провокира да проучи защо и как, какво се прави в други страни и малко по малко стига до някои важни факти, които да постави на общественото внимание. \"Така постепенно се роди идеята за \"Овация\" - по приятен и атрактивен за младите хора начин да привлечем вниманието им към отговорността на всеки от нас пред живота. Идеята постепенно се разви и се превърна в кампанията \"Овация за отговорни млади шофьори\", споделя Ангелова. Целта е състезанието да продължи да се организира за в бъдеще два пъти годишно.   \n \t\n", "date": "2018.10.05", "title": "Миски, певици и актриси зад волана в \"Овация 2018\""}
{"url": "http://www.duma.bg/node/176491", "text": "Галерия \"Академия\" към НХА представя ретроспективна изложба на проф. Богомил Николов, по повод 60 години от творческата му дейност, 50 от които са свързани с медалното изкуство, с избрани творби - медали, плакети, пластики и др. На 8 октомври от 18 ч. в галерията ще се състои официалното откриване на изложбата (до 19 октомври), а проф. Николов ще получи най-престижната световна награда ANS \"Санфорд Сaлтус\", която се дава за изключителни постижения в медалната скулптура. Наградата ще бъде връчена от Уте Вартенберг Кейган - изпълнителен директор и член на борда на Комитета по връчване на \"Санфорд Сaлтус\", и Мери Ланин - пълномощник, научи ДУМА от Диди Спасова, експерт ВО на НХА.  \nНаградата \"Санфорд Сaлтус\" е учредена през 1919 г. от Дж. Санфорд Салтус - специален член на Американското нумизматично общество. Тя се връчва веднъж на няколко години. Дж. Санфорд Салтус финансира отсичането на медалите, предназначени за награждаване на най успешните скулптори-медалиери. Първият, удостоен с престижното отличие, е Джеймс Ърл Фрейзър, а проф. Богомил Николов е 56-ият й носител. Първоначално отличието са получавали само представители на Америка, а от 1983 г. се дава възможност и на автори от други държави да бъдат удостоявани. Това я превръща в престижно международно събитие. Досега са наградени 39 скулптори от САЩ и 17 от други страни. \nПроф. Богомил Николов завършва металопластика в Академията за приложни изкуства и дизайн в Москва. През 1996 г. започва да преподава в Националната художествена академия в София, през 2002 г. става професор. Основател и ръководител е на Ателието за медална скулптура при НХА, автор на множество проекти за медали и монети. Като ръководител на Ателието за медална скулптура в академията има огромно влияние върху развитието на медалното изкуство в България, наблюдавайки десетки студенти и техни произведения. Представител е на България в Световната федерация по медално изкуство ФИДЕМ. Негови творби са в колекциите на много световни музеи и галерии, включително Британския музей и музея \"Виктория и Алберт\" в Лондон, Държавния музей за изкуства \"Пушкин\" в Москва, Кралската медална колекция в Стокхолм и много други. Спечелил е много международни награди.   \n \t\n", "date": "2018.10.05", "title": "Медална скулптура от Богомил Николов"}
{"url": "http://www.duma.bg/node/176476", "text": "Мнението на експерти, че обувките имат важна роля за правилното развитие на детските крака, е аксиома и за родителите. Знае се, че чепиците трябва да осигуряват комфорт по време на разходка, когато малчуганите скачат, бягат и играят, а също така и да предпазват детето от редица простудни заболявания и други здравословни проблеми. Съществуват няколко основни препоръки за това как е правилно да се избират детски обувки. Специалисти препоръчват тази важна мисия да се осъществява с оглед здравето на подрастващите, за да им се осигурят нужните условия да опознават заобикалящия ни свят с неподправен интерес и безкрайно любопитство. Първи стъпки \nСпоред данни на полски изследователи до 70% от случаите на плоскостъпие (дюстабан) се дължат на неправилно подбрани обувки в детска възраст. Важно е да се уточни, че в началото е нормално ходилата на бебето да бъдат почти абсолютно равни и да се променят с времето. Ето защо на първите обувчици се пада важната задача да подпомогнат процеса по оформяне на детското стъпало. Експертите от Crazy-kids.bg съветват при избора на патъчки за прохождане да се заложи на естествените материали, за да може крачетата \"да дишат\". Подметката може да е от каучук или силикон, но задължително трябва да е с грайфери, за да се предотврати евентуалното пързаляне на по-гладка повърхност. А моделите с цип или връзки отстрани придават допълнителна стабилност при стъпване. За градината Главната функция на обувките, предназначени за детска градина, е да осигуряват на малките крачета удобство за целия ден и да предпазват малчуганите от простуди. Ето защо пантофките трябва да отговарят на няколко важни критерия: да бъдат лесни за почистване и сушене, да са изработени от качествени материали и със здрав шев, както и да са с леко подсилен заден фронт, за да осигуряват поддръжка на детското краче. Маратонките \nКогато се избират спортни обувки за децата, е необходимо на първо място да се обърне внимание те да са удобни, леки и еластични, така че вдлъбнатините, които се образуват при ходене върху подметката, да изчезват възможно най-бързо. Подметката задължително трябва да се сгъва не по средата, а в частта под пръстите на крака, за да може малчуганът без проблем да се изправи на пръсти. Хубавите маратонки отвътре са изработени само от естествени тъкани (кожа, памук, лен и др.), а горната им част е от синтетични материали, които са по-здрави от кожата и осигуряват добра вентилация при движение. Повечето детски модели са снабдени със светлоотразители, които осигуряват безопасност в тъмното. Гумени ботуши  Всеки родител знае каква радост предизвиква у малчуганите разходката в дъждовно време. Гумените ботуши са необходими за времето, в което детето гарантирано ще се забавлява, докато скача в локвите. Затова най-важното при избора им е да се имат предвид следните фактори: ботушите трябва да са направени от качествени водоустойчиви материали, за удобство на стъпалото - стелката да е памучна, подметките да бъдат устойчиви и да не се пързалят. Верният размер \nЗа да се убедите, че обувките са подбрани правилно на широчина и дължина, веднъж на всеки три месеца измервайте краката на вашето отроче. Правилно избраните детски чепици трябва да осигуряват място за растеж на стъпалото и да има достатъчно пространство между големия пръст и вътрешната повърхност. Ако можете да натиснете между пръстчето и края на обувката отвън, това е правилната широчина. Опитайте също да пъхнете пръста си зад петата. Ако успеете, значи размерът наистина е подходящ за малчугана. \n  \nВажна е формата Детските обувки трябва да са с широка заоблена част отпред. Необходимо е на пръстите да им е свободно отвътре, палецът не бива да е плътно притиснат. Особено вредни за крачетата на малчуганите са чепиците със заострен връх, а експертите препоръчват изобщо да не се купуват подобни модели, ако искате отрочето ви да расте здраво. Естествени материали \nПри избора на обувки хубаво е да се обърне внимание от каква кожа са направени. Чепиците трябва да пропускат въздух, но същевременно и да топлят през есента и зимата. Естествената кожа и вълната се справят чудесно с тази задача. Може също така да се обърне внимание на обувките, които не пропускат вода и имат въздушна мембрана. Материалите трябва да са меки, за да има възможност да се нагласят към естествената форма на крака. Тъй като детските стъпала са склонни към изпотяване, необходимо е да се използват специални стелки (дължината им трябва да е с 2-3 мм по-голяма от крачето) от добре попиващи влагата тъкани, сред които за предпочитане е текстилът. Задната част на обувките трябва да е здрава и плътно, но не болезнено да обхваща глезена. Петата не бива да се плъзга в чепика, затова дори през лятото за предпочитане са затворените модели. Направените с ципове и лепенки са най-удобни за малчуганите и за техните родители. Навиците за самостоятелно връзване на обувки може да се изграждат и възпитават след 3-годишна възраст. Гъвкава подметка Колкото по-дебели са отдолу обувките, толкова по-бързо и по-силно се изморява детското краче. Най-важното е те да допринасят за адекватното балансиране на походката. За нормалното развитие на малчуганите, добре е подметката да е гъвкава, без да предизвиква дискомфорт по време на ходенето. Необходимо е да притежава и подходящи за възрастта на детето амортизационни свойства, за да се избегнат травми на ставите и костите на ходилата, докато момичето или момчето скача, рита топка, кара колело или активно се пързаля. Специално внимание се обръща на теглото на обувките. Много родители изобщо не се замислят по този въпрос, купувайки чепици за малките. А темата е изключително важна. Детето прави безброй крачки на ден затова не бива обувките да го спъват в стремежа му да опознае света.   \n \t\n", "date": "2018.10.05", "title": "Комфорт за крачетата, или как се избират детски обувки"}
{"url": "http://www.duma.bg/node/176517", "text": "Хората от Златоград поискаха държавата да отпусне повече пари за култура. Според тях читалищата тънат в мизерия, а няма помощ и за самодейните културни състави. Те поискаха от народните представители от ПГ \"БСП за България\" Георги Свиленски, Христо Проданов, Веска Ненчева и доц. Георги Йорданов държавата да не бъде мащеха за културата. Освен това се поинтересуваха и от предложенията на левицата във Визията за здравеопазването. Здравеопазването у нас не трябва да е машина за пари. То трябва да е обърнато към хората. При сегашния модел, то е по посока на пълната комерсиализация и затова носи негативни последствия за хората, няма нито равенство нито солидарност. Финансовият резултат стана водещ критерий, коментира зам.-председателят на ПГ \"БСП за България\" Георги Свиленски. Нашата основна цел е да върнем държавата в управлението, регулацията и контролът на здравеопазването, за да гарантираме на всеки достъп до него, добави той. Гражданите на Златоград проявиха интерес към заложените във Визията политики за малките земеделски производители. Свиленски обясни, че целта на левицата е те да бъдат подпомогнати. Предвиждаме диференцирано субсидиране и ограничаване на едрите земеделски производители, както и таван на субсидията до 60 000 лв. Искаме да има специално финансиране на малките производители, каза зам.- председателят на ПГ \"БСП за България\". \nХристо Проданов запозна гражданите на Златоград с идеята на левицата за всеки регион да бъде изработена визия за развитие. Той бе аплодиран от златоградчани, които споделиха, че в региона изобилстват минералните извори.   \n \t\n", "date": "2018.10.05", "title": "Златоград призова за повече пари за културата"}
{"url": "http://www.duma.bg/node/176519", "text": "Предсрочните избори чукат на вратата и ако те се проведат честно, ГЕРБ няма да ги спечелят. БСП не трябва и не чака. Доказателство за това е проектът \"Визия за България\". Това заяви на среща в Чепеларе народният представител Румен Гечев. \nГражданите поставиха въпроса за липсата на развитие на малките населени места и чувствителния отлив на млади хора. За да имаме добра социална политика, образование и здравеопазване, трябва да имаме икономика в сферите с висока добавена стойност. Да познаваме ресурсите, с които регионите ни разполагат, отбеляза народният представител Богдан Боцев. Хората повдигнаха и въпроса за внасянето на вот на недоверие от БСП в сферата на здравеопазването. \nЧувствителността по темата е особено силна. Проблемите в здравеопазването трябва да се обсъждат надпартийно. Предлаганата концепция от министър Ананиев в момента не представлява промяна, а дофинансиране на досегашната система. В същото време липсва диалогът за качеството на услугите, заяви народният представител Теодора Халачева. Тя обясни, че в проекта „Визия за България“ се предлага здравноосигурените лица да имат 24 часа достъп до безплатно обслужване, а неосигурените - базов пакет с медицински услуги. На двучасовата среща бяха поставени множество въпроси за пенсионната система, демографската политика, необходимостта от реформи в политиките за горския сектор. \nКогато се говори за здравеопазване, трябва да се има предвид, че тук проблемите са много, каза лекар от Рудозем на народните представители от ПГ „БСП за България“ на среща с тях за „Визия за България“. Той обясни, че, от една страна, са клиничните пътеки, които са „врата в полето“, и те са основата на разделението и противопоставянето в лекарското съсловие, а от другата, е финансирането за лекарства и консумативи. Парите в системата на здравеопазването не са малко. 10 млрд. лв. се превъртат ежегодно в сектора. Истината е, че моделът е опорочен. Затова във Визията залагаме водещо участие на държавата в управлението, регулацията и контрола на здравето на хората. Това каза народният представител Иван Ибришимов. Той добави, че лекарствената политика трябва да е в полза на пациента, поради което трябва ставката на ДДС за лекарствата да бъде намалена. Ние сме против демонополизация на НЗОК и против това - болниците да са търговски дружества. Искаме, също като вас, достойно заплащане на труда на всички работещи в системата на здравеопазването, каза още народният представител.   \n \t\n", "date": "2018.10.05", "title": "Румен Гечев: Предсрочните избори чукат на вратата"}
{"url": "http://www.duma.bg/node/176524", "text": "Таванът на пенсиите ще се увеличи до 1200 лв. от 1 юли 2019 г. За това са се споразумели синдикатите и правителството след среща при премиера Бойко Борисов. Министърът на финансите Владислав Горанов обясни, че промяната ще важи за всички пенсии, с което отпада предложението за премахване на тавана на новоотпуснатите пенсии. Досега се планираше максималната пенсия, която в момента е 910 лв. да се повиши от 1 януари 2019 г. на 1040 лв., а за новоотпуснатите да няма таван. Таванът по естествен път ще отпадне тогава, когато пенсиите се изчисляват на база на целия осигурителен живот на съответния гражданин, коментира Горанов. \nНа срещата е договорено, че от догодина ще има увеличение с 50% на парите от бюджета за енергийно бедните - 220 хил. души. \nВсе още се обсъждат вариантите как допълнителните средства да бъдат разпределени - като увеличение на сумите за хората, които сега получават енергийни помощи или чрез разширяване на критериите за получаване на такава държавна помощ, за да може да обхване повече хора. За това ще са необходими още около 40 млн. лв., обясни президентът на КНСБ Пламен Димитров. \nСиндикатите и правителството се разбрали да сформират работна група, която да изработи по-справедлив начин за оценка на работата на хората, заети в бюджетната сфера. Така обещаното увеличение с 10% на средствата за техните възнаграждения ще се разпределя според положения труд, допълни Димитров. Разчетите на МФ показват, че трябва да се вдигнат заплатите на 433 хил. чиновници, за което ще са необходими над 1 млрд. лева.   \n \t\n", "date": "2018.10.05", "title": "1200 лв. става таванът на пенсиите от 1 юли догодина"}
{"url": "http://www.duma.bg/node/176521", "text": "Специализираната прокуратура и ГДБОП започнаха проверки в две специализирани болници за онкологично лечение, съобщиха от прокуратурата. Предмет на проверките са данни за злоупотреби с медикаменти за лечение на раково болни. Проверява се документация, доставки, наличности и приложения на скъпо струващи лекарства за терапия и профилактика. \nСпециализираната прокуратура ще предостави информация за резултатите от проверките след тяхното приключване.   \n \t\n", "date": "2018.10.05", "title": "Спецпрокуратурата и ГДБОП проверяват онкоболниците "}
{"url": "http://www.duma.bg/node/176522", "text": "Бързата реакция на специализанта д-р Тодор Горанов в Клиниката по урология, както и дежурната сестра, е предотвратила немислимо бедствие при пожара, който избухна в Пловдив в болницата \"Св. Георги\" в нощта срещу четвъртък. Навреме са евакуирани 54 пациенти. \nПламъците лумнали в западната част на отделението по урология, което се намира на 9 етаж. Огънят тръгнал от учебен кабинет, най-вероятно заради късо съединение. Учебната стая, в която студентите слушат лекции, напълно изгоряла. Опушен е коридорът на цялото крило. \nПри инцидента няма пострадали хора. Нанесени са само материални щети. Причините за възникването на пожара се изясняват.   \n \t\n", "date": "2018.10.05", "title": "Млад лекар спаси 54 пациенти при пожар в Пловдив"}
{"url": "http://www.duma.bg/node/176523", "text": "В специална декларация Общинският съвет на БСП във Видин осъди непрофесионалните действия на ръководството на болницата в града, както и нехайството на здравното министерство в лицето на министър Кирил Ананиев. Повод за документа са трагичните инциденти, съпътствали повредата в техниката за хемодиализа. \"Настояваме за бързи мерки по осигуряване на нормални условия за хемодиализа във Видинска област, за да спасим останалите живи пациенти, както и търсене на отговорност от виновните за създалата се ситуация\", пишат видинските социалисти в декларация до Народното събрание, Министерския съвет, МЗ и община Видин. \nРаботата на центъра по хемодиализа вчера спря, за да започне спешен ремонт. \nЗа хемодиализа за т.г. са предвидени 2,5 млн. лв., обяви пред журналисти вчера министърът на здравеопазването Кирил Ананиев. Той поясни, че имало сигнали за подобни проблеми и в други болници. \nДУМА припомня, че инсталацията за пречистване на вода, необходима за процедурата по хемодиализа в отделението по нефрология и диализно лечение към МБАЛ \"Св. Петка\", се повреди на 1 октомври, вследствие на което 45 пациенти, нуждаещи се от животоподдържащата процедура, трябваше да бъдат пренасочени към болници в други градове. В хаоса около повредената апаратура един пациент почина, а друг е в тежко състояние. \nОт Агенция \"Медицински одит\" започнаха проверка в болницата. Здравното министерство ще предостави 180 хил. лв. на видинското лечебно заведение за хемодиализни апарати, легла и водоочистваща система.   \n \t\n", "date": "2018.10.05", "title": "БСП-Видин настоява за спешни мерки в хемодиализата"}
{"url": "http://www.duma.bg/node/176525", "text": "Една от ваксините, дарени през 2015 г. от Турция на България, е била без сертификат за освобождаване на партида (т.нар. Release сертификат). Въпросният сертификат съдържа информация за срока на годност на ваксините и за броя на ампулите. Това стана ясно от свидетелските показания на Евелина Вецкова, биолог в отдел \"Осигуряване на качеството\" в \"Бул Био НЦЗПБ\" ЕООД. Тя бе сред свидетелите в Специализирания наказателен съд, където се гледа делото срещу бившия здравен министър Петър Москов и заместника му Адам Персенски. Двамата са обвинени за вноса като дарение на ваксините \"Пентаксим\", \"Еувакс Б\" и \"Тетадиф\". \nПо време на вчерашното съдебно заседание бяха призовани трима свидетели. Сред тях са Евелина Вецкова, Елена Гешева и журналистът Валя Ахчиева. Защитата поиска отстраняването на Ахчиева, защото тя вече е била свидетел по делото. \nПреди да започне разпоредителното заседание Петър Москов коментира, че го разкарват като мечка из съдилищата, а отговорност трябва да бъде поета от БСП и ДПС, които са подклаждали истерията в парламента. \nМосков бе обвинен, че на 9 юли 2015 г. в качеството си министър на здравеопазването не е изпълнил служебните си задължения, приел дарение от Министерството на здравеопазването на Турция под формата на 100 хил. дози ваксина за деца \"Пентаксим\"- 0.5 мл и 100 хил. дози ваксина за Хепатит Б \"Еувакс Б\". \"Еувакс Б\" обаче не са разрешени за употреба на територията на България. Поради това не биха могли да отговорят на нуждите на имунизационния календар в страната. \nЗаради действията на Москов МЗ е ощетено с 325 233,87 лв. \nВторото обвинение е, че на 27 ноември 2015 г. като помагач умишлено е улеснил сключване на неизгодна сделка с \"Бул Био НЦЗПБ\" ЕООД за дарение на 5 млн. дози ваксини \"БЦЖ\". \nТретото обвинение на Москов касае периода 20 юни - 1 юли 2016 г., когато като министър на здравеопазването и принципал на \"Бул Био НЦЗПБ\" ЕООД не упражнил необходимия контрол върху работа на лица, на които е възложено управлението на обществено имущество. \nПървоначалното обвинение към Москов е, че е приел ваксините, че е улеснил сключване на сделка с \"Бул Био НЦЗПБ\" ЕООД и че не е упражнил контрол. \nПерсенски е обвинен, че след среща в резиденцията на турското посолство е подготвено двустранно споразумение между българското и турското Министерство на здравеопазването за размяна на ваксини. Той изготвил и доклад пред министъра за организиране на приемане на дарението от Турция, включително издаване на разрешителни за ползване. \nВ края на ноември 2016 г. Софийската градска прокуратура повдигна 3 обвинения срещу Москов, а ден по-късно бяха разпитани всички министри от кабинета \"Борисов 2\". В началото на март т.г. СГП даде на съд Москов за турските ваксини \"Пентаксим\", \"Еувакс Б\" и \"Тетадиф\". На 19 юни т.г. бе даден ход на делото.   \n \t\n", "date": "2018.10.05", "title": "Дарената турска ваксина била без важен сертификат"}
{"url": "http://www.duma.bg/node/176528", "text": "Процедурата за даване на концесия на пловдивското летище ще бъде прекратена, стана ясно от съобщение на Министерството на транспорта. Официалните мотиви за това на новоназначения министър Росен Желязков са, че процедурата трябва да бъде съобразена и проведена в съответствие с новия Закон за концесиите, а настоящата е открита и проведена по правилата на отменения закон. \nПрез март консорциумът между между китайската \"Хайнан\" (HNA Airport Group) и регистрираното в Холандия дружество \"Пловдив Еърпорт Инвест\" (Plovdiv Airport Invest) бе определено от властта за концесионер на летище Пловдив. След като през юни срокът за подписване на договора беше удължен в средата на юли, концесията се провали и договор не бе подписан. Така и третият опит на властта да даде на концесия пловдивското летище се оказа неуспешен. \nОт съобщението става ясно обаче, че ще бъде открита нова процедура, след като бъдат изготвени нови анализи, като документацията за концесията ще бъде съобразена с новия закон.   \n \t\n", "date": "2018.10.05", "title": "Спират концесията на летище Пловдив"}
