{"url": "https://duma.bg/cheshka-kompaniya-shte-dostavi-chasti-za-motrisite-na-bdzh-n187325", "text": "\"БДЖ-Пътнически превози\" е сключило договор с чешката компания SSS Trade Czech Republic за доставка на части за ремонт на електрически мотриси, пише Seenews. Подписаната на 18 февруари сделка е на стойност 1,1 млн. лв. Търгът е пуснат на 5 ноември 2018 г., а чешката компания печели 2 от 8 обособени позиции. В срок от една година от сключване на договора тя трябва да достави 880 необработени бандажа за локомотиви серия 44,45 и 46, както и 16 необработени бандажа за локомотиви серия 77. През миналата седмица държавната железница обяви плановете си да отдели 65 млн. лв. за ремонт на 50 локомотива и електрическите \"Сименси\". Тези разходи са заложени в бизнес плана за 2019 г. на дружеството. От БДЖ уточниха, че за подобряване на услугата ще се направят общо над 71 млн. лв. капиталови инвестиции. Част от парите за ремонт на локомотиви ще дойдат от неизразходените разходи за миналата година. Освен това от компанията обясниха, че планират да ремонтират и включат в експлоатация по 15 вагона на месец до края на 2019 г. В съобщение от дружеството се казва, че към момента са напълно обновени 25 вагона, които са включени към композициите на влаковете по основните направления в страната.", "date": "2019.03.13", "title": "Чешка компания ще достави части за мотрисите на БДЖ "}
{"url": "https://duma.bg/prez-2018-g-bankite-prodali-loshi-krediti-za-15-mlrd-lv-n187328", "text": "Банките у нас са предприели сериозно прочистване на портфейлите си от лоши кредити през 2018 г. Само за година те са се освободили от проблемни заеми за 0,8 млрд. евро (около 1,56 млрд. лв.), става ясно от доклада на \"Делойт\" за необслужваните банкови заеми в Централна и Източна Европа. Основно две сделки маркираха разпродажбата на лоши кредити през 2018 г. у нас - продажбата на 250 млн. евро (близо 500 млн. лв.) обезпечени и необезпечени необслужвани заеми на граждани и фирми от УниКредит Булбанк, както и сделката на ОББ с EOS Matrix за портфейл от 235 млн. евро (към 460 млн. лв.) проблемни кредити. В периода 2015-2018 г. продажбата на необслужвани дългове в България възлиза на около 1,5 млрд. евро (2,93 млрд. лв.), става ясно още от доклада на \"Делойт\". Продажбата на проблемни заеми е част от стратегията на банковия сектор у нас за понижаване на дела на необслужваните кредити, насърчавана от БНБ и изисквана от Европейската комисия. Причината е, че според статистиката в ЕС само четири закъсали държави имат по-висок дял на необслужваните кредити в сравнение с България по данни от 2017 г. Благодарение на взетите мерки се отчита сериозно подобрение на качеството на активите - с 21,7% в сегмента за граждани и със 17,7% в корпоративния сегмент от 2016 г. до края на 2017 г. Така делът на необслужваните заети е паднал от 10% на 7,4% през 2017 г. (по отношение на кредити на физически лица), а при фирмените кредити спадът е с 2,7% до ниво от 12,5%. Този процент обаче е третият най-висок сред държавите, които попадат в обхвата на проучването на Делойт, които са от региона на ЦИЕ.", "date": "2019.03.13", "title": "През 2018 г.   Банките продали лоши кредити за 1,5 млрд. лв. "}
{"url": "https://duma.bg/iskat-globi-za-nepoddarzhani-zhilishtni-sgradi-i-asansori-n187329", "text": "Министерството на регионалното развитие и благоустройството планира нови правила за управление на етажната собственост, които да доведат до по-качествена поддръжка на сградите, обитавани от много семейства, а също така и да има по-голям контрол върху професионалните домоуправители. Ведомството вече събира идеи за промяна на Закона за управление на етажната собственост, които ще бъдат подложени на обществен дебат. Такива вече са направили от Национално сдружение \"Недвижими имоти\", Българската фасилити мениджмънт асоциация и Фондация \"Асансьорна безопасност\", съобщи \"Медиапул\". Сред идеите са лицензиране на домоуправителите и налагане на санкции на блокове, които не поддържат асансьорите и общите си части. Още предложения ще се приемат до 15 април 2019 г. Те ще бъдат разгледани и обсъдени при подготовката на изменения в закона. От асансьорната фондация предлагат да се въведе лицензиране на домоуправителите. Предлагат и да се дигитализират данните за сградите и процесите на стопанисването им. Също така се настоява за въвеждане на санкции, които може да са под формата на глоби или повишаване на данъците за сгради, които не се поддържат технически. От сдружението за недвижими имоти настояват да се въведе най-сетне обещаваната от години паспортизация на сградите с техническите данни за построяването им, текущото им състояние и извършваните в тях ремонти. ", "date": "2019.03.13", "title": "Искат глоби за неподдържани жилищни сгради и асансьори"}
{"url": "https://duma.bg/ekspert-darzhavata-tryabva-da-bade-sobstvenik-na-aets-belene-n187327", "text": "Най-добрият вариант е държавата да бъде собственик на АЕЦ \"Белене\", заяви пред БНР изпълнителният секретар на \"Булатом\" Станислав Георгиев. В понеделник беше обявено началото на процедура по търсене на стратегически инвеститор за централата. \"Търси се стратегически инвеститор, който евентуално ще стане и бъдещ собственик. Преди държавата имаше 51% от собствеността, а се търсеше инвеститор, който да подпомага развитието на проекта. Сега нещата са обратно - държавата ще участва с миноритарен дял, а евентуалният инвеститор ще бъде бъдещият собственик на тази централа\", обясни той.  Експертът посочи, че след 30 г. работа на АЕЦ \"Козлодуй\" е с най-ниска себестойност на енергията, а АЕЦ \"Белене\" се очаква да работи 60 г. Според него втора атомна централа на територията на страната е стратегическо преимущество. Една година ще търсим стратегически инвеститор - процедурата има девет стъпки, допълни експертът. По думите му много по-рано ще стане ясно дали ще има такъв - на втората или третата стъпка. Към момента пет фирми са заявили интерес под различна форма. Георгиев бе категоричен, че проектът за АЕЦ \"Белене\" отговаря на изискванията за безопасност, включително и допълнителните такива, които бяха поставени след аварията във Фукушима. По думите му обаче ние трябва да се обърнем към Европа за съгласие за изграждане на проекта. Без участието на руския конструктор и производител на оборудването за АЕЦ \"Белене\" \"Росатом\" проектът за централата няма как да бъде реализиран, заяви пред БТВ енергийният министър Теменужка Петкова. По нейните думи именно поради този факт едно от условията е компанията да бъде привлечена към проекта.", "date": "2019.03.13", "title": "Експерт:   Държавата трябва да бъде собственик на АЕЦ \"Белене\""}
{"url": "https://duma.bg/shefat-na-feysbuk-si-postroil-taen-tunel-za-byagstvo-n187293", "text": "Марк Зукърбърг си построил свой собствен тунел за бягство с дължина 1 миля. Шефът на \"Фейсбук\" явно дотолкова е притеснен от скандала, свързан със злоупотребата с личните данни на потребителите на социалната мрежа, че е взел извънредни мерки и започнал да инвестира много повече в личната си сигурност. Входът на тунела е разположен в конферентната зала в централата на компанията в Калифорния. Той бил в непосредствена близост до бюрото на Зукърбърг, което той често използвал за работа. Самият кабинет пък е изграден от бронирано стъкло. Изходът на тунела е добре прикрит, но води до един от паркингите на корпорацията, където има приготвен специален автомобил за бягство, който да не буди подозрения. От Busines Insider съобщиха, че бордът на компанията е одобрил бюджет от 10 млн. долара за сигурността на цялото семейство на Марк Зукърбърг. Според официални данни само през 2017 г. \"Фейсбук\" е похарчил 7,3 млн. долара за личната охрана на своя основател. За безопасността на създателя на най-голямата социална мрежа се грижат 70 въоръжени гардове.", "date": "2019.03.13", "title": "Шефът на \"Фейсбук\" си построил таен тунел за бягство"}
{"url": "https://duma.bg/rekordna-nazdravitsa-vdignaha-v-kitay-n187295", "text": "Над 2000 китайци оформиха рекордно дълга човешка верига, като се хванаха под ръка и едновременно с това кръстосаха наздравици, предаде агенция ЮПИ. Постижение бе регистрирано в град Хайдун, провинция Цинхай. Наздравицата беше в стил брудершафт, а в керамичните чашки имаше истинско вино. Участниците, облечени в национални носии, с човешката верига изрисуваха традиционната фигура на слънчоглед, почитана от представителите на етноса ту. Отговорник от \"Гинес\" удостовери рекорда, който подобри предишното постижение с 1373 участници.", "date": "2019.03.13", "title": "Рекордна наздравица вдигнаха в Китай"}
{"url": "https://duma.bg/ronaldo-unizhi-atletiko-madrid-i-s-hettrik-klasira-yuventus-na-14-final-n187353", "text": "С хеттрик на Кристиано Роналдо Ювентус направи смразяващ обрат над Атлетико Мадрид и ще играе в 1/4-финалите на Шампионската лига. \"Бианконерите\" се нуждаеха от три чисти гола в осминфиналния реванш, за да продължат напред - след загуба с 0:2 в първата среща, и те дойдоха след величествен хеттрик на Кристиано - 3:0.  Драмата тепърва предстоеше. Влезлият като смяна за Атлетико - Анхел Кореа, не успя да спре пробив на Федерико Бернардески, фаулира го в наказателното поле на испанците и в 85-ата минута Ювентус получи дузпа. Зад топката застана Роналдо, който хладнокръвно направи резултата 3:0. С трите гола срещу Атлетико Роналдо вече има общо 124 попадения в Шампионската лига и е едноличен лидер сред реализаторите.", "date": "2019.03.13", "title": "Роналдо унижи Атлетико Мадрид и с хеттрик класира Ювентус на 1/4-финал"}
{"url": "https://duma.bg/kzk-pak-ne-otkri-monopol-pri-gorivata-n187330", "text": "Комисията за защита на конкуренцията (КЗК) отново не откри монопол на пазара на горивата. Според антимонополния орган липсата на достатъчен капацитет в данъчни складове и складове за задължителни запаси на горива, сложната административна процедура и високата цена за изграждането на собствен склад, представляват висока бариера пред вносителите и производителите на горива. Проверката започна през ноември 2018 година, когато регулаторът се самосезира и реши да направи нов, трети секторен анализ за производството и продажбите на бензин и дизелово гориво у нас. Решението за пореден анализ дойде след масови протести в цялата страна и блокиране на пътища през почивните дни, предизвикани от увеличението на цени на бензина в различни региони на страната. Ползата от предишните два секторни анализа се запомни с минимална глоба на компанията на лидера на \"Воля\" Веселин Марешки, защото продавал бензина под себестойност и така подбивал цените на конкурентите. Освен това КЗК излезе със смешни мерки и препоръки, като забрани на основните компании да обменят информация с дружества, които са техни конкуренти, както и служителите на различните търговци да си говорят за цени. Комисията искаше също да се уволняват служители, които не спазват конфиденциалност за търговската информация. Сега в новия секторен анализ регулаторът дава единствено препоръка за създаването на електронна платформа в складовете, както и за нормативни промени. Не са открити никакви наченки на нарушения в сектора. От анализа обаче се разбира, че около 50% от складовите вместимостите за бензин А-95, над 80% за А-98 и около 40% за дизела се държат от един играч на пазара.  Комисията препоръчва на Агенция \"Митници\" спешни мерки за изграждането на държавни данъчни складове (особено до гранични пунктове) по примера на Чехия и Португалия. Освен това КЗК препоръчва еднократна амнистия за търговците от сивия сектор. Според нейните експерти така  неизрядните  участници на пазара ще имат възможност да излязат на светло, без това да води със себе си последствия от санкции за минал период. Становището на КЗК за касовите бележки, на които да пише доставна цена и цена на дребно, както и акциз и ДДС, е, че това може да засегне конкуренцията и да създаде условия за координиране на цените между търговци. Идеята на финансовото министерство е такива бележки да се издават от началото на следващия месец.", "date": "2019.03.13", "title": "КЗК пак не откри монопол при горивата"}
{"url": "https://duma.bg/v-es-ne-dostigat-400-hil-parkinga-za-kamioni-n187326", "text": "В ЕС липсват 400 хил. охраняеми паркинга за тежкотоварни автомобили, сочи проучване на Европейската комисия. Наличието на подобни места за почивка на водачите е в основата на подготвяните промени в транспортния сектор на Европа, известни като пакет \"Мобилност\". Докладът отбелязва, че 75% от кражбите от камиони се извършват, докато са спрели на неохраняеми места. Еврокомисията уточнява, че е готова да отпусне средства за обособяването на охраняеми паркинги и очаква оценката на експерти за изготвянето на общи изисквания за новите съоръжения. Водачите са принудени да спират винаги, когато изтече работното им време. Експертите са установили досега, че съществуващите три стандарта за охраняемите паркинги в ЕС се различават чувствително. Все още почти не е възможно запазването на паркомясто предварително, а дори когато такава услуга се предлага, на нея рядко може да се разчита. ЕК предлага да се въведат единни европейски изисквания за охраняемите паркинги и поставянето им в категории - \"бронзова\", \"сребърна\", \"златна\" и \"платинена\". Категориите би следвало да предлагат общ минимум от услуги. Експертите предлагат също извършването на постоянни проверки на дейността на паркингите, въвеждането на система за запазване на места, както и изготвянето на насоки за строежа на тези съоръжения. През миналата седмица евродепутатът Петър Курумбашев коментира, че България до последно ще се бори да не влязат предложенията от пакет \"Мобилност\" в пленарна зала. ", "date": "2019.03.13", "title": "В ЕС не достигат 400 хил. паркинга за камиони"}
{"url": "https://duma.bg/nikolay-pankov-sdelkata-s-danatsite-unizhava-balgarskite-myusyulmani-n187308", "text": "- Съгласен съм с лидера на БСП Корнелия Нинова, че \"маските паднаха\". Веднага с отсъствието на БСП от парламента се случи гласуването на предложението на ДПС за преференциите. Следващият закон, който спешно мина на председателски съвет в отсъствието на левицата, бе за вероизповеданията, с предложението на ДПС за данъчна амнистия на Главното мюфтийство.  - ГЕРБ изцяло е под натиск, а ДПС не е просто рекетьор, а шантажор. Рекетът е: \"Аз зная някоя твоя мръсна тайна\", а шантажът: \"Ако не ми дадеш пари, ще предизвикам Косово\", т.е. етнически проблеми. Тук виждаме усмихнатата физиономия на подпалвача на национално и етническо напрежение Цветан Цветанов, а неговата марионетка е Бойко Борисов. Смениха се ролите в тази партия - Цветанов ходи и бистри политиката в кулоарите на НС, а Борисов го слуша. За законопроекта за изборите Цветанов бе лично в стаята на ДПС. Опитват се обаче да ни внушат, че съглашателството на двете политически сили се е случило на Консултативния съвет по национална сигурност при президента. Както се опитаха да внушат, че поправките в Изборния кодекс са по вина на НФСБ, сега се опитват да натопят президента за промените в Закона за вероизповеданията. Президентът трябва да разсекрети тази стенограма, за да видим позициите им. Единствено той може да каже какво наистина е обсъдено на КС - дали въпросите за националната сигурност и за финансирането на вероизповеданията като цяло и споменаван ли е изобщо въпросът за данъчна амнистия на някое вероизповедание. - Не просто лъжат, ГЕРБ украсиха грозната лъжа. Истината е, че ДПС управлява и експлоатира мюфтийството и икономически, и политически. А лъжата за опрощаването на дълговете на мюфтийството Цветанов оправдава с националната сигурност, Борисов - с Възродителения процес, а мюфтията Мустафа Хаджи, който слезе от мерцедес за 300 бона - със заплахи, че и в България може да се случи Косово. И което е по-страшно една анадолска агенция днес (вчера - бел. ред.) напомни на българите, че земите им са били част от Османската империя - само ден след изявлението на мюфтията, че ще станем Косово, ако не получи пари.  - Направо си е вербална заплаха от Турция. И другият момент - Цветанов каза, че Нинова влизала в конфронтации. Напротив, левицата изобличи една лъжа и изкара наяве фактите, говорещи за зависимост, обвързани лица и много по-големи задължения на мюфтийството от лансираните 8 млн. лв. Всичко това Цветанов замазва с приказки за национална сигурност, противопоставяне, етнически конфликт... Но хората не се плашат и това ще им се върне като бумеранг. Защото именно Цветанов, Борисов, Хаджи и ДПС палят етнически вражди. Има си и виц за това: \"Отива един човек да си плати данъците за колата и служителката му иска 300 лв. \"Ама аз съм от мюфтийството\", рекъл той. \"Добре, господине, минете на другото гише да си вземете вафла и локум\". Другата истина е, че всичко това унижава българския мюсюлманин, който нито ще види тези 8 млн. лв., нито другите 6 млн., които искат да му дадат с промените в закона.  - И от тях те нищо не са видели. Знаете ли, че хората, които се молят в джамиите, събират пари помежду си, за да платят на имама заплатата? А по царско време и дори комунистическата държава плащаше заплати на свещенослужителите от всички религиозни общности. Държавата трябва да финансира вероизповеданията. Но тук става въпрос за друго. Мюсюлманското сунитско вероизповедание, към което са се определили 547 000 - български турци и мохамедани, е подготвило и изпратило всички изискуеми по закона документи: капиталови разходи, заплати на имамите. Отчело се е в Министерския съвет, както го направиха и православната, католическата, арменската църква и Израелтянското дружество. Единствено \"Мюсюлманско вероизповедание\" на Мустафа Хаджи, към което са се определили 3700 души, не се отчете, в очакване на срамните сговори. - Мустафа Хаджи е креатура на ДПС. Делото за правоприемство на вахъфските имоти го спечели Мюсюлманското сунитско вероизповедание срещу Мюсюлманското вероизповедание на Хаджи. Това означава, че всички имоти, съществували до 1949 г., се присъждат на Мюсюлманското сунитско вероизповедание. Вторият момент е, че Мюсюлманското сунитско вероизповедание брани държавния интерес, когато държавата абдикира от защитата на имотите - крупни паметници на историческото ни минало, като Археологическия музей в София, Историческия музей в Кърджали, Безистена в Ямбол, Куршум джамия в Карлово и др. Мюсюлманското вероизповедание на Хаджи взе пари от турския Дианет - около 6 млн. лв., за да води тези скъпи 28 дела. В предишния законопроект се искаше тази трансформация на делата, за да може Главното мюфтийство да спечели служебно битката с държавата и общините. Това са османски имоти, които не са били собственост на вакъфа, а на падишаха. Когато България става самостоятелно царство, тези имоти автоматически преминават към държавата, която ги предоставя на общините. Тези имоти никога не са били вакъфски, както претендират мюфтията и ДПС. Има и още едни милиони, които Цветанов и Карадайъ искат държавата да опрости - присъдените разноски на общините и на държавата. Повечето от тези дела са приключили и държавата и общините ще трябва да си вземат разноските по тях с изпълнителни дела. Но няма да си получат парите. Къде тук е защитата на националния интерес? Къде е главният прокурор, който автоматично трябва да защити държавния интерес? Е, няма и да го направи, защото законът му връзва ръцете! - Не е редно и е противоконституционно. Но подобна амнистия не е исторически прецедент. След смяната на капиталистическия строй народната власт прокара всенародна амнистия, защото населението е било изключително бедно и задлъжняло. Целта е била равен старт за всички и започване на чисто. Следващата амнистия беше при първото управление на ГЕРБ по вина на \"мъдреца\" Дянков, който поиска майките, които работят и децата им посещават детска градина, да си платят с лихвите това \"престъпление\". Заради общественото недоволство майките бяха амнистирани. Според Дянков те били ощетили хазната с 5 млн. лв. Другият \"мъдрец\" на ГЕРБ Горанов пък заяви по повод амнистията за мюфтийството, че бил събрал 40 млрд. лв. данъци и 8 млн. нямало да съборят хазната. Къде тук са общественият интерес и главният прокурор? Това е престъпление по служба и Горанов трябваше да бъде подведен под отговорност като \"архитект\" на тази амнистия. Защо се крие стенограмата от заседанието на комисията, на което законопроектът се гледа на второ четене? Защото лично с бележка Горанов искаше да вкара този текст в последната секунда преди пленарна зала. Тогава 13 души от комисията гласуваха против предложението. А сега същото нещо, отхвърлено вече от депутатите, се вкарва по същия начин, със същия текст и обхват, при това само след два месеца. Тази амнистия не само не е редна, тя е престъпна. В качеството си на длъжностно лице Горанов облагодетелства частното лице Мустафа Хаджи. - От ДПС побързаха да се оправдаят, че не експлоатират вакъфските имоти. Движението - не, но активистите му - да. Когато отдаваш земи за 2 лв. при пазарна себестойност 80 лв., кой тогава крие данъци? Активистите на ДПС. Кой не плаща съответните задължения? Главното мюфтийство, което е собственик на тези имоти. Когато това нещо като празен чек го попълни мюфтийството, знаете ли каква сума ще стане? Огромна. Таско Ерменков говори за 12 млн. лв. със задълженията към общините и по делата. Но ние не знаем дали мюфтийството няма да се възползва от тази либерализация и да покаже имоти и доходи, които не са декларирани пред НАП, но се дължат. Защото в закона се казва, че мюфтийството пуска декларация, а НАП я разписва, опрощава и заличава.  - Да, правителството, мюфтийството и ДПС представляват ОПГ в това престъпление. Имаме и срастване на партия и религиозна общност, която при това е забранена и от закона, и от Конституцията. Чест прави на БСП, че само те реагираха на сигнала ни. Разпратихме го навсякъде - до всички партии и институции, но само госпожа Нинова го прочете и намери кураж да оповести публично тази грандиозна измама. И циреят се спука, излязоха неочаквани истини. - Ще видим. Но съм сигурен, че след тази сага ГЕРБ ще загубят и малката подкрепа на избирателите си мюсюлмани. Хората вече негодуват. Чудят се и как главният мюфтия може да се вози в кола за 300 бона.", "date": "2019.03.13", "title": "Николай Панков:    Сделката с данъците унижава българските мюсюлмани "}
{"url": "https://duma.bg/ya-kolko-falsh!-n187307", "text": "Веднъж случайно слушах как Цветан Цветанов се опитва с Веско Маринов да пее в дует \"За теб, Българийо, за теб...\" Уникален фалшив фалцет. Но това е най-малкото сред всички останали ментета в политиката, в обществената практика, в бита ни. Свикнахме на храни ментета, на фалшиви питиета, с горива - ментета. Забравихме за фалшивите ваксини, за фалшивите идеи на демократи, реформатори... А помните ли преди години как един фалшив сигнал за тревога в атомната електроцентрала чрез \"Ку Ку\" по телевизията вдигна накрак цялата общественост!? Сега вече и това не може да ни трогне... Четох как няколко \"еничарки\" в просветата пишат исторически текстове за учениците. Режат цели глави от историята, други подменят с фалшиви внушения. Да не говорим за по-крупните опити на Иво Инджев и Александър Йорданов в същата посока. А не свикнахме ли с фалшивите новини? Като ви съобщават нещо, смятайте, че реално е обратното. Дори сайтове се навъдиха, които откровено ни предлагат измишльотини във вид на електронни трудове. Хеле пък, ако съобщите какво реално се случва в Русия или какво реално е казал Путин, направо ви обявяват за \"рубладжия\", трябва да мълчите или да изкривявате новината, тогава сте добре дошъл в разните там грантаджийски структури, наричащи себе си медии.    А не са ли фалшиви временните коалиции в парламента? Ами обединените патриоти!? Оказва се, че не са нито обединени, нито са патриоти. Да не припомняме в името на какви обещания влязоха в Народното събрание. Още чакаме техните обещани преди изборите минимални пенсии... Сега Макрон се е загрижил да ги уеднаквява сред европейските държави. Но съм сигурен, че и тези усилия ще излязат по нашенски манипулирани и съобразени примерно с вътрешния продукт и българските условия за фалшифициране на тълкуванията.   Какво друго, освен фалшиви законопроекти са днешните усилия на управляващата коалиция и присъединилите се към нея около промените и ветото на президента относно Изборния кодекс примерно! Ами политическите сделки около опростяването на данъците на мюфтийството и бартера им с гласовете на ДПС в подкрепа на партия ГЕРБ! Не е ли фалшив проектът на професор Вили Лилков, Мартин Димитров и Петър Славов за престъпния период? И има ли въобще такъв законопроект? Нещо по социалистическите символи да кажете? А с колко фалшиви документи боравят Спас Гърневски, Тома Биков, Антон Тодоров, Десислава Атанасова... Казват, че и изящното й колие за 20 хиляди евро било менте и струвало само 160 лева! Не сте чели поезия на Ани Илков, на Петър Чухов, на кръга около тях, за да се уверите, че и в поетичното слово вирее фалшът. Както и в анализите на Силвия Чолева. Тя се опитва дори да омаловажи есетата на Стефан Продев, на Серафим Северняк, на Марко Семов, защото се опирала на съвсем други естетически ценности... Въпрос на добре платена гледна точка. Ами така е - фалшиво пеем, фалшиво пием, фалшиво се храним, фалшиво... живеем. ", "date": "2019.03.13", "title": " Я, колко фалш!"}
{"url": "https://duma.bg/sotsialist-li-e-aynshtayn-n187309", "text": "Навършват се 140 години (14 март 1879 г.) от рождението на един от най-видните физици - Алберт Айнщайн. Безспорно една от най-значимите личности в човешката история. Когато кажем или напишем името му, всеки грамотен и прилично начетен човек се сеща за неговата \"Обща теория на относителността\" и за присъждането му на Нобеловата награда за приноса му към теоретичната физика и откриването на закона за фотоелектричния ефект. Но Айнщайн е не просто учен. Той е пряко свързан и с обществения живот, като мисли, разсъждава и пише и по основните обществени проблеми. С тази си дейност си е спечелил името на неуморен пацифист, антифашист, публицист и социалист. С нея той доказва, че политиката не е само за политиците. Негова е мисълта, че \"не би трябвало да приемаме, че само експертите са единствените, които имат правото да изказват мнение по въпроси, касаещи организацията на обществото\". Съдейки по написаното от него, Айнщайн е човек, който  в икономиката, социологията и политологията. Този аспект на неговата дейност в съвременни условия е забравена или тенденциозно премълчавана тема. За нея не пише в учебниците, в списанията, вестниците, за нея няма телевизионни предавания. Само тук-там в интернет може да прочетеш някои негови цитати. Преди 70 години се появява в американското списание Monthly Review неговата забележителна малка статия \"Защо социализъм?\" В това малко, но изключително съдържателно съчинение има редица ценни мисли, които са съотносими и днес с нашето ежедневие.  Първо. В него се прави безпощадна критика на капитализма, днес обикновено срамежливо наричан \"Пазарна икономика\", \"Свободен свят\", \"Отворено общество\", \"Евроатлантически ценности\" и т.н. В статията си Айнщайн бичува начина на формирането на сегашните богати западни общества. Той ясно посочва, че \"повечето от главните държави в историята дължат своето съществуване на завоевания. Завоевателите се установяват, законово и икономически, като привилегирована класа в завладените страни\". Истинският източник на злото на капитализма той вижда в неговата \"икономическа анархия\", при която производителите се борят \"да отнемат един от друг плодовете на техния колективен труд\" чрез \"подчинение на законоустановени правила\". И ако се замислим как действа съвременната капиталистическа икономическа система, ще видим че разпределението на новопроизведеното богатство чрез труда и капитала е в огромната си част законово присвоявано от капиталистите (пардон, от едрите, средните и други бизнесмени).  Главната причина Айнщайн вижда в това, че средствата за производство в \"по-голямата си част са частна собственост на отделни индивиди\". А това води да неравноправен механизъм, при който бизнесът, владеещ средствата за производство, купува работната сила, чрез която се създават нови стоки, които са \"собственост на капиталиста\". Работникът пък получава не \"истинската стойност на стоките, които произвежда\", а минимално възнаграждение, определяно на основата на минималните му нужди и броя на безработните, които са потенциални кандидати за неговата работа, т.е. \"заплащането на работника не се определя от стойността на продукта на неговия труд\".  напълно потвърждава тази мисъл на Айнщайн. Българските наемни работници, специалисти и експерти често получават трудово възнаграждение, което не съответства на минималните им нужди за съществуване, за образование, отглеждане на децата и т.н. И това е главната причина за стесненото възпроизводство на работната сила и емиграцията от страната, за демографската катастрофа. Осакатявайки заплащането на труда българските \"бизнесмени\" формират голямата икономическа емиграция и недостига на работна ръка.              Айнщайн ясно посочва и една от главните съвременни закономерности на капиталистическото развитие. Пой пише, че \"частният капитал има тенденция да се концентрира в ръцете на малко хора, отчасти заради конкуренцията между капиталистите, отчасти поради това, че технологичното развитие и нарастващото разделение на труда благоприятстват образуването на големи производствени единици за сметка на малките. Резултатът от това състояние е олигархия на частния капитал, чиято огромна власт не може да бъде контролирана дори от демократично организирано общество\". И 70 години по-късно сме свидетели на съсредоточаването на богатството в ръцете на все по-малко капиталисти (бизнесмени), създаване и диктуване на правилата на икономическата игра в света от най-мощните транснационални компании. Това формира огромна не само икономическа, но и политическа и информационна власт. А то става чрез посочените и от Айнщайн механизми: чрез законодателните органи посредством финансиране на политически партии, които \"практически винаги отделят електората от законодателната власт\", както и това, че \"частните капиталисти неизбежно контролират пряко или косвено основните източници на информация (преса, радио, образование)\".    Верен е и тезисът, че \"Производството се извършва за печалба, а не за потребление\", както и че \"човечеството днес представлява глобално общество на производство и потребление\". Изминалите 70 години се характеризират с формирането на потребителско общество в най-развитите капиталистически страни. Но това е предимно потребление не за насъщните действителни жизнени и културни потребности на хората, а като начин за индивидуална егоистична и егоцентрична самореклама чрез притежание на все по-нови, по-скъпи и по-луксозни вещи. Засиленото потребителско търсене неминуемо води до разширяване на производството и до повишаване на богатството на притежателите на средствата за производство. Второ. Айнщайн е за социализъм. А социализмът е със \"социално-етична насоченост\", неговите цели се определят от хора с \"високи етични възгледи\" и се подемат и прокарват в живота от множество хора. Той определя, че \"истинската цел на социализма е точно да преодолее и придвижи отвъд хищническата фаза на човешкото поведение...\" Социализмът трябва да се базира на \"притежаването на средствата за производство\" от \"цялото общество\" и използването им по план. Трябва да се създаде социалистическа икономика, която да има за цел постигането на обществените цели, а не целите на печалбата. По онова време (непосредствено след Втората световна война) обаче съществуващият социализъм страда от една основна опасност, едновременно и слабост, а именно - \"всепоглъщащата бюрокрация\". Действително тогавашното социалистическо общество е прекомерно централизирано и бюрократизирано, но то е било такова поради необходимостта от защита от външната агресия след Октомврийската революция и интервенцията на почти всички големи държави в Съветска Русия и по време на Втората световна война, както и невъзможността да се реализира новата икономическа политика (НЕП), разработена от Ленин. За Айнщайн \"плановата икономика все още не е социализъм\". Правата на човека трябва да бъдат защитени, за да се противодейства на бюрокрацията. За Айнщайн социализмът е свързан пряко и с възпитанието на хората в \"чувство на отговорност за другите хора\", а не както при капитализма като \"прослава на властта и успеха\", т.е. на егоизма. Трето. Главна обща тема на Айнщайн в това кратко съчинение е  Ето и един много дълъг, но безкрайно ценен цитат: \"Човекът е едновременно самостоятелно същество и социално същество. Като самостоятелно същество той се опитва да защитава своето съществуване и това на своите най-близки хора, да задоволи своите лични желания и да развие своите вродени способности. Като социално същество той се стреми да получи признанието и привързаността на околните, да сподели техните удоволствия, да ги утеши в тъгата им и да подобри условията на техния живот...\" Това най-напред трябва да осмислят съвременните социолози и политолози. За Айнщайн е очевидно, че \"зависимостта на индивида от обществото е природен факт, който не може да бъде пренебрегнат\". Ето това е главното му противоречие с егоцентристката идеологема на неолибералното общество, че в центъра трябва да бъде единствено личността, че обществото и държавата трябва да създават условия за развитие на самоинициативата на отделния човек, независимо от съдбата и проблемите на другите хора.  На всички е ясно, че Айнщайн не е марксист, не е ленинист, не е сталинист, не е комунист. Той е брилянтен учен, не отвлечен, а пряко свързан с човешкото общество и времето, в което живее. ", "date": "2019.03.13", "title": "Социалист ли е Айнщайн?"}
{"url": "https://duma.bg/evropa-london-satvori-haos-n187350", "text": "Поредният провал на Тереза Мей за Брекзит бе посрещнат много критично от партньорите в Европейския съюз. Припомняме, че парламентът отхвърли новите предложения на Мей към споразумението за Брекзит и така реално изправи Лондон и Брюксел пред реален риск за \"развод без сделка\". Другият вариант е отлагане на Брекзит, което обаче не се приема добре от Европейския съюз. В същото време остават 17 дни до датата 29 март, когато Великобритания трябва да напусне съюза. Съжаляваме за изхода от гласуването. От страна на ЕС, направихме всичко възможно да постигнем споразумение.  , е коментарът на Доналд Туск. Европейският преговарящ за Брекзит Мишел Барние заяви, че Обединеното кралство трябва да намери само решение за излизане от \"задънената улица на Брекзит\" и изключи варианта ЕС да положи още усилия, за да помогне на британците.  , е мнението на Барние. Сега, подчерта той, най-важното е да се подготвим за вариант излизане без сделка. Поредното охвърляне на сделката на Мей засилва вероятността от хаотичен Брекзит, коментираха представители на Европейската комисия. За същото предупреди и председателят на Европейския съвет Доналд Туск. Европейският съюз е готов да обсъди отлагане на датата за Брекзит, ако Великобритания внесе мотивирано искане за това, каза говорителката на ЕК Мина Андреева.  Искането за отлагане на излизането на Великобритания от ЕС ще бъде преценявано в зависимост от аргументите на Лондон и на поискания срок за него. Андреева напомни, че решение трябва да бъде взето единодушно от останалите 27 страни в ЕС. Председателят на ЕК Жан-Клод Юнкер предупреди, ч , \"за да сме готови за такъв сценарий\". Юнкер обаче допълни, че ако Лондон внесе обосновано искане за удължаване на Брекзит, всички 27 членки ще го разгледат и трябва да решат единодушно.  , коментира френският президент Емануел Макрон. Париж не би могъл \"в никакъв случай да приеме отлагане на датата за Брекзит без алтернативна и надеждна стратегия на Обединеното кралство\", се подчертава в позицията на Елисейския дворец. Всякакво искане на британското правителство за отлагане на Брекзит трябва да бъде подкрепено с \"надеждно и убедително основание\", смята и холандският премиер Марк Рюте. За това, че Брекзит без сделка е все по-вероятен сценарий говори и германският външен министър Хайко Маас. Той упрекна  . За жалост сега мога само да кажа, че Германия се подготви възможно най-добре за най-лошия случай. Разбира се, ние се надяваме все още, че в следващите 17 дни ще можем да избегнем хаотично излизане на Великобритания от ЕС, се посочва в декларацията на Маас.", "date": "2019.03.13", "title": "Европа: Лондон сътвори хаос"}
{"url": "https://duma.bg/yuliya-vrevskaya-angelat-na-milosardieto-n187306", "text": "Родена е през 1841 г. в семейството на потомствения руски дворянин генерал-лейтенант Пьотр Варпоховски. През 1856 г. се омъжва за барон генерал Иполит Вревски - един от най-образованите, умни и храбри мъже в Русия. Тя е на 16, а той - на 44 години. Скоро след сватбата им, в сражение в Кавказ, той е тежко ранен и умира. Красива, образована, изискана, баронесата бързо привлича вниманието на обществото. Император Александър II я прави придворна дама на императрицата Мария Александрова. Става част от руския елит и пътува в Европа, Африка, Палестина, Йерусалим. Посещава опери, изложби, общува с известни писатели, художници и композитори, но решава да остане сама до края на живота си. Юлия Вревская през 1873 г. се запознава с великия руски писател Иван Тургенев. И често говори с него в Петербург. Когато през лятото на 1874 г. Тургенев се разболява сериозно, баронесата пет дни се грижи за него в имението си. Тургенев открито признава, че не е равнодушен към нея и би й дал \"ябълката на Парис\". Само че тя не е съгласна да сподели \"ябълката\" с Полина Виардо, с която Тургенев е в граждански брак. Вревская обаче оставя дълбоко впечатление в душата му: - Имам чувството, че в живота ми от този ден има още едно същество, към което съм искрено привързан, приятелство, което винаги ще ценя, съдбата на което винаги ще ме интересува - споделя световноизвестният писател. Двамата продължават да се срещат в Петербург, Париж, Карлсбад, разменят си впечатления за книги и изложби. Баронесата е много известна в писателските среди в Париж и е близка с гениалния Виктор Юго. Родена да бъде муза на художници, музиканти, \"царица\" на балове и приеми, тя не харесва живота си. Силно впечатлена от романа на Тургенев \"В навечерието\", започва да следи отблизо освободителните борби на българите. Страдалческата съдба на измъчения наш народ я трогва и подтиква да му помогне. През април 1877 г. тя извършва решителната стъпка. В навечерието на Освободителната война, за изненада на близки и познати, оставя охолния живот в Париж и се завръща в родината. Там продава Орловското си имение и с парите организира и издържа санитарен отряд доброволци от 22 души - милосърдни сестри и лекари. Минава обучение и като обикновена сестра към отряда тръгва по пътя на войната! Близо до малкото село Бяла, Русенска област, край брега на Янтра, тя пише на Тургенев:  \"Ние сме пет сестри на 400 души. Ранените са в много тежко състояние. Утре чакаме още...\" Там, на фронта, тя прави силно впечатление със своята красота, самопожертвувателност, но и със смайващо хладнокръвие и храброст: тя не само атестира при операциите, не само изважда куршуми, ампутира пръсти, но при нападение на медицинските палатки грабва оръжие и стреля по противника. И до такава степен се раздава, че отива в медицинския пункт при с. Обретеник и на два пъти под свистенето на турските куршуми изнася на гръб ранени от фронтовата линия!  Храни болните, пере мръсните им дрехи, помага на всеки. Лично обслужва ранените и в кървавите битки при селата Гривица и Радишево. Болните я наричат Ангела на милосърдието. И отново пише на Тургенев: \"Тук живея в българска къщичка, която е доста студена, нося ботуши, обядвам и вечерям със сестрите върху сандък. В стаята ми няма нито стол, нито маса, пиша върху куфара си, а спя в носилка...\" Задължават я да вземе отпуск, а тя: - Утре чакаме 1500 ранени, струва ми се, че работя недостатъчно! - и отказва.  А когато я предлагат за орден, тъжно казва:  - Те си мислят, че съм дошла тук, за да върша подвизи! Ние сме тук да помагаме на поробените българи и на руските войници, не да носим ордени! Не съжалява за светското общество, защото войната й открива, че животът има и друг смисъл. Отдадена изцяло на високо благородната си мисия, изправена всеки ден срещу ужасите на войната, тя не мисли за себе си. Крехка, нежна, Юлия Вревская заболява от петнист тиф. Ранените и стенещи войници забравят своите болки и започват да се грижат за нея, но след двуседмично страдание, на 24 януари 1878 г., тя затваря очи. 38-годишна, недочакала Освобождението...  Ранени войници й копаят гроба, те носят ковчега...  Всички петербургски вестници пишат за смъртта на баронесата, предпочела участта на руска медицинска сестра пред живота на придворна дама на императрицата. Тежко болен, Тургенев, потресен и с разбито сърце, й посвещава вълнуващото стихотворение в проза \"В памет на Юлия Вревская\": \"Нежно, крехко сърце! И каква сила, каква жажда за саможертва! Какви тайни съкровища е погребала тя - там - в дълбините на душата си, това никой никога не ще узнае... Дано не обидя милата й сянка с това късно цвете, което смея да положа на гроба й!\" Виктор Юго й посвещава стихотворението \"Роза на Русия, откъсната на българска земя\". Ангела на милосърдието, баронеса Юлия Вревская, отдава живота си за свободата на България и остава завинаги в сърцата на българите като висш символ на благородство. ", "date": "2019.03.13", "title": " Юлия Вревская - ангелът на милосърдието"}
{"url": "https://duma.bg/leydi-gaga-nareche-sotsialnite-mrezhi-toaletnata-na-internet-n187294", "text": "Лейди Гага нарече социалните мрежи \"тоалетната на интернет\" и заклейми сайтове като туитър. Според певицата те позволяват на хората лесно да разпространяват грешна информация като слуховете, че звездата има връзка с Брадли Купър. Актьорът обаче е щастливо женен за модела Ирина Шейк, като двамата дори имат 2-годишна дъщеря, кръстена Леа. Световноизвестната изпълнителка и холивудският чаровник покориха публиката с ролите си във филма \"Роди се звезда\". В музикалната драма двамата играят влюбена двойка. Потребителите на социалните мрежи бързо започнаха да разпространяват информацията, че химията между Гага и Купър не е само екранна и те наистина имали чувства един към друг.", "date": "2019.03.13", "title": "Лейди Гага нарече социалните  мрежи \"тоалетната на интернет\""}
{"url": "https://duma.bg/speshnite-meditsi-v-ruse-podadoha-ostavki-n187340", "text": "50 медици и шофьори от Спешна помощ в Русе подадоха предизвестия за напускане. Те искат промяна в заплащането и по-добри условия на работа. Предизвестията изтичат на 7 април. Както ДУМА вече писа, на 7 март те протестираха, като настояха, освен увеличение на заплатите и подобряване на материалната база, изпълняващият длъжността д-р Недка Дикова да остане директор на центъра, защото вярват, че тя защитава интересите им. Медиците обявиха, че нямат доверие в избраната след конкурс за директор на центъра д-р Иванка Маринова.  Медиците са недоволни, че не са получили обещаното увеличение на възнагражданията. \"Никой не ни е обяснил защо в другите центрове заплатите са различни от нашите, защо тук се чува, че има пари, пък при нас не достигат\", коментира една от медицинските сестри. Ако не бъдат чути исканията им, след три седмици жителите на Русенска област може да останат без Спешна помощ. Тежко е положението за медиците от Ветово, които обслужват близо 22 хиляди души с една линейка. Ако екипът напусне, 12 населени места остават без Спешна помощ. От Министерството на здравеопазването съобщиха, че заради ситуацията в Русе министър Кирил Ананиев е разпоредил да бъде извършена проверка на дейността на Центъра за спешна помощ от 2017 г. до началото на март 2019 г. Дирекция \"Вътрешен одит\" ще проверява дали законосъобразно са определяни и осчетоводявани разходите за заплати и дали са приложени контролните механизми при разходването на средства за възнаграждения. От 11 март финансови инспектори на АДФИ също извършват проверка в ЦСМП-Русе. От вчера за директор на центъра е назначена д-р Иванка Маринова Узунова. Тя беше избрана след конкурс при спазването на всички законови процедури и изисквания, мотивират се от МЗ.", "date": "2019.03.13", "title": "Спешните медици в Русе подадоха оставки"}
{"url": "https://duma.bg/datata-n187305", "text": "1733 - РАЖДА СЕ ДЖОУЗЕФ ПРИСТЛИ, АНГЛИЙСКИ ХИМИК (УМИРА 1804 Г.). В периода 1772-1774 г. открива амоняка, хлороводорода и др. През 1774 г. изолира кислорода, като го нарича \"жизнен въздух\". По-късно френският учен А.Л. Лавоазие дава на \"жизнения въздух\" името кислород. Пристли установява, че зелените растения прочистват въздуха. 1781 - ОТКРИТА Е ПЛАНЕТАТА УРАН. Сър Уилям Хершел оповестява откритието й, с което разширява границите на познатата Слънчева система за пръв път в модерната история. Това е първата планета, открита с помощта на телескоп. Тя е газов гигант и е трета по размери и четвърта по маса в Слънчевата система. Въпреки че е видима с невъоръжено око, Уран не е наблюдавана от древните астрономи заради мъжделивостта около планетата. 1899 - В ЦЮРИХ СЕ РАЖДА ПАНЧО ВЛАДИГЕРОВ, КОМПОЗИТОР (УМИРА 1978 Г.). Завършва с отличие Академията по изкуствата в Берлин. Създава рапсодията \"Вардар\" (първото българско симфонично произведение, спечелило широка международна известност; в основата му е песента на Д. Христов \"Едничък чуй се вик\"). През 1932 г. идва в България и заема професорско място в Българската държавна консерватория, където работи над 40 години. Пише симфонични и камерни произведения, песни, сценична музика, вокално-инструментални творби. 1928 - В ПЛОВДИВ СЕ РАЖДА ИСАК ПАСИ, ФИЛОСОФ, ЕСТЕТ, КУЛТУРОЛОГ (УМИРА 2010 Г.). Преподавател, доцент и професор по естетика, философия и културология в СУ. Има изключителен принос за приобщаването на българската култура към върховите постижения на европейската философско-естетическа и литературна мисъл. Автор на над 30 научноизследователски труда, между които монографиите \"Трагичното\", \"Смешното\", \"Руски мислители\"; книгите \"Есета\", \"Проблеми, хора, спомени\", \"Мислители и мисли\" и др. 1975 - УМИРА ИВО АНДРИЧ, ХЪРВАТСКИ ПИСАТЕЛ (Р. 1892 Г.). Започва да твори в навечерието на Първата световна война в духовния климат на \"втората модерна\" вълна, преминава през бурния период на \"следвоенния модернизъм\", за да се утвърди най-пълно през периода на обновения реализъм през 30-те и 40-те години на миналия век. Значителна част от живота си посвещава на дипломацията. За \"епическата сила\", с която е \"оформил мотивите и съдбите от историята на своята страна\", получава през 1961 г. Нобелова награда. 1981 - ОТКРИТА Е НАЦИОНАЛНАТА АСТРОНОМИЧЕСКА ОБСЕРВАТОРИЯ \"РОЖЕН\". Редовната наблюдателна дейност по научни програми датира от септември 1980 г. НАО \"Рожен\" е най-голямата еднократна инвестиция на България в научна инфраструктура (над 12 млн. лв.) и все още е най-голямата астрономическа обсерватория на Балканите и въобще в този район на Югоизточна Европа. Намира се на вр. Рожен в Родопите, близо до Чепеларе. Стопанисва се от Института по астрономия на БАН.", "date": "2019.03.13", "title": "Датата"}
{"url": "https://duma.bg/raste-politicheskata-apatiya-na-mladite-u-nas-n187341", "text": "Катастрофално нисък интерес към политиката проявяват младите хора в България, констатира политологът доц. Борис Попиванов. Той, проф. Петър-Емил Митев, Първан Симеонов и доц. Сийка Ковачева представиха резултатите от \"Изследване за младежта в Югоизточна Европа 2018/2019\", организирано от фондация \"Фридрих Еберт\" и осъществено с помощта на Института по социология \"Иван Хаджийски\" и \"Галъп Интернешънъл\". Международният проект е проведен едновременно в 10 страни от Югоизточна Европа. Целта му е да идентифицира, опише и анализира младежките нагласи и модели на поведение в съвременното общество.  Попиванов е разтревожен от апатията на младите към политическия живот в страната. Едва 7% от анкетираните между 15 и 29 г. се интересуват и четат политически новини. Попиванов отбеляза, че основната причина младежта да не е представена в политиката, е мисленето им, че техният глас не се чува. Според изследването слабият интерес към политиката е в пряка връзка с разбирането какво представлява и какво предлага тя. Удовлетвореността от демокрацията не е висока. 50% от младежите в България са категорични, че нямат желание за политическа кариера. Всеки четвърти е по-скоро негативно настроен, а 11% се колебаят. Едва 4 на сто изявяват желание да участват в политиката. Рискуваме да се влоши качеството на политическия елит, защото към такива длъжности се ориентират не най-добрите и подготвени младежи, предупреди проф. Петър-Емил Митев. Данните отчитат голямо съвпадение на възгледите на младите хора за политиката с вижданията на техните родители. Попиванов добави, че расте убеждението, че в България няма ред и сигурност. \"Младите хора посочват неочаквано много за наличието на корупция в системата на образованието. При нас разминаването на образователната подготовка и трудовата реализация е съществено - за едно учиш, а след това работиш друго\", коментира Митев. По думите му въпреки това има висок стремеж към висше образование. Той подчерта, че е изчезнал страхът от безработица, но е висока младежката чувствителност към социалната несправедливост. Анкетираните посочват, че са в добро здраве, почти всички имат телефон и компютър. 40% се чувстват граждани на света, а 55% се чувстват европейци, 90% се чувстват българи. 54% от младите турци и 28% от ромите се гордеят, че са българи, допълва Митев. 61% от младежите нямат намерение да емигрират за повече от шест месеца в друга страна. 36% биха напуснали страната, за да подобрят стандарта си на живот. Втора причина за евентуална стъпка са по-високите заплати, следвани от по-добро образование. Според данните само 10% спортуват редовно, а една четвърт не се занимават под никаква форма със спорт. ", "date": "2019.03.13", "title": "Расте политическата апатия на младите у нас"}
{"url": "https://duma.bg/obrazovatelna-programa-za-uchenitsi-v-hg-dobrich-n187298", "text": "Шестокласниците от СУ \"Св. Кл. Охридски\" в Добрич с ръководител Мария Попова ще участват в образователна игра в зала \"Златото на Добруджа\" с карти, изработени специално по проекта, днес, 13 март, в Художествената галерия в Добрич. В тях са отпечатани детайли от картини - предмети от бита на българина в миналото. Учениците ще научат позабравените им имена и за какво са се използвали. Така ще се запознаят с произведенията на класици в българското изобразително изкуство. Със същата образователна игра ще се забавляват и третокласниците от СУ \"Д. Талев\" с преподавателка Марияна Бойчева.", "date": "2019.03.13", "title": "Образователна програма за ученици в ХГ Добрич"}
{"url": "https://duma.bg/promenyat-zakon-v-polza-na-kontsesionera-na-letishteto-n187342", "text": "Заканата на БСП да анулира концесията на летище София, когато дойде на власт, е активирала управляващите за нови корекции в Закона за концесиите. Зам.-председателят на ПГ \"БСП за България\" Георги Свиленски обяви, че държавата ще бъде задължена да изплаща големи неустойки, ако следващо правителство отмени концесия, която не е в интерес на българските граждани. Не си ли дават сметка колко пъти променят един и същи закон за една и съща сделка, възмути се той. В дневния ред на правната комисия в НС са заложени 4 законопроекта от ГЕРБ и ДПС и два от МС. Всички те са внесени след 28 февруари без обществено обсъждане, анализ на въздействието и становище от засегнатите страни. От БСП изброиха законопроектите, обединяващи новата управленска коалиция ГЕРБ-ДПС-Воля-ОП през последните две седмици: Изборния кодекс с отмяна на преференциите, Вероизповеданията с опрощаване на данъци, осигуровки и задължения основно на едно вероизповедание, Закона за концесиите с ограничаване възможността за преразглеждане на концесията и вероятна възможност за бъдещия концесионер да съди държавата. Свиленски добави поправките в Закона за съдебната система и в Закона за банковата несъстоятелност. Тези са законите, които обединяват новите управляващи, обобщи зам.-председателят на ПГ. ", "date": "2019.03.13", "title": "Променят закон в полза на концесионера на летището"}
{"url": "https://duma.bg/bsp-prizova-op-da-boykotirat-amnistiyata-na-myuftiyskiya-dalg-n187343", "text": "От БСП призоваха патриотите да се противопоставят на предлаганата от ГЕРБ и ДПС амнистия за задълженията на мюфтийството, като откажат да се регистрират в парламента в деня, за който е предвидено второто четене на промените в Закона за вероизповеданията. Зам.-председателят на ПГ \"БСП за България\" Георги Свиленски цитира лидера на НФСБ Валери Симеонов, който заяви, че когато има непочтена сделка, тя винаги бива определяна или като въпрос от национална сигурност или като секретна. Такава непочтена и корупционна сделка ли беше случаят с оградата по границата, атакува го социалистът. \"Не става въпрос за противопоставяне на етническа или верска основа. ГЕРБ са тези, които създават напрежение, говорейки за Косово и Възродителния процес и използват религиозните общности за тесни партийни политически цели, заедно с ДПС\", подчерта Филип Попов от БСП. Защо в мотивите към законопроекта и в анализа за въздействието му не се посочени нито какви са задълженията, нито колко са, нито за какво са, попита Свиленски. Той поиска от ГЕРБ ясни и кратки отговори колко точно са натрупаните задължения на мюфтийството и как точно ще бъдат опростени, както и за сметка на кого. Депутатът припомни, че законопроектът е минал без обществено обсъждане, а мотивите му реално се състоят от три изречения, без да се споменават цифри. Всичко това говори за задкулисие и именно за политическо решение, не за икономическо или друго, възмути се той. Свиленски подчерта, че още при първото обсъждане на промените в комисията по вероизповеданията през декември м.г. депутат от ГЕРБ е обявил, че решението е политическо. Питаме каква е цената на това политическо решение, настояват от БСП. Междувременно бившият министър на финансите Христина Вучева публично се възмути от хода на управляващите. \"В повечето развити страни не се допуска изпълнителната власт да може да освобождава от плащания на дължими данъци или да отменя дълг, възникнал по този повод. Във всички страни опрощаването на просрочен дълг към държавата е нещо, което се оглежда много внимателно, защото това би могло да ерозира непоправимо данъчния морал\", категорична е тя в коментар за БГНЕС. Според нея подобно решение повдига въпроса може ли НС да опрощава задължения към държавата и дали това е амнистия, помощ или гаранция за сигурността ни. Според проф. Вучева се създава прецедент за нови искания за освобождаване от плащане на натрупани и просрочени дългове към държавата. Наложително е да се възложи на Министерството на финансите да анализира съществуващото законодателство и да предложи изменения или нови разпоредби, които да защитят обществото от подобни искания, смята тя. Едва след като през последните дни социалистите публично изразиха опасенията си, че стенограмата от декемврийското заседание на парламентарната комисия по вероизповеданията умишлено се крие, тя вече е налична на сайта на НС. От нея става ясно, че предложението за данъчната амнистия идва от финансовия министър Владислав Горанов. То обаче не е внесено по ред, а е пробутано от гербаджията и председател на комисията Красимир Велчев. Той го изчита и предлага на депутатите да го впишат в доклада, а залата да реши при окончателното гласуване. Наема се да е \"вносител\" на предложението, като на два пъти подчертава, че то е \"политическо решение\".  Йордан Цонев от ДПС и шефът на кабинета на бившия главен мюфтия Недим Генджев Николай Панков влизат в юридически спор може ли да се опрощават \"публични задължения, влезли със съдебно решение в правния мир, и публичен изпълнител си събира средствата, които трябва да влязат във фиска\". От БСП и ОП настояват за повече информация за обема на задълженията и на кои вероизповедания са. Ловчанският митрополит Гавриил отбелязва, че пред Светия синод не е имало предложение за амнистия. Той уточнява, че БПЦ почти няма задължения, и отказва да вземе отношение тъй като предложението не е разглеждано от Синода. \"Аз го внасям, защото казах, че е политическо решение. Това вероятно ще се реши в залата\", натъртва Красимир Велчев, но предложението не минава на косъм - \"за\" са петима депутати, а ОП и БСП се въздържат.", "date": "2019.03.13", "title": "БСП призова ОП да бойкотират амнистията на мюфтийския дълг"}
{"url": "https://duma.bg/sotsialistite-v-ep-sa-protiv-sanktsiite-sreshtu-rusiya-n187344", "text": "Делегацията на българските социалисти гласува категорично против предложената от ЕНП резолюция относно състоянието на политическите отношения между ЕС и Русия. \"В 56 точки ЕП изброява 56 гряха на Русия, но не предлага нищо ново като решение. За съжаление предложението на социалистите да бъдат възстановени контактите на парламентарно ниво срещна ожесточена съпротива от страна на десните. Този подход на \"окопаване\" не вещае нищо добро както за Европа, така и за България\", заяви българският евродепутат и лидер на ПЕС Сергей Станишев след гласуването на резолюцията. В нея ЕП призовава държавите членки за продължаване и дори за засилване на санкциите срещу Русия. \"Позицията на БСП и на българските евродепутати-социалисти винаги е била последователна - срещу санкциите. Не заради липса на европейска солидарност и единство, а защото виждаме, че те не постигат нужния ефект. Вместо това вредят най-вече на страни като България. Приетата резолюция селективно изброява очевидни проблеми, но стана още по-остра в резултат на натиск от Групата на консерваторите и реформистите, където членува ВМРО\", обяви лидерът на ПЕС. След 10 години лавиране между едни или други интереси в крайна сметка няма нито един реализиран български национален интерес. Няма как единия ден да чертаем общи проекти за инвестиции в София, а на другия - да гласуваме документ за забрана за участие в нови големи проекти. Затова днес няма АЕЦ \"Белене\", няма \"Южен поток\". Възниква въпросът кога управляващите у нас са автентични - когато остро осъждат Русия в европейските институции, или когато в София чертаят хъбове и тръбопроводи с руския премиер. Приетата резолюция трябва да се разглежда и като част от кампанията за предстоящите европейски избори. Тя беше инициирана от групата на ЕНП и има за цел да мобилизира десния електорат на базата на антируски настроения\", добави Станишев. Той очаква по подобни политически причини да се разгледа и резолюция за върховенството на закона в Малта и Словакия, където управляват леви правителства. \"По същата причина имахме дебат и резолюция за Румъния, чието правителство е ляво. Този селективен подход е преднамерен, а времето - внимателно подбрано, за да се натрупа негативно отношение към левите в Европа. Такива \"капани\" само показват безскрупулното използване на европейските институции за партийно-политически цели от доминиращата ЕНП. Време е да сложим край на това лицемерие\", категоричен е Станишев.", "date": "2019.03.13", "title": "Социалистите в ЕП са против санкциите срещу Русия"}
{"url": "https://duma.bg/dogovorkata-gerb-dps-e-taksa-spokoystvie-za-upravlyavashtite-n187359", "text": "Официалната коалиция в парламента е между ГЕРБ и т.нар. Патриоти. В последните две седмици, обаче се видя, че има едно странно сътрудничество и с ДПС. Това е плащане на \"такса спокойствие\" за управляващите за сметка на интересите на българските граждани. Това заяви народният представител от ПГ на \"БСП за България\" проф. Георги Михайлов пред БСТВ. Той коментира, че  тази непочтена договорка, която е излязла на бял свят е неприемлива за всички нас и създава усещането за нестабилност на държавата. Михайлов каза още, че с такива сделки нещата започват да затъват все повече и повече и ще се стигне до момент, когато няма да бъдат ефективни.   Всякакви подхвърляния, че с тези промени се пази националната сигурност, са несериозни, защото няма конфликт между различните ентоси, добави Михайлов. Народният представител коментира още, че призивът БСП да се върне в парламента, за да не бъде приет този законопроект, също е несериозен. Гласовете на част от мнозинството и ДПС стигат, за да се приеме той, дори и БСП да бъде в залата. С липсата на нашата парламентарна група в зала, парламентът се делегитимира и това се видя от дебатите и гласуванията, откакто напуснахме, категоричен бе Михайлов.  Проф. Георги Михайлов коментира и проблемите в здравеопазването, които по думите му са изключително много и за съжаление не се решават. Задълженията в системата са огромни и те не само не се опрощават, но и не се прави нищо за решаването на проблемите и погасяването им от страна на държавата. Свидетели сме на постоянни протести на медицински сестри и оставки на лекари, които са напълно основателни, а това показва, че проблемът е голям, заяви той.  Народният представител добави, че желанието на управляващите за съжаление е да замазва проблема. Ние сме държавата с най-нисък БВП в ЕС, но и с най-търговско ориентирано здравеопазване, а това е немислимо и абсурдно. Контролът на държавата върху здравеопазването също е много малък и това го казват европейските институции, обяви Георги Михайлов.", "date": "2019.03.13", "title": "Договорката ГЕРБ-ДПС е \"такса спокойствие\" за управляващите"}
{"url": "https://duma.bg/8-ot-balgarite-smyatat-che-zemyata-i-ploska-n187360", "text": "Близо 8 процента от българите се съгласяват с твърдението, че Земята е плоска. Други 11 на сто пък се затрудняват да отговарят. А общо 81% нямат колебания и посочват твърдението, че Земята е с кълбовидна форма. Данните са от проучване на \"Галъп интернешънъл\". Дори при отчитане на възможното статистическо отклонение, делът от 8% не е за пренебрегване. Към това трябва да се добавят и останалите 11% от анкетираните, които се затрудняват да отговорят. Това показва, че общо 19% от пълнолетните българи се колебаят за формата на земята или не могат добре да схванат въпроса за нейната форма, коментират социолозите. Анкетираните са били запитани също дали са  съгласни с твърдението \"Хора са ходили/стъпвали на Луната\". Оказва се, че 74% са съгласни, а според 9% това твърдение не е вярно. Тези данни сочат, че повечето от българите предпочитат официалните източници и теории, макар да не е малък и делът на онези, които се съмняват. По отношение на ваксините едва 15% са убедени, че те най-често са вредни за хората, докато 58% отхвърлят това твърдение. Останалите 27% пък не могат да преценят. Резултатите показват, че твърденията за вреда от ваксините не получават широка популярност, въпреки че не е пренебрежим и делът на хората, които са отрицателно настроени.", "date": "2019.03.13", "title": "8% от българите смятат, че Земята и плоска"}
{"url": "https://duma.bg/sreshta-s-boyan-biolchev-v-stolichnata-biblioteka-n187299", "text": "Столична библиотека и КК \"Труд\" организират среща с Разказвача на месеца Боян Биолчев на 14 март от 18.30 ч. в литературния клуб на библиотеката. Освен да се срещнем с автора, там ще имаме възможност да си купим и последната му книга \"Преселението\", която беше изчерпана за по-малко от два месеца. Корицата е специален жест от проф. Греди Асса.", "date": "2019.03.13", "title": " Среща с Боян Биолчев в Столичната библиотека"}
{"url": "https://duma.bg/lektsiya-na-rezhisora-zhorzh-murie-n187300", "text": "Френският режисьор и изследовател Жорж Мурие ще изнесе лекция за работата си върху реставрацията на филма \"Наполеон\" на Абел Ганс (1927) на 14 март от 18,30 ч. в зала \"Славейков\" на Френския институт в София. Входът е свободен, до изчерпване на местата. След лекцията гостът ще представи първата реставрирана сцена, резултат от комплексната реставрация, която все още не е приключила. Сцената е с продължителност 9 мин. и е под наслов \"Сенките на Конвента\". \"Наполеон\" е един от великите шедьоври в историята на киното. Той е с продължителност шест часа и половина. Заснемането му е мобилизирало в продължение на почти две години 200 техници, 40 филмови звезди, хиляди статисти и е погълнало астрономически бюджет. Резултатът са оперни сцени, изпълнени със специални ефекти в 6 епизода, от които някои пасажи са заснети на 3 екрана. До 24 март Френският институт е домакин на прожекции от \"София филм фест\", в зала \"Славейков\" се провежда и международният документален конкурс на фестивала.", "date": "2019.03.13", "title": "Лекция на режисьора Жорж Мурие"}
{"url": "https://duma.bg/nma-prof-pancho-vladigerov-chestva-svoya-patron-n187302", "text": "С тържествен концерт по повод патронния празник на НМА \"Проф. Панчо Владигеров\" се поставя началото на Националната програма за отбелязване на 120 години от рождението на българския композитор със световна слава. В програмата ще прозвучат четири знакови произведения на Владигеров, подбрани от диригента Григор Паликаров. Най-популярният му клавирен концерт, написан през 1937 г., публиката ще чуе в интерпретация на Мила Михова - студентка от класа на проф. д-р Борислава Танева. Баритонът Веселин Михайлов, докторант в НМА, ще представи ария на Цар Калоян от едноименната опера. Композирана през 1936 г., тя е първата българска опера, поставяна в чужбина. Цигуларя Филип Филипов от класа на проф. д-р Велика Цонкова ще чуем с \"Песен\" из \"Българска сюита\" за цигулка и оркестър. А на финала на тържествения концерт ще прозвучи емблематичната Рапсодия \"Вардар\", изпълнена от Академичния симфоничен оркестър. Концертът по традиция е днес, 13 март - рождения ден на патрона на НМА, начален час 19, в залата на академията. Преди тържествения концерт, в 18 ч., ще бъде открит барелеф на Панчо Владигеров. Още два културни института ще отбележат годишнината на именития композитор днес. Симфониета Шумен, съвместно с общината в града, организира концерт с програма от негови произведения. Тържествен концерт ще изнесе и Националното училище за музикално и сценично изкуство в Бургас, което също носи името на проф.  Владигеров.", "date": "2019.03.13", "title": "НМА \"Проф. Панчо Владигеров\" чества своя патрон"}
{"url": "https://duma.bg/prof-suzana-klincharova-vodi-maystorski-klas-po-arfa-n187301", "text": "Световноизвестната арфистка, почетен професор на НБУ и преподавателка в Консерваторията в Париж, проф. Сузана Клинчарова пристига в България за своя майсторски клас по арфа, организиран от НБУ. Насловът е \"Арфата - извор на вдъхновение\" VIII \"Космично и романтично\" (13-24 март).  Емблематични пиеси от арфовия репертоар от края на ХIX и ХХ век са разработени първоначално за арфов квинтет, в който се редуват 16 арфисти. Подбраните пиеси в програмата отбелязват 120-ата годишнина на Панчо Владигеров, с транскрипция на Сузана Клинчарова, и 140-ата годишнина от рождението на Марсел Турние. Проф. Клинчарова поставя поредното предизвикателство пред себе си и участниците в своя майсторски клас чрез задачата за интерпретация на класическите  концепции в съчетание с електроакустични елементи. Майсторският клас ще завърши с два концерта. Първият ще се състои на 23 март от 15 ч. в Университетския театър на НБУ, а вторият на 24 март от 17 ч. в камерна зала \"България\".", "date": "2019.03.13", "title": " Проф. Сузана Клинчарова води майсторски клас по арфа"}
{"url": "https://duma.bg/mediite-v-london-tsirk-haos-proval-n187351", "text": "Провал, криза, Тереза Мей хвърли Великобритания в хаос - това са коментарите в британската и европейската преса след снощното гласуване в парламента в Лондон.  Второто поражение на Тереза Мей може да хвърли Великобритания в хаос, пише европейската редакция \"Политико\". За втори път Камарата на общините отхвърли сделката, след гласуването за ратификация през януари. Поражението оставя правителството на Тереза Мей в неизвестност и политиката на Великобритания в криза, с дълбока несигурност относно следващите стъпки за Брекзит. Веднага след гласуването, Мей, едва чуто заради възпалено гърло, заяви, че \"дълбоко\" съжалява за резултата, но тя ще се придържа към обещанието, че Камарата на общините ще гласува в сряда дали желае Великобритания да напусне ЕС без сделка на 29 март, и ако това бъде отхвърлено, да се гласува дали да отложи Брекзит в четвъртък. Бизнес кръговете реагираха с ужас срещу „цирка“ за Брекзит, пише \"Гардиън\". Вестникът изтъква, че бизнесът е разгневен от липсата на яснота по отношение на търговските споразумения на Обединеното кралство с Европейския съюз след 29 март. Паундът възстанови накратко част от загубите си през деня в минутите след гласуването във вторник, преди да се срине отново, след като валутните пазари се притесняват, че Брекзит без споразумение става все по-вероятен. Парламентът се провали, дайте думата на хората!, е призивът на в. \"Индипендънт\". Въпросът се оказа толкова разделящ обществото, толкова труден и скъп, че предизвика засечка в обикновено гладката машина на британския политически живот. Раздели партиите; превърна приятели във врагове; подкопава бизнеса и изяжда работни места; направи работещите европейци във Великобритания да се чувстват нежелани. Конституционният статут на Северна Ирландия, Шотландия и Гибралтар е застрашен. Всичко това не носи никому полза. Цената на Брекзит не си струва, поне при условията, договорени между министър-председателя и Европейския съюз. Оттук идват и пораженията. Но това е преценка, сега, когато знаем реалностите, които стоят зад лозунгите, правото да решат се пада на британците. С други думи, дори ако парламентът беше одобрил сделката с гръмко мнозинство, тя все пак трябваше да бъде поставена на народа. Ако не, тогава мнозина биха почувствали, че никога не са имали възможност да дадат своето съгласие за това важно, историческо решение. Сега обаче има една не толкова извисена, макар и напълно валидна причина за провеждането на референдум за окончателното споразумение: парламентът е в застой. Тъй като не може да вземе решение, въпросът трябва да бъде върнат при хората при по-нататъшно гласуване. Общите избори няма да разрешат този въпрос, защото вероятността е да видим друг висящ парламент и аргументите ще останат такива, каквито са. Същото се отнася и за новия премиер на консерваторите - той или тя ще се сблъскат с точно същите реалности като Тереза Мей, макар че може би ще се радват на незначително предимство в компетентността или късмета. На практика няма алтернатива, освен ново гласуване. Наистина, Тереза Мей лесно би могла да обяви, че след като е постигнала недостатъчен напредък в парламента, сега ще отнесе случая пред народа и ще му даде да избере между споразумението, оставането и напускането без споразумение. Тя дори може да спечели популярност, която досега не и достига. Това би било напълно уважаван начин на действие. Във всеки случай това е единственият, който е останал. От месеци стана ясно, че депутатите знаят какво не искат; но те се оказаха неспособни да вземат решение за това, което искат. Отчасти това е провал от страна на министър-председателя, чийто упорит отказ да се споразумее с опозицията, за да оформи някакъв вид междупартиен консенсус, стои зад последните й унижения. Тя е в политиката дълго време, включително като депутат. Тя добре познава естеството на евроскептиците на пейките и в местните асоциации. Като водач на Торите, тя е необичайна в действителност да харесва своите активисти и да произлиза от редиците им, като за известно време е служила в местната власт. Но упоритостта на Европейската изследователска група е неестествена, съчетана само с тази на Демократичните юнионисти и техните „кърваво-червени“ линии. Така се оказа. Мей трябваше да знае по-добре. Сега също изглежда сигурно, че Брекзит без споразумение ще бъде свален от масата и че Обединеното кралство ще трябва да поиска от ЕС за забавяне на процеса по член 50. Въпросът, който ЕС ще има право да зададе е: за какво е забавянето? Ако просто трябва да прекараме още няколко месеца в същия дебат, това би било безполезно - както повечето са съгласни. Ако британците искат да вдишат дъх и да съберат мислите си, тогава това ще направи нещо добро. В действителност по-дълъг период от време би бил необходим за провеждането референдум, или за преформулиране на Брекзит, с оглед на това, че накрая британците биха могли да представят ново споразумение. Ако това означава да остане в ЕС за още 21 месеца, както предполагат някои източници от Брюксел, това ще бъде добре изразходвано време. Понастоящем е много по-добро от хаоса, който предстои. Най-накрая може дори да се намери отговор на главоблъсканицата на ирландския предпазен механизъм и действително да се подготви актуален договор за търговия и сигурност между Великобритания и ЕС. Ако отнеме време, нека отнеме време. Несигурността е много по-добра от „твърдия“ Брекзит. Времето дойде: нека хората да изберат съдбата си, завършва коментарът на \"Индипендънт\".", "date": "2019.03.13", "title": "Медиите в Лондон: Цирк, хаос, провал"}
{"url": "https://duma.bg/kaloyan-pargov-bezplatnite-pechki-sa-zaplashtane-za-glas-prez-esenta-n187362", "text": "Програмата на Столична община за подмяна на старите печки на твърдо гориво, всъщност е обвита в пълна мъгла и изглежда като спешна предизборна акция. Това коментира лидерът на столичните социалисти Калоян Паргов. По думите му много е веротно по този начин управляващите да си \"купуват\" гласове за местните избори през есента.  Европейските проекти, по които 16,6 милиона евро ще бъдат разпределени в 6 български общини като част от мерките за справяне със замърсяването на въздуха от битовото отопление на твърдо гориво, започва да действа от днес във всички 24 районни администрации в София. Около тази бърза инициатива на общините обаче има прекалено много неясноти, категоричен е Калоян Паргов. Това е поредният обвит в мъглата на фините прахови частици проект, който заблуждава гражданите, този път не само на София, коментира той. На столичани реализацията му ще струва над 6,5 милиона лева. Към този момент липсват критерии за определяне на домакинствата, чиито печки ще бъдат подменени. Гражданите кандидатстват за нещо, което все още не съществува, не е налично, няма техническа визия за това, което се очаква, несигурно е във времето... Всичко това води до много въпроси - най-вече дали тази кампания не е спешна предизборна акция на управляващите. Възможно ли е при липсващите към този момент критерии за определяне на \"печелившите\" за смяна на печките, включването на едно домакинство в списъка за получаване на безплатна печка да е условие за заплащане с глас през есента?, е въпросът на общинския съветник. Според експерта на БСП в Комисията по инженерна инфраструктура и енергийно планиране към СОС Валентина Узунова, управляващите в Столична община много спешно трябва да отговорят на редица въпроси, свързани с презентираните от тях проекти. Бърза справка в сайта на Европейската комисия ни показа целите и обхвата на проект LIFE17. Той трябва да разработи и да тества нова демонстрационна схема, която да замени отоплителните инсталации в 500 домакинства и да я приложи в около 10 000 домакинства в 6-те общини. Също така да повиши обществената осведоменост относно важността на проблемите с качеството на въздуха, да бъдат изготвени национални препоръки за прилагане на схемата за преход към алтернативни форми на отопление на домакинствата, както и да бъдат достигнати и поддържани средните годишни концентрации на фини прахови частици под годишната цел за човешко здраве, определена от законодателството на ЕС и националното законодателство, коментира тя.  В тази връзка бихме искали да получим отговори на няколко въпроса - как е разпределен по пера бюджетът на посочените при презентацията два проекта и каква е точно сумата, определена за Столична община? Освен това какъв е размерът на сумата, предвидена по проектите поотделно за подмяна на отоплителните инсталации и какъв брой отоплитени инсталации е предвидено да бъдат заменени? Как е формиран бюджетът за подмяната на отоплителните инсталации по видове - котли, газифициране, печки, климатици и др. Кой поема разходите за проектиране, за оразмеряване на инсталациите по отполяем обем, за монтаж, за газификация на съответната територия или единица, за узаконяване, питат още от БСП в София. Според Валентина Узунова, изключитално важно е да бъдат обявени имената на доставчиците на пилотно подменените печки в Нови Искър, както и на пелетите. Какви суми са заплатени за закупуването на тези печки, както и на пелетите за един сезон, настоява за информация тя.  Коя фирма е извършила монтажа на тези печки и как е била избрана за това? Също така е много важно да има яснота как ще бъдат подбирани фирмите, участващи в изпълнението на подмяната на отоплителните инсталации по проекта LIFE+ и ОП \"Околна среда\". И не на последно място - как ще бъде контролирано качеството, в това число и на влажността на доставените за новите инсталации пелети и брикети. Въпросите са изключително много. Надявам се да получим конкретни отговори и то своевременно, заявяват още столичните социалисти.", "date": "2019.03.13", "title": "Калоян Паргов: Безплатните печки са заплащане за глас през есента"}
{"url": "https://duma.bg/bsp-v-kardzhali-da-se-oprostyat-dalgovete-na-bolnitsi-i-gradini-n187363", "text": "С остра декларация срещу начина, по който държавата опрощава дълговете на вероизповеданията, излязоха жените социалистки от Кърджали. Партийната организация в града проведе своята общинска конференция, на която бяха одобрени и номинациите за европейските избори. Гости на форума бяха зам.-председателят на БСП Деница Златева и общинският председател Милко Багдасаров. Социалистие в Кърджали бяха категорични, че промените в Закона за вероизповеданията са поредната политическа, задкулисна договорка между двете съуправляващи в момента партии ГЕРБ и ДПС.  Един антиконституционен, антинароден,  изключително безотговорен акт, една политическа интрига, която противоречи на разумното мислене и води само до разделение, се казва в позицията на жените-социалистки, приета по време на конференцията. При положение, че днес всички сме свидетели как болници и университети са във фактически фалит и окаяно състояние, а лекари и медицински сестри отиват да изкарват хляба си в чужди държави, когато голям процент от българите не могат да свържат двата края, защото  високите цени на  храните, лекарствата, тока и бензина са непосилни за тях. Не бихме се съгласили младите майки да получават мизерно заплащане  за отглеждане на малкото си дете, а пенсиите на родителите ни години наред да не бъдат преизчислени. В декларацията има призив да бъдат опростени задълженията на болници, детски градини и хора в неравностойно полежение на същия принцип, по който ще се опростят над 8 млн. лева дългове на Мюфтийството.  Общо 31 са постъпилите предложения от основните партийни организации за кандидати за европейските избори. Най-много подкрепа е получила кандидатурата на президента на ПЕС Сергей Станишев. След направени самоотводи делегатите гласуваха номинациите на 12 кандидати за евродепутати. Най-голяма е подкрепата за кандидатурата на Сергей Станишев. Останалите кандидати за представители на БСП в Европейския парламент са Петър Курумбашев, Елена Йончева, Валери Жаблянов, проф. Румен Гечев, Деница Златева, Момчил Неков, Корнелия Нинова,  Александър Симов, Крум Зарков,  Янаки Стоилов,  Георги Пирински.", "date": "2019.03.13", "title": "БСП в Кърджали: Да се опростят дълговете на болници и градини"}
{"url": "https://duma.bg/redovi-advokati-na-nozh-sreshtu-visshite-organi-n187366", "text": "Редовите адвокати отново поискаха смяна на ръководството на основните висши органи в гилдията. Според защитниците, тези организации не защитават нито адвокатите, нито демокрацията в страната. Законът за адвокатурата е противоконституционен и неговата промяна трябва да стартира по най-бързия начин, обяви на пресконференция адвокат Райна Аврамова. Припомняме, че именно промените в закона изкараха адвокатите на протест, а Висшия адвокатски съвет предпочете да се среща с премиера и да обяснява, че проблемите ще бъдат решени с преговори.  Поради противоконституционни разпореди на Закона, адвокатите настояват и за оставките на ръководствата на Българската адвокатура, на Висшия адвокатски съвет, на Висшия дисциплинарен съд и на Висшия контролен съвет. Законът за адвокатурата е в разрез и с българското, и с международно законодателство. Адвокатите се противопоставят и на репресиите, които се предприемат спрямо техни колеги, а генезисът на недоволството е срещу Закона за адвокатурата и липсата на съдебен контрол. Адвокатите имат дълг да защитават българските граждани, но дали това ни се позволява в пълен обем, бе един от въпросите по време на пресконференцията. По думите на Райна Аврамова, редовите адвокати са подложени на дисциплинарни производства и самите адвокатски органи са манипулирани.  Проблемът няма да съществува, ако се игнонира възможността жалбите и сигналите да се поддават от засегната страна. Особено важно е всички контролни органи да са наясно, че промените в Закона за адвокатурата трябва да стартират по най-бързия начин, за да защитят адвокатите, призова Аврамова. Ако ние бъдем органичавани от страх за наказание, ние няма как да защитим българските граждани и законно вменените ни функции, категорична е тя. Нейните аргументи срещнаха подкрепата и на адвокат Владислав Янев, който допълни, че адвокатите не могат да защитават изконните права на българските граждани поради противоконституционния Закон за адвокатурата. Адвокат Янев настоява адвокатите да бъдат свободни и независими, а не да бъдат полагани на страх от постоянни репресии от действащите процесуални кодекси.", "date": "2019.03.13", "title": "Редови адвокати на нож срещу висшите органи"}
{"url": "https://duma.bg/mahat-akulskite-perki-ot-ul-graf-ignatiev-n187337", "text": "Така наречените акулски перки, които бяха поставени за обезопасяване на движението на пешеходците по ремонтиращата се улица \"Граф Игнатиев\", ще бъдат премахнати. Това обяви столичният кмет Йорданка Фандъкова след поредица от сигнали за пострадали пешеходци, предимно възрастни хора. Последният инцидент бе вчера, когато мъж се спъна и си разби носа. Миналата седмица друг възрастен мъж се блъсна в блокчето и и си нарани лицето. Продавачка от съседен магазин заяви, че това вероятно е десетият случай на спънал се и пострадал гражданин, когото тя е видяла. Фандъкова е възложила на главния архитект Здравко Здравков и на проектантите да проучат възможностите за смяна и търсене на нов вариант за обезопасяване на движението. \"Ще направим всички усилия доброто изпълнение на проекта да не пострада, но не можем да оставим трамвая да се движи без обезопасителни съоръжения\", коментира още кметицата. Докато бъдат избрани новите ограничители, сегашните остават по улицата.  Преди Фандъкова да обяви решението си, за смяна на ограничителите настояха и от  неправителствената организация \"Спаси София\". Оттам предложиха три варианта за решаване на проблема - така наречените тактилни ограничители от неръждаема стомана, ивица настилка в различен цвят от сега или фабрично скосени каменни плочи, по подобие на тези, които в момента се монтират на ул. \"Цар Иван Шишман\". Според организацията всяко едно от тези решения съчетава необходимостта от ясно визуално разграничение между трамвайното трасе и тротоарите и значително подобрена пътна безопасност за пешеходците. ДУМА припомня, че сегашните блокове замениха предишните триъгълници, които бяха сравнявани с надгробни камъни.", "date": "2019.03.13", "title": " Махат акулските перки  от ул. \"Граф Игнатиев\""}
{"url": "https://duma.bg/do-dva-mesetsa-buzludzha-stava-pametnik-na-kulturata-n187335", "text": "Най-късно до два месеца паметникът на Бузлуджа ще добие статут на паметник на културата, съобщи областният управител на Стара Загора Гергана Микова. Тя припомни, че основният проблем е липсата на част от техническата документация и в Националния институт за паметниците на културата работят усилено за промяната. След това за Бузлуджа ще може да се кандидатства по проекти за консервация и паметникът да стане притегателен туристически обект, допълни Гергана Микова. ДУМА припомня, че в края на миналата година паметникът беше включен в програмата \"7-те най-застрашени\" на Организацията за културно наследство \"Европа ностра\" и Института на Европейската инвестиционна банка. През декември излезе и специален доклад на \"Европа ностра\", в който експертите дадоха препоръки той да бъде обявен за паметник на културата от национално значение и държавата да възложи на определена институция отговорността за неговото опазване.", "date": "2019.03.13", "title": "До два месеца Бузлуджа става паметник на културата"}
{"url": "https://duma.bg/stolichni-shofori-otnovo-kanyat-fandakova-na-sreshta-n187334", "text": "Водачи от градския транспорт в София отново очакват кметът Йорданка Фандъкова да се срещне с тях по време на заседанието на транспортната комисия към Столичния общински съвет днес. В своя позиция те отправят втора покана към кмета, след като тя не се появи на миналото заседание преди две седмици. Тогава те представиха исканията си за увеличение на работните заплати, премахване на извънредния труд и подобряване на битовите условия в дружествата пред членовете на ресорната комисия. Шофьорите поискаха да им бъдат подсигурени и тоалетни на последните спирки. Шофьорите и ватманите изразиха недоволство от провелата се в тяхно отсъствие среща между Фандъкова и синдикатите през миналата седмица и заявиха, че призваните да защитават правата им не го правят. ", "date": "2019.03.13", "title": "Столични шофьори отново канят Фандъкова на среща"}
{"url": "https://duma.bg/toplofikatsiya-dala-22-mln-lv-na-advokati-pri-19-yuriskonsulti-na-shtat-n187336", "text": "\"Топлофикация-София\" е платила през 2015 г. близо 2,2 млн. лева на адвокатски дружества, въпреки че за нея работят 19 юрисконсулти. Това става ясно от отговори на въпроси, зададени от омбудсмана Мая Манолова, която ги оповести след решение на Административния съд и тригодишни съдебни битки за достъп до данните.  Дружеството отказваше да даде информация за какво са похарчени събраните през 2015 г. юрисконсултски възнаграждения от близо 15 млн. лева, които дружеството прибира от своите длъжници, въпреки че заплатите на юристите му са включени в цената на топлинната енергия, одобрена от енергийния регулатор. От \"Топлофикация\" заявяват, че през 2015 г. имат 8 договора за правна помощ и процесуално представителство с адвокатски дружества. В същото време 19-те работещите на трудов договор юрисконсулти са получили над 260 000 лева. За цялата 2015 г. в Софийския районен съд столичната топлофикация е депозирала 17 555 заявления за издаване на заповед за изпълнение за неплатени задължения за топлинна енергия за 30 млн. лв. Разходите за персонал в дружеството ще бъдат увеличени с повече от 19%, въпреки че то е на загуба, коментира още Мая Манолова. Според нея  има разминаване между предоставените от \"Топлофикация\" данни и други официални източници. ", "date": "2019.03.13", "title": " \"Топлофикация\" дала 2,2 млн. лв. на   адвокати при 19 юрисконсулти на щат"}
{"url": "https://duma.bg/arestuvaha-prodavach-na-falshivi-diplomi-n187332", "text": "Полицията залови мъж, снабдявал жители на пазарджишко село с фалшиви дипломи. В село Априлци е проведена операция, при която са задържани седем местни жители, получили фалшиви дипломи за основно образование. По първоначална информация престъпната дейност е била извършвана от 2016 г. насам. 43-годишен мъж е бил задържан като организатор на схемата. По данни на полицията той е посредничил на желаещите да получат дипломите срещу заплащане. Целта им е била да се сдобият с право да си изкарат шофьорска книжка. При разследването са били иззети издадените дипломи, както и придобитите по-късно свидетелства за управление на автомобили.", "date": "2019.03.13", "title": "Арестуваха продавач на фалшиви дипломи "}
{"url": "https://duma.bg/kameri-vav-vsyako-selo-v-obshtina-tundzha-debnat-za-narushiteli-n187333", "text": "Около 150 камери в 24 села за залавяне на нарушители са поставени в община Тунджа. Очаква се скоро да бъдат монтирани още 90 устройства. Кметът на Тунджа Георги Георгиев уверява, че наблюдението е денонощно, а записите се пазят в продължение на месец. Целта на видеонаблюдението е да използва информацията за разкриване на престъпления. Камерите се поставят до общински обекти, училища и детски градини, както и на входа и изхода на селата. Георгиев изтъкна, че камери вече има дори на сметището в едно от селата, които ще следят за нерегламентирано изхвърляне на боклук.", "date": "2019.03.13", "title": "Камери във всяко село в община Тунджа дебнат за нарушители"}
