{"url": "https://duma.bg/byagstvoto-na-darzhavata-n179197", "text": "  Тя няма лице. Но има душа. Присъствието й се усеща по спокойното изражение на хората, по чистите и спретнати улици и сгради, по реда в транспорта, в магазините - пълни и подредени, по много неща. Държавата присъства най-вече със силата на своя дух, усмирил крайните човешки страсти в името на общественото благо, без да накърнява личната индивидуалност. Посещавал съм такава държава. Беше преди четвърт век. Ще помня изживяното, докато съм жив. Вечер възрастните се разхождаха покрай грейналите в жълтия неон есенни цветя, провиснали по стълбовете като коледна украса, улиците - мокри и лъснати, като паркет, подканваха да поседнеш на някоя от здравите и издокарани с ковано желязо пейки; всичко беше някак декорирано, театрално, свежо, музикално, тържествено и... просто, семпло, спокойно. И млади, и стари не бързаха за никъде, кръчмичките излъчваха дискретни аромати на вкусна храна, а трамваите се движеха толкова тихо, че може да се блъснеш в тях, без да усетиш. Едно завършено и безпричинно удовлетворение те обзема, залива те радост и чувство, че животът всъщност е чудесен, подреден и щедър и ти се отблагодарява за твоята собствена добрина, труд и достойнство. Градът те прави по-добър, държавата те очовечава, като те привлича с ценностите си и красотата на хармонията. Тази държава беше европейска. Беше по-малка от България. И не по-богата от нея на природни ресурси. Всички познаваме брадясалия спор между либертарианците и етатистите - едните искат повече свобода, другите - повече държава. Сякаш едното противоречи на другото или го изключва. Всъщност дискусията за полезността и смисъла на държавата очевидно не е угаснала, независимо че не държавата е създала народите, та да очаква полза от тях, а обратното. Ясно е, че въпросът не може да се реши чрез отричането на държавността и суверенитета в името на някакви глобални, общочовешки ценности, ползващи се с екстериториалност. Към подобни изводи понякога водят непремерените твърдения на хора и групи от хора, опиянени от красотата на паневропейската идея и пазарна либералност - тази привидна красота в българските условия обикновено се изражда в пълна      Все с цел намаляване на вредното влияние на държавата, най-вече в икономическите отношения, през 2003 г. беше приет Законът за ограничаване на административното регулиране и административния контрол върху стопанската дейност (ЗОАР). За 15 години той е изменян и допълван около 30 пъти, което не е чак толкова много на фона на нестабилното ни и лошокачествено законодателство. Но е доста показателно. Обществените отношения в тази област очевидно са били тъй динамични пред последните три петилетки, че не са дали статистически дори и половин година покой на нормативната регулация, без да я подобрят или видоизменят според повратливото си подобие (или чревоугодие). А това освен показателно е и доста тревожно. Този закон като че ли не успя да осъществи идеята си и вероятно ще остане в нормативната ни история като амбициозен провал, каквито, разбира се, има доста. И споменът за него не би бил нищо особено, ако не бе симптом на едно важно и опасно обстоятелство - а именно, че държавата, дори когато реши сама да ограничи себе си, се проваля поради своето непостоянство. И че правото да издаваш закони понякога обижда правото като такова. Ще посоча два примера. На 31 март 2018 г. влезе в сила новият Закон за частната охранителна дейност (ЗЧОД), който отмени стария закон от 2004 г. със същото наименование. Едва половин година по-късно, в разрез с добрите практики на нормотворчеството, променяйки друг закон с различен правен обхват, законодателят реши да внесе изменения и в  пресния ЗЧОД. Шумните и понякога доста убедителни дискусии в началото на годината разкриха, че с този закон удобно е създадена възможност на частните охранители да пазят урбанизирани територии (населени места), вместо с това да се занимава държавата в лицето на МВР. Срещу тези текстове възразиха както браншовици, така и съдии във ВАС, а главният прокурор и президентът сезираха Конституционния съд, който с определение от 3 юли 2018 г. допусна искането им за разглеждане на делото по същество. За да обезсмисли това производство и да го лиши от предмет, като така прикрие противоконституционността на законодателната дейност, мнозинството в парламента внесе спешни поправки в ЗЧОД и отне изрично предвиденото правомощие на частните охранители чрез възлагане от кмета да пазят реда в селищата вместо МВР. Това стана с промени в Закона за правната помощ, приети на 24 октомври 2018 г. и послужили като правна техника да се ремонтира друг закон без пряка връзка с променящия го. Конституционното дело бе прекратено, но у обществото остава съмнението за необяснимата лекота, с която държавата бяга от публичното си задължение за опазване на реда и спокойствието, използвайки за това закона - напълно в разрез с правото. Възлагането на публични функции на частни субекти не е ограничаване на етатизма в административната дейност - това имам предвид, когато говоря за провал в ЗОАР. Държавата се оттегля от правомощията си, не за да облекчи административната тежест или публичните разходи, а за да вкара общественото в коловоза на частното. Което си е форма на приватизация, но осъществена под сурдинка, под масата, по андрешковски. По същия начин бяха направени промени в Закона за държавната собственост (ЗДС). Ни в клин, ни в ръкав, със съвсем неясни мотиви група народни представители предложиха да се създадат възможности за апортиране в капитала на търговски дружества на имоти и вещи, необособени като части от предприятия с преобладаващо държавно или общинско участие. Не искам да навлизам в подробностите, защото те ще обяснят смисъла на народната поговорка, че дяволът е в детайлите. Накратко: дава се право за преминаване в частни ръце на публична собственост без процедура по приватизация. Разумни бележки срещу това \"спонтанно предложение\" на групата депутати са изразени в становището на Министерството на правосъдието (в сайта на НС е в раздела \"Законопроекти\"). Но то не е взето предвид. Както и аргументите в мотивите на президента, с които той върна закона за ново обсъждане. Обаче законът бе скоропостижно прегласуван. И защо така прибързано и като напук? На кого служи този закон? Чий обществен интерес защитава? Оттеглянето на държавата от функции, за извършването на които е конституционно задължена или които олицетворяват нейното предназначение, не е проява на свобода или на пазарна либералност. То не облекчава нищо и никого. Не е и демократично. Друго е. Ако не е по-лошо, бягство е.  ", "date": "2018.11.14", "title": "Бягството на държавата"}
{"url": "https://duma.bg/gubim-miliardi-ot-kartela-pri-gorivata-n179199", "text": "Продължавам да мисля, че има картел на пазара на горивата. Няма обективни причини да бъдат цените по бензиностанциите като тези в момента. Това са думи на покойния вече шеф на митниците Ваньо Танов. Той до последно смяташе, че има ценово съглашателство между основните играчи и това е основната причина цените по бензиностанциите да не падат с темпа на понижение на световния пазар. Съпротивата на монопола е яростна. Индиректно коментарът на Танов направи връзка с взривената преди време аптека на Веселин Марешки в Бургас. Бизнесменът \"взриви\" пазара на горива, след като свали цената на дизела във Варна под 1,60 лв. за литър. Явно положението днес не се е променило изобщо от времето на Танов.     Основното, когато се определят цените на бензиностанция, е конкурентната среда. Не е без значение дали имате една бензиностанция в населеното място, или в радиус от няколко километра имате няколко, На второ място по-големите обеми водят до възможност за по-ниски маржове. Държавата налага все нови и нови изисквания към търговците на горива, които имат остойностен анализ в цената на горивата. Акцизът от 2008-2009 година се повиши до сегашните нива. Той и ДДС са около 50% от цената на горивата. Във всеки литър държавата участва с близо 50%, коментира Андрей Делчев, председател на Българската петролна и газова асоциация, в която основно членуват големите вериги  от бензиностанции. Според Асоциацията на индустриалния капитал, Асоциацията за квалификация на автомобилистите и Браншовия съюз за стопанска инициатива в транспорта, България е между страните с най-скъпи горива поради облагане с данъци, такси и акцизи. В същото време у нас  производствените разходи са най-ниски, в сравнение със страните от ЕС и суровините се купуват при борсови цени, еднакви за всички. Поради тази причина трите организации смятат, че има изключително сериозни основания да се приеме, че в България действа картелно споразумение за цените на горивата.     Не на същата позиция обаче е Комисията за защита на конкуренцията. Миналата година, два дни след парламентарните избори тя прекрати производството срещу шестте дистрибутори на горива, започнато през 2015-а, по обвинението, че са в картелно споразумение за цените. Антимополоният орган, който преди това се кълнеше, че този път разполага с категорични доказателства, че \"Лукойл България\", \"Еко България\", \"Шел България\", \"ОМВ България, \"НИС Петрол\" и \"Петрол\" са договаряли цените си и ще има наложени глоби, изведнъж започна да твърди, че не съществуват основания за продължаване на производството срещу тези фирми. Освен това КЗК не намери основания да предприема действия за извършено нарушение от страна на \"Ромпетрол България\" и Българската петролна и газова асоциация (БПГА), за които също имаше съмнения, че са част от ценовия сговор. Оказа се, че търговците на горива са разбили всички правни и икономически анализи, доказателства и твърдения на КЗК за тайни споразумения за цените. В крайна сметка антимонополният орган се съгласи с техните тези и спря производството, което можеше да им  струва глоби до 10 процента от годишния оборот. Комисията излезе със смешни мерки и препоръки, като забрани на шестте компании да обменят информация с дружества, които са техни конкуренти, както и служителите на различните търговци да си говорят за цени. Невероятно, но факт - тези мерки бяха предложени от самите дружества и са одобрени от регулатора. Също така на Българската петролна и газова асоциация бе препоръчано да не обсъжда, да  получава или предоставя търговска информация в рамките на работата си. Комисията изиска също да се уволняват служители, които не спазват  конфиденциалност за търговската информация.     Това бе вторият провал на КЗК да открие картел при горивата. Първият бе три години по-рано, през юли 2012 г. И тогава комисията, след едногодишно разследване и отново след нейни твърдения, че съществуват доказателства за ценови сговор, постанови, че картел няма. Сега антимонополният орган започна трето разследване на пазара на горива. Решението дойде след масови протести в цялата страна и блокиране на пътища през почивните дни, заради високите цени на бензина. Цените на горивата се увеличиха през последните месеци, като според Българската петролна и газова асоциация това е световна тенденция, заради покачване на цената на суровия петрол. Ефектът от досегашните два секторни анализа се запомни с минимална глоба на компанията на лидера на \"Воля\" Веселин Марешки, защото продавал бензина под себестойност и така подбивал цените на конкурентите. КЗК обаче смята, че предишните й намеси са довели до възстановяването на конкуренцията на пазара у нас.  Антимонополният орган посочва, че започват третата проверка след множество публикации в медиите по проблема и получен сигнал, че цената на горивото на бензиностанции във Велико Търново на голяма верига е съществено по-висока от тази на другите бензиностанции от същата верига в останалата част на страната.  При проучване на съдържанието на голяма част от съобщенията в медиите се установи, че увеличението се наблюдава в градовете Пазарджик, Пловдив, Хасково, Бургас и в част от градовете в Северна и Северозападна България - Враца, Видин, Монтана, Велико Търново и др. Публикациите показват, че съществуват големи различия в цените на бензиностанции от една и съща верига в отделните региони и дори в зависимост от разположението на обекта. Подобен анализ ще даде на КЗК детайлна представа за развиващите се към момента пазарни процеси и за нуждата от предприемане на евентуални допълнителни мерки от страна на комисията, съгласно разпоредбите на Закона за защита на конкуренцията, които да допринесат за правилното функциониране на пазарната среда, твърдят  още от комисията.     Според различни секторни анализи обаче на пазара на горива у нас има големи аномалии, породени от картелни споразумения, злоупотреба с господстващо положение, което само от октомври 2012 г. досега е отнело над 3 млрд. лв. финансов ресурс от потребителите и икономиката. По същество, свръхпечалбите на участниците в този де факто картел са вид монополен данък, приходите от който в значителната си част просто се изнасят извън страната.  Контролът върху пазара на горивата у нас не е ефективен, в резултат на което компаниите се възползват нерегламентирано от солидна държавна помощ. Злоупотребата с пазарно положение личи от драстичното превишение на цените на горивата на дребно у нас в сравнение със средните стойности в страните от Европейския съюз.  Контролът върху данъчни складове от страна на доминиращите участници на пазара възпрепятства вноса на горива, и така се предотвратява коригиращото влияние на вноса върху формирането на вътрешните цени, твърдят експерти.  Според тях недоумение буди и фактът, че дистрибутурите на горива отчитат загуби въпреки огромните обороти. Вероятно е тези стойности да са постигнати чрез трансферно ценообразуване на вносните суровини (суров нефт) и на експорта (петролни продукти), така и чрез завишаване на стойността на направените в последните години инвестиции.  В резултат, сумата на начисления и внесен данък печалба, особено от 2008 г. насам, е незначителна.  Надлежното начисляване на акцизи и ДДС също е под въпрос.  Отсега обаче може да се каже какви ще бъдат изводите от поредния секторен анализ -  няма картел при горивата, има нарастваща конкуренция на пазара, няма монопол на пазара, а структура, близка до олигопол, и че се въвеждат мерки срещу съгласуването на информация за цени, количества и продажби. Търговците на горива очевидно имат интерес от свръхпечалби чрез високите цени, но учудващо в случая е бездействието на държавата. Оправданието на управляващите е, че държавата няма лостове за влияние върху цените. Вече стана дума, че единствено Ваньо Танов твърдеше, че картелът съществува. За съжаление, държавните институции като КЗК и НАП, а също прокуратурата и ДАНС, изглежда не споделят това мнение.       Средната печалба на дистрибуторите на горива се движи в широките граници от 0,3% до 17,6%, като преобладаващата при повечето дружества стойност е от 10-12%.Покупната цена на бензин А95Н (без ДДС и акциз) заема между 33,8% и 45,8% от крайната продажна цена на дребно, или съставлява средно около 40% от крайната продажна цена, предлагана от търговците на дребно. При две от изследваните дружества покупната цена включва и акциз и възлиза на 75% от крайната продажна цена на бензин А-95Н, посочват от антимонополния орган, но не пишат кои са те. Търговската отстъпка при повечето предприятия се движи в интервала 0,7% - 5,3%, средно около 3%, сочат още данните от последното решение на КЗК. Транспортните разходи при преобладаваща част от дружествата заемат около 1-2% от крайната продажна цена на дребно при бензин А-95Н. Нормата на печалбата за бензин А-95Н се движи в широк интервал - от 0,3 до 14,8%, като, видно от данните, преобладават стойностите в интервала 7% -11%.  ", "date": "2018.11.14", "title": " Губим милиарди от картела при горивата"}
{"url": "https://duma.bg/izbirat-za-13-i-pat-zhena-na-godinata-n179155", "text": "Грациозният конкурс \"Жена на годината\" ще има 13-о поредно издание, като този път фокусът пада върху града и неговото необятно, вибриращо, променящо се пространство. Надпреварата, инициирана от сп. Grazia, ще завърши на 23 ноември в София с красива церемония по награждаване на победителките, събираща на едно място най-изтъкнатите дами. Номинираните са разпределени в 10 категории, сред които модели, дизайнери, актриси, музиканти, спорт и общество. Сред дамите са имената на популярни българки със заслуги в обществения и културния живот през изминалата година като Нана Гладуиш - основателката на борещата се с рака на гърдата фондация \"Една от осем\", Мартина Йорданова - съоснователка на инициативата \"Капачки за бъдеще\", сребърната ни медалистка на Олимпиадата в Рио през 2016 г. Мирела Демирева, певицата с кадифен глас Мария Илиева и мн. др. Гласуването за \"Жена на годината\" е в разгара си. Всеки, който има желание да подкрепи някоя от своите фаворитки, може да го направи на http://www.graziaonline.bg/woty/ до 22 ноември включително.", "date": "2018.11.14", "title": "Избират за 13-и път  \"Жена на годината\""}
{"url": "https://duma.bg/kade-shte-sme-prez-2040-g-n179194", "text": "В последните 15-20 години у нас се разработват секторни стратегии и политически програми в определени области, те обслужват общото социално-икономическо, научно-политическо и културно развитие на България, но все още няма обща национална стратегия. И ето издателство \"Захарий Стоянов\" предлага фундаменталната разработка на чл.-кор. Иван Ангелов \"Стратегия за догонващо икономическо развитие на България до 2040 година\". Книгата бе представена на 12 ноември в Големия салон на БАН. В тази стратегия авторът използва и ръководената от него разработка през 2001-2002 г. на колектив на Икономическия институт на БАН, която за съжаление не бе обсъдена от правителството и НС. Защо догонващо развитие? Първо защото имаме да догонваме напредналите страни, а това не може да стане със самоцелни секторни стратегии с ограничена полезност. Световният опит, на който се опира ученият, показва, че надеждни оценки за догонващо развитие могат да се правят само за много дълги периоди от време - над 100 г. Важни, макар и предпазливи, изводи по догонващото развитие на нашата страна могат да се правят и за по-къси периоди - от 20, З0, 40 години. Първата и втората глава на книгата са свързани с теорията и практиката на догонващото развитие в света, Европа и България. Третата очертава какви трябва бъдат стратегическите и социалните цели на нашето развитие докъм 2040 г., а също и демографските процеси. Основното тяло на стратегията е в четвъртата глава, където са описани 32 направления на икономическата и социалната политика на държавата, с многобройни конкретни идеи за постигане на предложените стратегически цели. Според автора важно е да бъдат посочени правилните цели за облекчаване на масовата бедност и на острата социална несправедливост, за смекчаване на демографската криза, за опазване на околната среда, за развитие на фундаменталната наука, националната сигурност и отбраната - чрез пряка намеса на държавата. Държавата и пазарът трябва да работят заедно за изпълнението на стратегията, а не да се конфронтират. Според проф. Ангелов, трябва да възприемем принципа \"и пазар, и държава\".  ", "date": "2018.11.14", "title": "Къде ще сме през 2040 г.?"}
{"url": "https://duma.bg/oshte-edno-uchilishte-si-otide-tiho-n179195", "text": "Още едно българско училище изчезна от картата на страната. Отиде в небитието тихомълком, без съпротива, без шум, без да разбере никой, освен живеещите около него. 142 години, след като в него влизат първите му ученици, то вече е безмълвно.  Това училище не е в далечно планинско село, както сме свикнали, а само на десетина километра от центъра на София, в рамките на Столичната община. Преди седмица част от общинските съветници гласуваха за закриването на 155-о ОУ \"Св.Св. Кирил и Методий\" в с. Кривина. Предложението за хлопването на вратите бе развито в няколко кратки абзаца от директорката на школото Надя Николова и кмета на район \"Панчарево\" Димитър Сичанов. От докладните им става ясно, че за тази учебна година в първи клас не е записано нито едно дете, а останалите били пренасочени към училищата в близките села Казичене, Нови хан, Бусманци и столични квартали.  Драстичното намаляване на децата започва след закриването на детската градина, която е в двора на самото училище. Децата от нея са пренасочени в забавачка в Казичене, което води до естественото им преминаване към близкото училище там. Така, докато преди няколко години 155-о ОУ е пълно с над 100 деца, 2016/2017 г. е нулева за І, ІV и V клас, следващата година остава с празни V и VІ клас, а през тази става ясно, че липсват деца за І, VІ и VІІ клас. \"Нито жителите на с. Кривина, нито 155-о ОУ с неговата вековна история, заслужават такава съдба, но реалността е такава\", заключава в докладната си директорката Николова.  Хронологията на западането на малкото старо полуселско, полустолично училище е пределно ясна. Въпросът е кой и защо допусна този край. И нямаше ли начини село с 1500 жители, на един хвърлей от столицата, да запази училището и детската си градина и да не се стига до срамния финал. Тези въпроси зададе на последното заседание на СОС общинският съветник от БСП Николай Николов, който обвини управляващите, че ще останат в историята с още един \"видим резултат\" - закриване на училище в Столичната община. \"Ако просто няма деца, означава ли, че демографската криза е ударила и София и постепенно ще започнат да изчезват села около столицата\", пита още той. Николов недоумява как е възможно да има база, която е в добро състояние; учители, които обръщат персонално внимание на учениците; извънкласни активности и клубове; рекорден бюджет на общината от 1,5 млрд. лв. и в същото време да се закрива основно училище. Николов припомни пример от Япония, където в продължение на 3 години японското правителство и тамошните железопътни компании са отказвали да закрият една гара на о. Хокайдо, въпреки че имала само един пътник. Момиче, което е трябвало да пътува с влака всеки ден, за да стигне до училището си. Гарата е работила, докато момичето е завършило образованието си! У нас обаче училищата не работят на този принцип. Нито стоят отворени заради шепа деца, нито се търсят начини за привличане на нови ученици. Процесите са оставени на самотек - \"елитни\" школа се търсят от родители от всички краища на града и се пръскат по шевовете, непопулярни училища се изпразват, а мерките са само палиативни. И така храмовете на просвещението изчезват един след друг.         ", "date": "2018.11.14", "title": "Още едно училище си отиде тихо"}
{"url": "https://duma.bg/kokala-shte-spasyava-dobrudzha-n179175", "text": "Емил Велев-Кокала е новият треньор на Добруджа. Той е нает, за да опита да спаси закъсалия клуб от изпадане при аматьорите. Преговорите с него е водил лично председателят на УС на клуба Николай Милков. Велев има репутацията на последния треньор, успял да направи Левски шампион. Това се случи през 2009 г. За последно той води третодивизионния Спартак Пл, но не успя да го вкара във Втора лига и напусна клуба. След XIV кръг във втория ни ешелон Добруджа е на дъното с 9 т., като има само 1 победа - над Несебър (1:0) във II кръг. Дебютът на Велев ще е срещу Литекс на 24 ноември. Срещата ще се играе в курорта \"Албена\" заради ремонта на дренажната система на стадиона в Добрич.", "date": "2018.11.14", "title": "Кокала ще спасява Добруджа"}
{"url": "https://duma.bg/akad-georgi-nadzhakov-otkri-erata-na-kseroksa-n179148", "text": "Онези, които познаваха отблизо академик Георги Наджаков, трудно говорят днес безпристрастно за него. А да познаваш големия учен отблизо, значи да го обичаш.  Неговото обаяние бе необикновено, неговият пример - заразителен, работоспособността му - смайваща. Той остана до последния си ден - 24 февруари 1981 г., необикновено жизнен, пълен с енергия и ентусиазъм за работа.  Първите ми срещи с акад. Наджаков са били гимназиалните учебници по физика, по-късно - статиите във вестниците. През последните години от живота му журналистическата ми работа бе причина да общувам често с него и да разговаряме за науката и за живота. Откритие номер едно на България - \"Фотоелектретно състояние на веществата\", бе вписано в Държавния регистър на 22 октомври 1975 г., а е с приоритет от 22 юни 1937 г. Неговият автор Георги Стефанов Наджаков (1896-1981) сподели причините за забавянето: \"Първо, защото много отдавна го бях направил, независимо, че не се предвижда давност. Минаха се толкова години, през които то намери своето приложение и признание. Втората причина - изчаквах да видя какви признания ще бъдат дадени за по-нови научни постижения. За съжаление, обаче, през изтеклия петнадесетгодишен период след приемането на Закона за откритията у нас нито едно научно постижение не получи признание за откритие... Моята диплома номер едно за откритието ми много ме радва, но в същото време този факт буди у мен и сериозна тревога...\" В годината на раждането на Георги Наджаков английският физик Оливър Хевисайд изучил теоретично свойствата на въображаем постоянно поляризиран диелектрик. И го нарекъл електрет. А диелектрикът като понятие е въведен от Майкъл Фарадей (1791-1867) за вещества с много слаба проводимост - например изолаторите.  Ако съвпадението с годината е случайно, съвсем не е случайно, че Фарадей бе кумир за Георги Наджаков. За знаменития английски физик Майкъл Фарадей доцентът по физика в Софийския университет Георги Наджаков ще каже във встъпителната си лекция пред студентите през октомври 1927 г.:  \"...Фарадей не е вярвал в никакви авторитети! В своите изследвания той се е ръководил единствено от своята дълбока интуиция и е вярвал само на своя опит. Със своите знаменити изследвания по електричеството Фарадей се издигна постепенно до положението да бъде смятан дори и днес за най-голям експериментатор на всички изминали времена.\"  Двадесет и четири години след Хевисайд японският учен Мототару Егучи разтопил смес от восък и колофон и я оставил да се втвърди в силно електрично поле. Изключил полето, за да провери дали с втвърдяването на сместа няма да се запази и нейната поляризация. Станало както очаквал ученият - втвърдената смес не променила диелектричната си поляризация. Така бил създаден първият електрет.  Трябвало да минат още 17 години - до 1936-а, когато Георги Наджаков поставил пластинка от сяра между два електрода и приложил електрическо напрежение. Осветил сярата и установил, че тя, (диелектрикът), се поляризира. Под въздействието на електрическото поле и светлината положителните и отрицателните електрически заряди се разделили. И както при Егучи, при отстраняването на електрическото поле и на светлината поляризацията се запазва. Докато диелектрикът е на тъмно... Така бил открит нов вид електрети!  \"Изследвах техните основни закономерности и свойства и ги нарекох фотоелектрети, а на електретите на Егучи дадох наименованието термоелектрети - споделя акад. Наджаков. - С тези наименования те се запазиха в световната литература.\" Необикновените научни резултати от изследванията си Георги Наджаков съобщава почти едновременно в три различни варианта. Първото му съобщение било докладвано от любимия му учител Пол Ланжевен (1872-1946) на заседанието на Френската академия на науките на 22 юни 1937 г. Седмица по-късно, по установена традиция, съобщението му било публикувано в \"Контрандю\" на Академията.  Второто съобщение със заглавие \"Фотоелектрети и термоелектрети\" било публикувано в известното немско списание \"Физикалише Цайтшрифт\" през април 1938 г. Най-подробна е публикацията в Годишника на Софийския университет.  \"Искам да съобщя - пише в 1937 г. Георги Наджаков - възможността за получаване на един нов вид електрети от някои диелектрици, формирани при едновременното въздействие на светлина и електрическо поле. Такова перманентно поляризирано състояние от един диелектрик ще наименувам фотоперманентно поляризирано състояние - фотоелектрет, за разлика от предложения от Егучи случай, който по-горе именувах термоелектрет.\" Такава е истината: едно откритие е довело до друго, а то на свой ред - до нови десетки. Още в 1938 г. американецът Честър Карсън патентова \"Сух метод за получаване на изображения\" - технологията на ксерографията, в основата на която лежи свойството на фотоелектрета да се поляризира под въздействието на светлината. Експерименталните и теоретичните изследвания позволиха намирането на много нови фотоелектретни вещества - неорганични, органични, стъкловидни. Изясни се и теорията на фотоелектретното състояние във връзка със зонната структура на полупроводниците. Излишно е тук да изброявам школите на учените от Русия, САЩ, Англия, Бразилия, Япония и други страни, работещи в областта на фотоелектретите. Ще ми се да посоча само практическото им приложение: в електрографията, в ксерографията, в разработването на метод за бързи рентгенови снимки, за нови видове запомнящи устройства, при конструирането на нов тип телевизор без вакуумна тръба, както и в сферата на йонизиращите лъчения с оглед приложението им като дозиметри за светлинни и рентгенови импулси, за индикатори и превключващи устройства и т.н. За някои от нас акад. Георги Наджаков бе общественик, организатор на науката и образованието. За други - най-напред голям, изключителен за България учен. Според мен най-характерното и най-поразяващото в творческия му път е може би стремителната вертикална линия, която започва от низините и стига до такива върхове в науката, на които са стояли малцина българи. Само специалистите могат да разберат и оценят научните му приноси.  В продължение на 60 години Георги Наджаков работи неуморно за развитието на българската физика, като наред с изследванията на фотоелектричните явления в диелектрици и полупроводници, които го доведоха до откритието на фотоелектретното състояние на материята, той изследва и повърхностните потенциали в металите, разви електрометрията. Неговите забележителни научни постижения получиха широко международно признание, създаде и Института по физика при БАН. А в годините на \"студената война\" той бе един от основателите на Световното движение за защита на мира, на Пъгуошкото движение на учените за мир, един от основателите и пръв председател на Дружеството за ООН в България. Пътят, който извървя патриархът на българската физика, е вдъхновяващ пример за всички ония, които вървят след него в науката. Той е жалон, по който ще се строяват българските физици и в бъдеще!", "date": "2018.11.14", "title": "Акад. Георги Наджаков откри ерата на ксерокса"}
{"url": "https://duma.bg/teatar-vesel-otnovo-uchastva-v-evropeyskata-nosht-na-teatrite-n179161", "text": "И тази година търновският куклен театър \"Весел\" ще представи старата столица в Нощ на театрите. Международното събитие е част от платформата \"Европейска нощ на театрите\" и вече няколко години кани всички почитатели да станат част от мащабния форум.  Театър \"Весел\" ще представи днес, 14 ноември, от 11 ч. в салона на НЧ \"Искра\" спектакъла \"Телефон 112, позвъни!\" като подгряващо събитие от проекта. Пиесата е по текстове на Емелияна Тотева и Веселин Василев. Постановката е дело на Веселин Василев, сценографията - на Емелияна Тотева, а музиката - на Петър Атанасчев. На 17 ноември от 11 ч. отново в НЧ \"Искра\" е включен още един спектакъл в официалната програма на Нощ на театрите - \"Есенна въртележка\". Постановката и сценографията са на Веселин Василев, куклите - на Ани Пулиева и Стефка Кювлиева, а музикалното оформление - на Петър Атанасчев.  Проектът, иницииран от Детския театър \"Добрава\" и театър \"Шибеник\" в Хърватия, събира хиляди почитатели и зрители. Поетапно към инициативата се включват Босна и Херцеговина, Черна гора, Словакия, Австрия, Словения, Германия, Испания, а по-късно - България, Белгия и Чехия, пояснява Веселин Василев. Подобни културни прояви привличат все повече почитатели на изкуството и го правят достъпно и близко. С реализирането на Нощ на театрите България е част от държавите в Европа, които празнуват по този атрактивен начин.       ", "date": "2018.11.14", "title": "Театър \"Весел\" отново участва в Европейската нощ на театрите"}
{"url": "https://duma.bg/balgarin-remiksira-vechen-hit-na-dzhako-n179154", "text": "Вечният номер 1 хит на Майкъл Джексън - Bad, вече има нова официална адаптация от българския топ диджей Dian Solo (от Deep Zone Project). Песента е официално одобрена от музикалния издател на Краля на попа - Sony Music ATV (Animato Publishing), и вече успя да предизвика интерес в интернет и клубовете по света. Официалното видео е дело на Башмоушън и в него се вижда как коварен вампир броди из софийските улици и си набелязва жертви... докато не срещне любовта. Парчето е част от проекта на DJ Dian Solo - Music Legends - Remixed, в който създава нови версии на световни музикални знаменитости като Роби Уилямс, Джордж Майкъл, AC/DC, \"Гънс ен` роузис\" и мн. др. Вокалите са на различни певци от САЩ, където в момента Дидо е на турне с групата си - Deep Zone Project. Dian Solo споделя, че да работи по нови версии на \"каймака\" в световната музика е сбъдната мечта. Проектът е подпомогнат от интернет провайдъра GigaFiber. Членовете на Deep Zone Project се връщат в България в края на ноември и обещават нови изненади, които подготвят в момента в Америка. https://youtu.be/ul4F58i9lPE", "date": "2018.11.14", "title": "Българин ремиксира  вечен хит на Джако"}
{"url": "https://duma.bg/kipartsite-ni-se-kanyat-n179176", "text": "Селекционерът на националния отбор на Кипър Ран Бен Шимон се закани да отмъсти на България за загубата с 1:2 във II кръг на Лигата на нациите. Двата тима се срещат в петък в Никозия, а преди мача \"лъвовете\" са втори с 9 т., колкото има и лидерът Норвегия, докато кипърците са 3-ти с 4 т. и илюзорни шансове за първата позиция. Израелецът обаче твърди, че настройва играчите за 6 т. в последните 2 мача, като в понеделник те посрещат и скандинавците. \"Очакванията за добри резултати са големи и искаме да накараме нашите фенове да се гордеят. Трябва да се стремим да доближим най-добрите, а това означава, че футболистите трябва да дават 100% от себе си във всеки момент. Задачата е да изградим солидна основа. Искаме да направим серия от добри резултати. Не ни е цел да запишем хубава победа, последвана от загуба. В същото време не искаме да получаваме комплименти за представянето си, но да не сме спечелили, както предишните ни две гостувания в Лигата на нациите. В тях играхме добре, не се опитвахме просто да ритаме топката\", каза Бен Шимон.", "date": "2018.11.14", "title": "Кипърците ни се канят "}
{"url": "https://duma.bg/evroparlamentat-skastri-rumaniya-n179191", "text": "С голямо мнозинство законодателната институция гласува резолюция, в която призовава Букурещ да приема предпазни мерки да се съхрани разделението на властите, но и срещу декриминализирали корупцията в обществения сектор. Резолюцията се отнася до новото законодателство за статута на съдиите и прокурорите, до правосъден орган и Върховния съвет на магистратурата. Евродепутатите предупреждават, че новото законодателство може да засегне независимостта на съдебната система, нейната ефективност и качество, включително да донесе негативни последици в борбата срещу корупцията. Промените в Наказателния кодекс и в Наказателно-процесуалния кодекс са друг източник на безпокойство. Тези промени могат също да засегнат негативно борбата срещу корупцията, организираната престъпност и престъпленията. Много от тези промени са определени като противоконституционни от Конституционния съд на Румъния. Ролята на румънските разузнавателни служби и намесата им в дейността на правораздаването принудиха Европарламента да предложи засилване на надзора на румънския парламент над службите. Евроинституцията предупреди още, че законодателството за неправителствените организации може потенциално да доведе до сплашване на гражданското общество и може да е срещу принципите на свободата на асоцииране. Междувременно в Румъния се изостри конфликтът между президента и правителството. На среща вчера с кметове Клаус Йоханис заяви, че Румъния не е подготвена за поемането на председателството на Съвета на ЕС, тъй като правителството се намира в разгара на скандал, доказателство за който е оставката на 33-годишния министър по европейските въпроси Виктор Негреску, съобщи в. \"Адевърул\". Румъния трябва да поеме европредседателството на 1 януари 2019 година.  \"Моето впечатление е, че не сме подготвени за това (председателството). Междувременно нещата се объркаха. В правителството вече не се разбират. Лицата, които са отговорни, си тръгват или са уволнени\", заяви държавният глава на среща с кметове. В тази връзка той настоя правителството на премиерката Виорика Дънчила да подаде оставка. Публична тайна е, че страната се управлява не от нея, а от лидера на социалдемократите Ливиу Драгня, който обаче не може да бъде премиер заради обвинения срещу него за изборни измами.  Според Йоханис ситуацията е \"излязла от релси\" и е налице \"политическа необходимост за смяна на правителството\", което той описа като \"нещастен случай на румънската демокрация\". Той също окачестви управлението на правителството като \"катастрофа\". Виктор Негреску координираше подготовката за председателството. Той подаде оставка след напрегнато заседание на кабинета в петък, на което се е обсъждала готовността на Румъния за председателството.   ", "date": "2018.11.14", "title": "Европарламентът   скастри Румъния"}
{"url": "https://duma.bg/izvestniyat-karikaturist-gencho-simeonov-s-zhivopis-v-ndk-n179162", "text": "Изложбата на известния карикатурист Генчо Симеонов под наслов \"Генчо Симеонов - 88 години. Карикатура\" може да се види до 20 ноември на полуетаж-изток в НДК. Откриването е днес, 14 ноември, от 18 ч. Експозицията е част от Есенния салон на карикатурата \"Карикатурно фоайе\" София 2018, който се организира за четвърта поредна година. Това е четвъртата изложба на Генчо Симеонов, в която той излага основно живописни платна. Творецът е художник-постановчик на куклени и театрални пиеси в Кукления театър в София и в Театъра на армията. Започва да се занимава с живопис като хоби, което прераства в сериозно творчество.  Почитателите на изобразителното изкуство вече имаха възможност да разгледат творбите на румънския художник Лучан Добарта, които бяха разположени в артгалерията на НДК през октомври, а между 10 и 15 януари догодина, отново на полуетаж-изток, ценителите могат да се насладят на изложбата от карикатури на Ненад Остич и Петер Писметрович от Хърватия.  ", "date": "2018.11.14", "title": "Известният карикатурист Генчо Симеонов с живопис в НДК"}
{"url": "https://duma.bg/maurides-iska-titlata-s-tsska-sf-n179172", "text": "Голмайсторът на ЦСКА-Сф Мауридес поиска титлата в Първа лига. Бразилецът призна, че за да изпълни клубът тази цел, трябва да е перфектен. Нападателят е основен реализатор на \"червените\", като в първите 15 кръга има 8 гола и 2 асистенции. \"Нуждаехме се отчаяно от трите точки срещу Витоша Б (3:0), защото лидерът не допуска колебания. С победата изпреварихме Левски. Сега най-важното е да запазим същия ритъм и да се борим докрай да станем шампиони. Наясно сме, че за да спечелим първенството, трябва да извървим почти съвършен път, да сме почти перфектни, а това е много трудно. Следователно трябва да сме фокусирани върху всеки предстоящ двубой, независимо дали се изправяме срещу претендент за титлата или купата, или пък срещу отбор, който се стреми да се измъкне от дъното на класирането\", заяви пред бразилското издание esportes.r7.com Мауридес.", "date": "2018.11.14", "title": "Мауридес иска титлата с ЦСКА-Сф"}
{"url": "https://duma.bg/kzk-otmeni-kato-nezakonen-targa-za-novite-vlakove-na-bdzh-n179212", "text": "Комисията за защита на конкуренцията отмени като незаконосъобразна обществената поръчка за доставка на 42 мотрисни влака за БДЖ \"Пътнически превози\". Решението е по жалбата на германския жп гигант \"Сименс Мобилити\", която е една от трите водещи световни компании, които обжалваха процедурата. Другите са китайската CRRC и чешката \"Шкода\". Търгът с рекорден бюджет от 675 милиона лева бе обявен на 14 август от  управителя на БДЖ \"Пътнически превози\" ЕООД Пламен Пешаров при абсурдни условия. В условията на обществената поръчка бяха записани изисквания за закупуване на морално остарели и бавни влакове и изобщо нямаше включени жп състави за дълги разстояния като дестинациите София-Варна и София-Бургас, твърди OFNews.  Решението на КЗК подлежи на обжалване пред Върховния административен съд в 14-дневен срок от съобщаването му на страните.  Очакванията са условията на търга да бъдат пренаписани и да бъдат премахнати дискриминационните клаузи в документацията. Решението идва в момент, когато в БДЖ тече вътрешен одит, назначен от новия министър на транспорта Росен Желязков и след като той поиска оставките на цялото ръководство на компанията начело с изпълнителния директор Владимир Владимиров и шефа на борда Велик Занчев. Още през октомври търгът бе временно спрян в деня, в който изтичаше крайният срок за подаването на оферти.  След двегодишно размотаване търгът за новите мотрисни влакове най-сетне бе обявен през август. Прогнозната цена за доставка и поддръжка на машините според обявлението на железниците е 675 млн. лв. без ДДС. В стойността е включена и пълната поддръжка на влаковете за период от 15 години, включително капитални ремонти, но не повече от 2 800 000 километра пробег на влак. Съмненията около процедурата стартираха още преди обявяването на поръчката. В началото на юли жп експерти предупредиха, че тя е скроена по мярката на определен кандидат и сигнализираха за това премиера Бойко Борисов. По-конкретно Българската търговско промишлена палата (БТПП) и Гражданска инициатива за обществен и релсов транспорт предупредиха, че в последния момент тръжните условия за купуването на нови влакове са променени, така че да спечели определен кандидат. Част от основните параметри в поръчката са занижени спрямо препоръките на консултантите и европейските изисквания - скоростта на влаковете е намалена от 200 км/ч на 160 км/ч, броят на пътниците - от 350 на 230 места, а срокът за гаранционната поддръжка е наполовина по-кратък - 15 години, се посочва в сигнала.    ", "date": "2018.11.14", "title": "КЗК отмени като незаконен търга за новите влакове на БДЖ "}
{"url": "https://duma.bg/ima-li-trudna-rabota-za-varshene-dayte-ya-na-avdzhiite-n179151", "text": "Дълги години като помощен орган на Министерския съвет в НР България действаше Комисията по строителството. Неин шеф по мое време беше Пенчо Кубадински - зам.-председател на Министерския съвет. Решенията на тази комисия имаха силата на постановления на Министерския съвет. Сред най-важните за икономиката на страната обекти в изграждане бяха газопроводът от румънската граница до газохранилището край с. Чирен, както и заводите за алуминий и за тежки автомобили \"Мадара\" в град Шумен. Тогава аз ръководех Оперативното управление в Министерството на строежите и строителните материали (МССМ), като следях отблизо почти всекидневно хода на строителството и евентуално възникващите проблеми. От румънска страна имах за партньор един много ерудиран и опитен инженер - Николае.    От информацията, която получавах, разбрах, че на строежите на двата завода е възникнал остър проблем. Оказа се, че поради техническа грешка са проектирани метали по западен стандарт, макар че ние отдавна вече не работехме с него. По тази причина нямаше договорени за внос подобни материали. Препроектиране, преработка на произведените и доставени на обекта метални заготовки щеше да отнеме не по-малко от 6 месеца, а да се прави внос от чужбина би струвало няколкостотин хиляди долара, милиони дори! Те също щяха да ни забавят с поне 6 месеца - така протакаха в годините на Студената война нашите поръчки западняците.  Оплаках се на Николае. Изненада ме, че и той има тежък дерт. Така взаимно изплакахме болките си. И виж ти куриоз, шега на Съдбата: оказа се, че аз мога да реша неговия проблем, а той - моя! Много бързо се договорихме да направим бартер - тон за тон, а превозните средства да се срещат и разминават на Моста на дружбата над Дунава.  На следващия ден по обяд вече знаех, че първите камиони успешно са се разминали. Същия ден от 17,30 часа имаше заседание на комисията. Закъснях с двайсетина минути. Знаех, че Пенчо Кубадински не обичаше разтакаването и затова влязох в залата малко притеснен. Владееше странна тишина. По лицето на др. Кубадински видях, че е напрегнат и като че ли нещо ядосан. Веднага се извиних за закъснението и доложих: - Другарю Кубадински, строителството на Завода за алуминий няма да спре! Първите 20 тона от липсващите профили вече са на площадката! Председателстващият ме изгледа някак странно, косо и с недоверие. После той нареди да го свържат веднага с Главно управление на Строителните войски. На телефона беше полк. Минчо Минчев - главен инженер. Той така ентусиазирано и радостно докладваше, че неговият ентусиазъм неусетно се предаде на всички в залата. Лицето на Кубадински изведнъж се промени. Полу на шега той зададе въпрос, на който предварително знаеше отговора: - Абе, ти да не си авджия? - и ме погледна отблизо - едната му вежда бе спусната максимално ниско, а другата вдигната максимално високо. След кратка, но напрегната пауза той добави: - И друг път, и на друго място, и по друг повод съм казвал: Има ли много сложна, трудна работа за вършене, дайте я на авджиите. Те ще изберат най-важната мушка и ще предложат най-рационалното решение! Два дни след случката пътувахме заедно към с. Лозница. И в движение си припомнихме и други истории из нашата строителна одисея. Изобщо говорихме за много неща. Самият аз се чувствах безкрайно щастлив, че имах възможност не само да пътувам с един толкова популярен човек, но имах и уникалната възможност свободно да изказвам мнения както за отрасъла, към който безвъзвратно принадлежахме, така и по големите проблеми, засягащи развитието на страната ни. Пристигнахме в родното му село привечер - слънцето се беше скрило зад хоризонта. Когато колата спря на площада, там нямаше хора. Но в момента, в който той слезе, такова множество ни заобиколи и толкова много ръце се протягаха за здрависване, че ние, спътниците му, едва не се изгубихме сред гъмжилото от хора. Толкова много ръце търсеха неговите и толкова многогласно се произнасяше: \"Бобайко Пенчо, бобайко... бобайко...\" (от турски - татко, бащице) Да си призная, това обръщение го чувах за първи път. Не знаех какво означава на български. Но по радостните лица на тези, които го произнасяха, по неприкритата добронамереност и сърдечност бързо разбрах, че става дума за безгранично изразяване на човешка топлота, взаимно уважение и признание. Видимо Пенчо Кубадински лично се познаваше с тези, които го поздравяваха и протягаха към него ръце. Към някои той сам отправяше реплики: - А, селям алейкум, селям алейкум (от турски - Мирът да е над теб, Мир на теб), Марин ага, Демир ага, а Иван ага как е? Нека намине да се видим! От време на време той пускаше по някоя лакардия на турски и в ответ получаваше звучен смях. Чувстваше се, че той - популярният ръководител, тук \"плува в свои води\". Когато напускахме площада, бай Пенчо се спря до един, на външен вид трудов човечец, и го попита: - Абе, буля дълги години беше баш майсторка сред майсторките на хубави баници. Жива ли е още и майстори ли ги още? Отидохме в една голяма одая - подът беше постлан с хубав домашен килим, а покрай стената бяха наредени прекрасни ръчно везани възглавници. Изненадах се, когато видях \"Бобайко Пенчо\" кръстосал крак връз крак върху една дебела възглавница да пуска някакви пиперливи негови творения, на които присъстващите отговаряха с дружен смях. И в този момент, като по команда, множеството се раздели на две и в образувалата се пътека две 15-16-годишни момчета помогнаха на една доста възрастна жена да внесе огромна кръгла тава с разкошна поне на външен вид баница. Тя също тихо прошепна \"Бобайко, бобайко...\", а той хвана ръката й и я целуна.  Ако кажа, че този жест бе съпроводен с небивали овации, ще дам едва много скромен израз на това, което се случваше тогаз пред очите ми. Не след дълго време с дружните усилия на всички присъстващи тавата беше изпразнена, а стопанката й седна на едно трикрако столче. С цялото си поведение, с чаровната си усмивка тя показваше непринудено човешко великолепие! И тогава една върволица от женици, ситнейки, дойде да поднесе в различни подноси все кръгли баници с неповторим разкош и с всички възможни лакомства, сътворени от природата. Много пъти след това по различни поводи и на различни места ми се е случвало да пробвам какви ли не хубави баници, но винаги се връщам към това гостуване на бай Пенчо в родната му Лозница - тогава сякаш пред нас се изправи кулинарното изкуство в пълната си прелест. И най-важното - присъствахме на една искрена и непринудена близост, на една сърдечна топлота в човешките взаимоотношения.", "date": "2018.11.14", "title": "Има ли трудна работа за вършене, дайте я на авджиите"}
{"url": "https://duma.bg/karatekite-s-parvi-olimpiyski-medal-n179170", "text": "Състезателката по карате Ивет Горанова спечели на завършилото в Мадрид световно първенство бронзов медал в категория до 55 кг. В спора за отличието 18-годишната българка надви японката Сара Ямада с 3:2 съдийски гласа, след 1:1 в редовното време и постигна исторически успех, защото категорията е олимпийска.  \"Беше тежко състезание, имах тежък жребий и започнах срещу водачката в световната ранглиста. Нямах притеснение, когато играх срещу нея, защото знаех, че и да загубя, ще е от най-добрата – забавлявах се и се борих до края. Можех да играя и на финал, но ми трябваше повече увереност. Само на 18 години съм, трябва ми повече опит при жените“, добави Горанова. Тя отстранява с 3:1 водачката в световната ранглиста Анжелика Терлюга (Укр), която е и европейска шампионка. Във втория обаче Горанова губи минимално с 0:1 от бъдещата шампионка Дорота Банашчик (Пол), която с класирането си до финала изтегли българката в репешажите за бронза. В тях Горанова постигна 3 поредни победи, след като отстрани с 3:0 Талия Алкантара Тереро (Доминиканска република), после надви Осеан Ганиеро (Бенин) след 5:5 и съдийско решение, а в решителния трети репешаж преодоля с 1:0 една от големите фаворитки за титлата Сара Кардин (Италия), многократна световна и европейска шампионка.  \"В категорията на Ивет бяха общо 75 състезателки и затова срещи се играха плътно 6 дни, като имаше и предварителни кръгове\", поясни вицепрезидентът на Българската федерация по олимпийско карате Росалин Росалинов и допълни: \"Нашата федерация е на 30 години вече, преминала е през какво ли не. Надяваме се на успехи и в бъдеще, и по-специално на Олимпиадата в Токио 2020.“ Президентът на централата Алексей Петров също похвали историческото постижение на Горанова. \"Искам да благодаря на всички, които не спряха да вярват в нас през годините, защото имахме и трудни периоди. Най-голямото признание за труда на федерацията и състезателите през годините ще бъде олимпийски медал в Токио през 2020 г.“, закани се Петров. \"През 2019 г. програмата ни ще бъде изключително натоварена. Започваме с Премиер Лига в Париж, след това има Европейско първенство до 21 години, където Ивет ще се състезава, през март има Европейско за мъже и жени, а предстоят и Европейски олимпийски игри в Минск. Ще бъдат определени и квотите за Олимпиадата в Токио. Надяваме се да се справим оптимално, да си осигурим класиране чрез състезанията и в Япония да спечелим медал. Това ще бъде наистина грандиозно постижение“, заяви старши треньорът на националния отбор Ангел Стефанов и допълни, че на световното първенство в Мадрид са участвали над 1200 състезатели от 140 държави, а за България са се състезавали още 2 жени и 3-ма мъже.      ", "date": "2018.11.14", "title": "Каратеките с първи  \"олимпийски\" медал"}
{"url": "https://duma.bg/beneto-napadna-federer-dzhokovich-zashtiti-maestroto-n179167", "text": "Френският тенисист Жулиен Бенето скочи на рекордьора по титли от Големия шлем Роджър Федерер (Швейц) и го обвини, че получава специално отношение от организаторите в някои от турнирите от Шлема. Бенето, шампион на двойки от \"Ролан Гарос 2014\", но изпаднал до №137 в момента, изрази и мнение, че новият демонстративен турнир \"Лейвър Къп\" предизвиква конфликт на интереси, защото Тенис асоциациите на САЩ и Австралия са акционери в надпреварата. „Световните тенис организации започват да се огъват. Новият турнир е демонстративен и няма никакви спортни критерии при избора на участниците, но това не пречи да се дават по $750 000 на играчи като Ник Кирьос“. Бенето наблегна и на това, че 12 от последните 14 мача на швейцареца на \"Аустрелиън Оупън\" са изиграни във вечерните сесии на някои от най-големите кортове, което го лишава от неприятното задължение да се състезава в неблагоприятните за тенис жеги през деня в Мелбърн. №1 в света Новак Джокович обаче защити Маестрото. „Ако като цяло говорим за предимството на едни играчи спрямо други, нормално е организаторите на турнирите да имат специално отношение към топ играчите, към звездите си, така че те да се чувстват възможно най-добре. По отношение на програмата, която е важна, всеки е взискателен, но тя не се определя само от турнирните директори, а и от лица на АТР. Федерер заслужава специално отношение, защото той е шесткратен шампион в Австралия и може би най-великият играч в историята. Хората искат да го гледат на централния корт и то в най-добрите часове. Разбирам позицията на Жулиен, защото понякога изглежда, че някои играчи са привилегировани на някои турнири. От друга страна, трябва да разберете, че Федерер е водеща сила в тениса по отношение на приходи, популярност\", заяви сърбинът, който с Федерер играе в заключителния \"Мастърс\" на 8-те най-добри в Лондон.      ", "date": "2018.11.14", "title": "Бенето нападна Федерер,  Джокович защити Маестрото"}
{"url": "https://duma.bg/parva-pobeda-za-aoiyama-vav-fukuoka-n179168", "text": "Даниел Иванов-Аоияма се поздрави с първа победа на есенния турнир във Фукуока. В схватка от III кръг българският сумист избута от дохиото японеца Ендо с техниката \"цукидаши\". На последната за годината надпревара за \"Купата на императора\" 197-килограмовият борец от Елхово започна с 2 поражения. Съперник на българина днес ще е Чийошома. Даниел води с 4:3 в схватките с монголеца, но загуби последната от тях през септември в Токио. Чийошома е с актив 2-1 във Фукуока. В ноемврийския турнир участва само един от тримата състезатели с най-високия ранг \"Йокодзуна\". Монголците Хакухо и Какурю не участват заради травми, а съревнованието започна по кошмарен начин за \"Великия шампион\" Кисеносато, който загуби първите си 3 срещи.", "date": "2018.11.14", "title": "Първа победа за Аоияма във Фукуока"}
{"url": "https://duma.bg/urbanizatsiyata-i-zatoplyaneto-porodiha-nashestvie-na-plahove-n179179", "text": "Пълчищата гризачи принуждават САЩ да харчат годишно по $19 млрд., за да отстранят нанесените от тях щети по сгради и комуникации      Парижаните ще избират кмет през 2020 г., но нашествието на плъхове във френската столица подкопава шансовете на сегашната градоначалничка. Според последните допитвания до общественото мнение 58% от жителите на Париж са недоволни от администрацията на кметицата Ан Идалго и само 29% биха гласували отново за нея, съобщи Би Би Си. Съдейки по анкетите, парижани са най-недоволни поради големия брой плъхове в града. Заради тези гризачи на нигерийския президент Мохамад Бухари му се наложи неотдавна няколко седмици да работи вкъщи, защото офисът му беше превзет от плъхове. Чикаго, градът, който много американци обикновено свързват с постижения в музиката и спортни успехи, сега нерядко е наричан столицата на плъховете в Америка. В Индонезия тези гризачи всяка година \"смилат\" около 17% от реколтата от ориз. Учени предупреждават, че растящата урбанизация и глобалното затопляне само увеличават популацията на гризачите по целия свят, чието \"съжителство\" с хората не просто е неприятно, но и опасно.     Те разпространяват болести, изяждат продукти, предназначени за хората, а също така разрушават създадената от хората инфраструктура. Изследователи от университета в Корнуел стигнаха до извода, че само в САЩ всяка година се харчат около 19 млрд. долара за ремонта на здания и комуникации, повредени от плъховете. По оценките на ООН през 2050 г. около 70 процента от населението на Земята ще живее в градове, сега този дял е 55 процента. Колкото повече хора и домове има в градовете, толкова по-добре се чувстват плъховете: повече храна и места, където могат да се устроят с \"покрив над главата\". От всички видове плъхове най-големи проблеми за хората идват от сивия плъх - Rattus norvegicus, един от най-разпространените на планетата ни гризачи. Само два вида плъхове могат да дадат начало на потомство, което      Дори според множество експерти глобалното затопляне може да доведе до по-бързо размножаване на плъховете. \"Плъховете са сериозен противник и следва да разберем, че да се избавим от тях е невъзможно. Изтребването на плъховете не дава резултати, тъй като тяхната популация се възстановява прекалено бързо благодарение на оцелелите екземпляри\", каза Стив Белмейн, професор по екология в Университета Гринуич в Лондон. В подкрепа на тази теза е фактът, че женският плъх може да започне да ражда, когато е едва на пет или шест седмици. Според учените досегашните разнопосочни методи за борба с нашествието на гризачите не дават резултати поради простата причина, че хората знаем твърде малко за плъховете. А в крайна сметка оръжието за унищожаването на нашествениците не е някъде другаде, а в ръцете на градските власти. \"Ако те се справят с такива въпроси като преработката на боклука и лошо работещата канализация, резултатите веднага ще се забележат\", казва Стив Белмейн. Според Майкъл Парсън от университета във Фордъм, щата Ню Йорк, при недостиг на храна плъховете ще започнат да се нападат един друг.", "date": "2018.11.14", "title": "Урбанизацията и затоплянето   породиха нашествие на плъхове"}
{"url": "https://duma.bg/v-ukrayna-spirat-otoplenieto-razbuntuva-se-tsyal-grad-n179187", "text": "Украинският град Кривой Рог с 650-хилядно население се вдигна на бунт срещу спирането на отоплението заради неплатени сметки за газ, съобщи eadaily.com. Градската управа обяви принудителна ваканцИЯ за училищата и детските градини поради липса на отопление. Те са обслужвани от държавна ТЕЦ. Тя пък задлъжняла 370 млн. гривни на националната компания \"Нафтогаз\". Без отопление в града се оказаха 78 училища, 75 детски градини, 22 болници, 30 социални обекта, 2011 многоетажни блока и военна част. Около 300 000 жители обитават неотоплени апартаменти.   Вчера местни жители нахлули в газоразпределителната компания \"Криворожгаз\", те счупили плобмите на 5 от 6-те котелни и започнали да отклоняват газ. Разбунтувалите се граждани подпалиха гуми около сградата на предприятието, за да блокират достъпа на силите на реда.  По телевизия \"112 Украйна\" прославилият се с русофобията си депутат западняк Игор Мосийчук разкри, че мръзне и 68-хилядния град Смел, както и други градове и селища. Той обвини \"Нафтогаз\", че вместо да осигури отопление за населението, ръководството й изнася в чужбина многомилионните си премии. Местните медии разкриха, че директорът на компанията Андрей Ковольов е изнесъл от страната 6,3 млн. евро, като още през септември се е самонаградил с премия от 207 млн. гривни (около $7,5 млн.), които е изпратил на майка си в САЩ. А директорът по развитието на бизнеса Юрий Витренко е изнесъл 4,5 млн. евро.  Но още по-интересно е основанието, с което ръководството на компанията се самопоощрило с общата сума от $20,7 млн. То твърди, че парите са от иска срещу \"Газпром\", който уж бил признат от Стокхолмския арбитраж. Такова обаче решение на арбитража няма, но незаслужените премии така и не са върнати.   \"Нафтогаз\" не признава вината си и обвинява правителството за създалото се положение. В началото на месеца компанията се обърна към съда с иска правителството да покрие загубите от 6,6 млрд. гривни (около $238 млн.), получени заради доставките на газ под пазарната цена. Според компанията кабинетът е бил длъжен да потърси източници за субсидиране на тези доставки, но от 2015 г. нищо не е направил. Впрочем, това не е първият сблъсък по въпроса, припомня медията. Правителството обаче не може да продължи със субсидирането на отоплението заради задълженията на страната към МВФ. Още преди 4 години Киев пое пред фонда задължението да приравни цената на битовия газ до пазарната, но така и не го направи. През тези години МВФ си затваряше очите, но сега вече не е така. По време на септемврийското посещение в Киев делегацията на МВФ постави ребром въпроса пред премиера Владимир Гройсман: или вдигате цената, или повече никакви кредити. Близките 5 години Киев трябва да изплати $33 млрд. дългове, които страната няма откъде да спечели. Притиснатият Гройсман се съгласи цената на газа за населението да се вдигне с 23%, а за две години с 60 на сто.  Мосийчук, който бе воювал срещу Донецката и Лутанската народна република, призна, че де факто Украйна е под управлението на МВФ и транснационалните компании. Той изрично подчерта, че това ще доведе до един резултат - пълното измиране на нацията. \"Бедните украинци ще станат още по-бедни, освен това такова решение ще стимулира миграцията, а Украйна и без това вече загуби 10 милиона граждани, потърсили работа в чужбина\".  Заради тежкото положение друг украински западняк русофоб Олег Ляшко, който е и лидер на Радикалната партия, поиска от премиера и президента или бързо да разрешат проблема, или да си подадат оставките.   ", "date": "2018.11.14", "title": " В Украйна спират отоплението,  разбунтува се цял град"}
{"url": "https://duma.bg/42-dushi-zaginaha-ot-pozharite-v-kaliforniya-n179183", "text": "Най-малко 42-ма са загиналите при последните пожари в американския щат Калифорния, съобщиха световните медии.  \"Към днешна дата са открити телата на още 13 души, а общият брой на мъртвите е 42 души. Това е най-опустошителният горски пожар в историята на Съединените щати\", коментира телевизионният канал Ей Би Си. Жертвите са открити в колите им, под руините на къщите им, под паднали дървета, блокирани при търсенето на спасение. Вероятно обаче броят на жертвите ще се увеличи, тъй като 228 души се издирват. Стотици се включиха в спасителните екипи. Властите признаха бедствието като наистина тежко. Засегнати са северната и южна част на щата. Около 250 000 души са били принудени да напуснат домовете си, за да избегнат три големи пожара в щата. Огънят обхваща 450 квадратни км площ, като е локализиран до 25%. В района на Малибу огънят разруши 370 къщи, а хиляди жители бяха евакуирани. Град Парадайс и околният район понесоха основния удар от огнения ад, който започна в близката гора в четвъртък.  Пожарът е сравним с най-смъртоносния горски пожар в историята на Калифорния - бедствието през 1933 г. в парка Грифит в Лос Анджелис. Със засилването на ветровете, заплашващи да разпространят пламъците, губернаторът на щата Джери Браун призова президента Доналд Тръмп да обяви национално бедствие. Това е стъпка, която ще помогне за събирането на повече федерални средства от извънредните фондове. Молбата идва ден след като Тръмп заплаши да намали финансирането за Калифорния, хвърляйки вината за пожарите върху лошото управление на горите. Държавният глава вече обяви Калифорния за бедствена зона. Междувременно холивудската звезда Сандра Бълок дари 100 000 долара на хуманитарното дружество в окръг Вентура за подпомагане на животни от бедствието в Южна Калифорния. \"Усилията ни за спасяване и грижа за евакуираните животни от пожарите в Хил и Уулси привлякоха вниманието й и екипът й протегна ръка в знак на подкрепа\", пише дружеството във фейсбук. \"Сандра Бълок и нейното семейство са се свързвали и с други неправителствени организации не само за този инцидент, но и за подобни в миналото.“ Групата по спасяване заяви, че дарението ще помогне да се осигурят грижи за животните - от коне и бикове до магарета и патици - евакуирани от пожарите. \"HSVC (името на организацията) обещава да се грижи за тези животни толкова дълго, колкото е необходимо или докато техните собственици се почувстват комфортно за безопасно обединяване със семействата и домашните си любимци\", пише организацията.   ", "date": "2018.11.14", "title": "42 души загинаха от пожарите в Калифорния"}
{"url": "https://duma.bg/maya-manolova-s-6-vaprosa-za-tsenite-na-gorivata-n179257", "text": "Как се формират цените на горивата у нас и има ли държавата възможност чрез закони да защити интересите на гражданите. Тези и други въпроси постави омбудсманът Мая Манолова в позиция по проблема, разпространена до медиите. Покачването на цените на горивата в България доведоха до различни форми на граждански протести. Една от причините за тях е и липсата на адекватна реакция на държавата, която е отговорна за създаването на закони, осигуряващи свободен конкурентен пазар на стоки и услуги, както и за спазването на тези закони, убедена е Манолова. Проблемът засяга както бита и семейния бюджет на всеки гражданин, така и себестойността на всяка стока или услуга в страната ни и отново рефлектира върху джоба на българина. За пореден път правата и интересите на българските граждани са засегнати неблагоприятно, поради което съм длъжна като обществен защитник да изразя своята позиция, се казва още в позицията. Скокът при горивата идва след поредното повишаване на цените на газа, парното и топлата вода, срещу което застанах категорично като омбудсман, сезирайки и прокуратурата. Увеличението с бързи темпове доведе и до по-високи цени на основни стоки и услуги. Безспорно е, че цените на горивата у нас се влияят от цените на международния пазар. Но, при положение, че България е страната с най-нисък акциз в Европа, „евтин“ ток и работна ръка, какво е логичното обяснение защо крайните цени на горивата в България не са и постоянно най-ниските в ЕС, пише още омбудсманът. На фона на драстичното поскъпване на живота у нас - за храна, за жилище (вода, електроенергия, отопление, обзавеждане и поддържане на дома), за здравеопазване, за транспорт и съобщения, за образование, за данъци и социални осигуровки и др., нарастването на цените на горивата преля чашата на търпението на хората, предвид липсата на социална поносимост, заявява Манолова. Това повдига очевидни въпроси, на които държавата дължи отговори на гражданите.  защитава ли регулацията в сектора и правата и интересите на гражданите? : създава ли законодателството достатъчно конкурентна среда при вноса и продажбата на горива?  съществува ли монопол при управлението на данъчните складове?  дали нормативната уредба и практиките създават възможности за по-евтин внос на бензин и дизелово гориво или ги препятстват? : възможно ли е намаляване на ДДС-то върху горивата? : какво е предприето след отправените препоръки от Комисията за защита на конкуренцията за подобряване на пазарната среда, във връзка с извършен секторен анализ, една от които е създаване на държавни данъчни складове? Очаквам отговорно отношение от институциите и честен отговор към гражданите, защото проблемът с цените на горивата засяга цялата икономика на България и бюджета на всяко българско семейство, се казва още в позицията на омбудсмана.", "date": "2018.11.14", "title": "Мая Манолова с 6 въпроса за цените на горивата"}
{"url": "https://duma.bg/nashi-sluzhiteli-shte-sahranyavat-oborudvaneto-za-aets-belene-n179204", "text": "Националната електрическа компания и руското дружество \"Атомстройекспрот\" са сключили договор за техническо ръководство за консервацията на вече полученото оборудване за атомната централа \"Белене\". Стойността на контракта е 960 000 лева, става ясно от информация на сайта на НЕК. Договорът е за срок от пет години с опция за удължаване. Цялата дейност по консервацията и преконсервацията ще се изпълнява от наши служители, но ще бъде под надзора на заводите производители, представители на \"Атомстройекспорт\". Договорът е сключен за пет години с евентуална опция за продължаване още в зависимост от това, което ни е нужно, но се надяваме, че дотогава вече ще имаме избран стратегически инвеститор и вече ще прехвърлим всички договори на него\", обясни пред БНР директорът на НЕК Петър Илиев. Миналата седмица правителството одобри процедурата, по която ще се търси инвеститор за изграждането на АЕЦ \"Белене\". Според изказване на министъра на енергетиката Теменужка Петкова от нея може да има резултат най-рано след година. В същото време големи енергийни консуматори от региона ще бъдат поканени да участват в бъдещата компания за изграждането на централата като миноритарни акционери.  Интерес има и от Черна гора. Според Петър Илиев НЕК вече е успяла да сключи договор с АЕЦ \"Козлодуй\" за продажба на ротора от предишното оборудване, предвидено за централата в Белене. Той бе собственост на НЕК и от доста време двете дружества водеха разговори за възможността да бъде продаден и използван в работещата централа.  ", "date": "2018.11.14", "title": "Наши служители ще съхраняват оборудването за АЕЦ \"Белене\" "}
{"url": "https://duma.bg/50-mladi-balgari-stavat-deputati-za-edin-mesets-v-pg-bsp-za-balgariya--n179254", "text": "След успешното първо издание на стажа „Стани депутат за 1 месец”, днес той стартира за втори път. Изключително големият интерес към програмата събра 50 млади стажанти, които от четвъртък ще влязат в Народното събрание, заедно с парламентарната група на \"БСП за България\". Председателят на БСП Корнелия Нинова приветства младите стажанти и им каза, че идват в най- активния месец в работата на парламента, когато се гледа бюджетът. \"Ще ви бъде интересно , но да знаете, че истинската политика е извън тази сграда- в градовете и селата на България, където ние се срещаме с хората и представяме нашата \"Визия за България\"- каза пред младите хора лидерът на БСП и ги покани, ако имат желание и искат да разберат- как протичат тези срещи, да се включат в представянето и дискутирането на проекта. \"Щастлив съм, че виждам толкова много млади хора, които се интересуват от политика. Това ми вдъхва вяра и надежда и опровергава всички клишета, че младите в България са аполитични. Всички виждате в какво състояние се намира страната ни и до каква степен ескалира общественото недоволство.\" Това заяви пред стажантите председателят на Младежко обединение в БСП Николай Бериевски. Според него от всички млади хора зависи много в момента, защото от състоянието на държава зависи \"нашето общо бъдеще\". Стажантите ще бъдат разделени в шест групи и ще работят \"за ръка\" с народните представители от ПГ на \"БСП за България\". Младите хора бяха приветствани и от председателя на Младежкото обединение в БСП – София Петко Димитров, от Габриел Вълков, който е секретар „Обучения и стажантски програми” и от Мина Кутева- секретар „НПО и обучения” на Младежкото обединение в БСП.    ", "date": "2018.11.14", "title": "50 млади българи стават депутати за един месец в ПГ  \"БСП за България \" "}
{"url": "https://duma.bg/aleksandar-simov-gerb-iskat-opozitsiyata-da-e-puhkavo-zayche-n179252", "text": "Каква опозиция очакват от ГЕРБ? Някакво пухкаво зайче ли? С тези думи народният представител от БСП Александър Симов коментира пред Нова тв обвиненията на управляващите, че опозицията подкладжа протестите, обхванали цялата страна. БСП подкрепя протестите, но не ги организира, категоричен бе Симов. Той определи недоволството на хората като автентичен гняв. Според него когато човек вече е на улицата, трудно можеш да го спреш. Хората искат промяна. Защо обаче управляващите чуват хората, едва когато те излязат по улиците, попита още социалистът. Самият факт, че една опозиция се обвинява за нещо подобно, е безумен, добави Симов в коментар за думите на управляващите. Няма как опозицията да стои кротко и само да констатира безумията, които се случват наоколо, категоричен бе народният представител. Нормално е протестите да се случват, че те говорят за ексцесия в обществото, за общество, което се намира на ръба на криза и дори от опозиционна гледна точка това е опасно, тъй като  има големи, наболели проблеми, които нямат лесни решения, смята Александър Симов. Колкото до БСП, ние работим за това - кондицията ни да стане по-добра, когато предсрочните избори дойдат. Нямаме много време да се подготвим, тъй като те идват с бързи крачки, отбеляза Симов.  Той припомни, че БСП се е опитала да спре решенията на управляващите и е предупредила, че те ще доведат до такова недоволство. \"Те чуха хората, когато излязоха по улиците, но не смятам, че недоволните днес ще приемат подобни решения. Първо, те се правят под натиск и второ, виждаме, че едва ли ще бъдат доведени до край, каза още Александър Симов. Той коментира, че всеки протест е политически, защото когато хората излязат по улиците, винаги се започва с конкретна кауза.  Социологията е най-променливото нещо на тази земя. Това е моментна снимка на настроенията. Нека видим следващите социолози какво ще покажат, особено вече след като хората са излезли по улиците. Колкото до политическите комбинации, които са възможни - \"Борисов 4\" или някакъв друг кабинет, не бих разсъждавал за тях сега, коментира още социалистът.  Той обясни, че силата на БСП, в последните няколко години, е отказът да се забърква във всякакви безпринципни коалиции и договорки.   ", "date": "2018.11.14", "title": "Александър Симов: ГЕРБ искат опозицията да е пухкаво зайче"}
{"url": "https://duma.bg/borisov-se-ozhali-rabotim-pod-obsada-v-mediite-ni-plyuyat-n179253", "text": "Премиерът Бойко Борисов се появи пред медиите за първи път от началото на масовите протести от последните дни. В началото на заседанието на Министерски съвет той се разходи по всички актуални теми, оплака се, че работи под обсада, нападна президента, похвали своите и \"зарадва\" пенсионерите с новина за коледни добавки. Заделени са 51 млн. за допълнителна добавка към пенсиите, обяви Борисов. Парите за коледните бонуси били събрани от борбата с контрабандата.  Очаквано, премиерът коментира и констатациите в доклада на ЕК, който излезе вчера. Най-много го заболяло от извода за влошената медийна свобода. Него всеки ден го плюели по медиите, имало карикатури и фалшиви новини. Докато в други държави едва 3-4 пъти годишно си позволявали да окарикатурят президент или премиер.  Ние много внимателно четем всяка една дума на нашите партньори. В доклада се говори за медиите и как някои медии нападат определени хора. Искам да се организира дебат по тази тема. Ще поканим еврокомисарите, които отговарят по тези теми. Ние трябва да търсим тези срещи и да покажем, че това не така, отсече българският министър-председател. Това ли искат протестите - да провалят усилията ни за интреграция в Европа, попита възмутено Борисов. После направи своя анализ на останалите изводи от доклада. Страната ни отбелязва стабилен напредък в борбата с корупцията и организираната престъпност. Борисов недоумявал защо у нас имало хора, които наричали България блато. По думите му това са хора, които работят срещу имиджа на страната. В Министерски съвет сме под обсада от няколко седмици, хората протестират, показват средни пръсти, наричат ни мърши. И някой да говори за цензуриране на медиите. Никой не цензурира медиите. В България всеки ден години наред се правят карикатури и този дебат трябва незабавно да го проведем. На кого какво е забранено? Олигарх си създал медия, за да защитава това, което е откраднал, после ние не можем да го пипнем ли, ядоса се Борисов. И направи категорично заключение - В България има тотална свобода на медиите. Всеки олигарх може да си направи сайт и да пише гадости за мен и министрите. Борисов се обърна към журналистите в Министерски съвет и ги попита дали някой ги цензурира. Няма едно нещо, което да е скрито и покрито в България. Искам и вие да кажете дали някой ви цензурира\", обърна се Борисов към присъстващите журналисти. Борисов не пропусна да нападне и президента Румен Радев. Чух, че президентът Румен Радев каза, че има политическо вмешателство при един от конституционните съдии. Искам да му припомня, че с решение на кабинета Атанас Семов беше определен за генерален адвокат в Европейския съюз, който да представлява България, но не го одобриха. Това ли е политическо вмешателство, възмутено попита Борисов. Още повече премиерът се възмутил, че държавният глава откадал за се срещне с Менда Стоянова по темата с данъците за стари автомобили и обезщетенията при \"Гражданска отговорност\".  Извинявам се, ако не съм бил разбран от президента. Просто исках от ПГ на ГЕРБ да се срещнат с него и да потърсят подкрепа по значими общодържавни теми. Интересно как Корнелия Нинова се срещна с него и му представи \"Визия за България\". Покани го на пленум. Значи за БСП може, но ние като правителство не можем да се срещнем с президента, обиди се Борисов. Премиерът не пропусна да се похвали и как е строил редиците в парламентарната група на ГЕРБ. \"Разговарям с ПГ на ГЕРБ не като премиер, а като председател на партията, която съм създал и ако някой си мисли, че някой може да има самостоятелен живот извън групата - не може! Вчера ги събрах за данъка на старите коли - да го върнат. Но кметовете се възпротивиха, защото всичко пада върху тях\", коментира още Борисов.   ", "date": "2018.11.14", "title": "Борисов се ожали: Работим под обсада, в медиите ни плюят"}
{"url": "https://duma.bg/bsp-i-knsb-s-obshta-pozitsiya-sreshtu-ploskiya-danak-n179255", "text": "БСП и КНСБ имат съвпадение по идеите си за прогресивно подоходно облагане и за това, е плоският данък вече е изживял времето си. Това стана ясно след среща между ръководството на левицата и ръководството на синдиката днес в Народното събрание.  Ние предлагаме прогресивна скала с отмяна на плоския данък. Най-вече наблегнахме на данък дивидент. За нас е несправедливо доходите върху физическите лица по един начин да се облагат с 10%, а през данък дивидент да се изписват и да се плащат 5%, коментира лидерът на БСП Корнелия Нинова. С КНСБ обсъдихме различните варианти за по-справедливо данъчно облагане чрез различни скали на прогресия, или необлагаем минимум. На едно мнение сме, че преизчисляване на пенсиите трябва да се направи, защото доходите на пенсионерите по този начин много изостават. Не могат да си позволят да живеят по този начин възрастните хора, допълни Нинова. По социалните теми в Бюджет 2019 обаче БСП и синдиката имат различия. Не приемаме, че това е най-добрият в социално отношение бюджет, след като 12 социални плащания са замразени и то най-вече свързани с демографската катастрофа, плащанията към майки за отглеждане на дете и т.н. Не споделяме оценката на КНСБ, че това е най-добрият бюджет за последните 10 години, уточни Нинова.  От своя страна президентът на КНСБ Пламен Димитров посочи, че срещата е била част от разговорите на Конфедерацията с парламентарно представените партии. Той отбеляза, че с БСП имат еднакво виждане за промяната в данъчната политика, но се разминават в оценката на разходните политики на бюджета, тъй като КНСБ смята, че бюджетът е най-добрият, който е правил премиерът Бойко Борисов. Дали може да бъде по-добър, категорично може да бъде, допълни той. Димитров обърна внимание, че КНСБ подкрепя данъка върху старите автомобили. Нинова припомни намерението на левицата между първо и второ четене на бюджета да внесат предложение за отпадане на данъка върху старите автомобили.  На фона на разговорите със синдикати неравенствата трябва да ни е основната тема, подчерта лидерът на БСП. Някои от нещата, които са наши общи позиции с КНСБ, ще внесем днес в големия бюджет. Например повишаване за обезщетението на безработица. Те предлагат с 12 лв., ние предлагаме 16 лв. за безработицата. Днес ще внесем намаляване на ДДС на лекарствата и хляба, за деца от една до две години увеличаване на обезщетението, допълни още Нинова. Лидерът на БСП обясни, че идеята е с ръста на минималната заплата да се увеличава и обезщетението за дете между една и две години. Днес ще внесем отпадането на данъка върху старите коли. Тук имаме разминаване. КНСБ смята, че това не е съществен въпрос, ние смятаме обратното. Изключително съществен е и на фона на несправедливост и неравенства. При това състояние на бедността и държавата не можеш да посягаш на тези хора и да искаш с тези 20 млн. лв. да си решаваш проблемите в държавата, а изобщо да не закачаш големите и едрия бизнес, допълни лидерът на БСП.", "date": "2018.11.14", "title": "БСП и КНСБ с обща позиция срещу плоския данък"}
{"url": "https://duma.bg/biznesat-da-ne-se-mesi-v-rabotata-na-deputatite-prizova-ninova-n179256", "text": "Искането на депуатски оставки от страна на Камарата на сроителите е драстично нарушаване на закони, правила и морални норми. Лидерът на БСП Корнелия Нинова нарече абсурдни опитите на строителния бранш да се намесват в работата на депутатите. Думите й бяха по повод остратата реакцията на Камарата на искането на БСП за независима експертиза за качеството на пътищата в България. Днес левицата отново внесе това искане в АПИ, този път подписано от цялата парламентарна група на \"БСП за България\". Преди седмица това направиха четирима народни представители - Елена Йончева, Георги Свиленски, Христо Проданов и Крум Зарков. Камарата на строителите излезе с позиция, че депутатите нямат право да искат независима експертиза, защото така хвърлят съмнение върху българския строителен бизнес.   Работата на бизнеса не е да ограничава конституционните права на народните представители да си вършат делата така, както намерят за добре, отсече Нинова днес. Припомняме, че на пленума на левицата в неделя единодушно бе приета декларация, в която стана ясно, че БСП категорично застава зад народните си представители и че няма да допусне подобно нарушаване на човешки и конституционни права на български граждани.  Нинова бе категорична - това поведение е абсурдно за нормална, европейска, правова държава. То е и показателно. Втора акция на едрия бизнес в България след като в първата застанаха зад Валери Симеонов и заплашиха, че ще изкарат работници срещу майки, отбеляза Нинова. Искаме да се върне нормалността, законността, правовия ред и всеки да прави това, за което е избран или назначен и то да го прави качествено. Не ни пречете ние да си свършим качествено работата, добави лидерът на БСП. Нинова уточни, че от БСП са провели среща с представители на Строителната камара преди да внесат искането си за независима проверка. Това, което ние можем да им гарантираме, са правила за работа, законност, еднакви условия за всички, никакъв политически натиск, рекет и изнудване в упражняване на тяхната работа. Но срещу това бихме искали почтеност и качество на строителството. Нека да си гледат тяхната работа да строят качествено и да ни оставят ние да си гледаме нашата, каза още лидерът на БСП.  ", "date": "2018.11.14", "title": "Бизнесът да не се меси в работата на депутатите, призова Нинова"}
{"url": "https://duma.bg/deputati-na-hranilka-pri-zastrahovateli-n179206", "text": "Ако се докаже, че стотици хиляди левове са изплащани като хонорари от застрахователни компании на действащи депутати, над милион, шефката на бюджетната комисия Менда Стоянова ще напусне ли парламента? Това попита в ефира на Нова телевизия Богдан Милчев от Института за пътна безопасност. Той отказа да назове имена, но от отговорите му стана ясно, че става въпрос за юристи в парламента, които са взели пари в началото на тази година. Тези депутати са най-големите защитници на предложението на Менда Стоянова, каза Милчев и обясни, че въпросът му е риторичен. Застрахователни компании предпочитат да изплащат суми от 30 до 70 хиляди лева на адвокатски кантори, за да ги \"пазят\" от  исковете на близки на загинали в катастрофи, обяви още Милчев. Така в някои случаи хонорарите достигали над 50 на сто от поисканото от роднините обезщетение. Тези хонорари трябва да бъдат лимитирани, но това го няма в предложението на госпожа Менда Стоянова. В същото време застрахователите твърдят, че са изплатили 280 млн. лв. по застраховката \"Гражданска отговорност\". Междувременно Менда Стоянова свика извънредна пресконференция в парламента, на която обяви, че неимуществените обезщетения по \"Гражданска отговорност\" при смърт на пътя ще останат без таван за преките роднини - съпрузи, деца, майка, баща, дядо и баба. Ограничение до 5000 лв. ще има за всички останали роднини или близки, които докажат трайна емоционална връзка със загиналия. Тя обясни, че първоначалната идея - за таван от 20 000 лв. за съпрузи, деца и родители и от 15 000 лв. за брат и сестра, ще отпадне. Според Стоянова, ако новото предложение бъде подкрепено в пленарна зала, ще спре очакваният ръст на цената на задължителната застраховка за колите. По нейните думи предложението защитава всички тези хора, които са на улицата, заради очакванията за повишаване на цената на застраховката \"Гражданска отговорност\". По думите на шефката на бюджетната комисия, ако няма таван за далечните роднини, ще се стигне до обезщетения, които и до този момент вече са в размер на над 100 млн. лева. Има и предложение за въвеждане на методика, в която да бъде включен и този таван от 5000 лева за обезщетения по имуществени и неимуществени вреди. Преди десетина дни премиерът Бойко Борисов заръча на депутатите от ГЕРБ да не гласуват предложението на Стоянова за 20 000 лимит на неимуществените вреди за всички роднини, преди да се проведе широко обществено обсъждане. Стоянова организира подобно обсъждане миналия четвъртък, по време на което се стигна до открит сблъсък между застрахователи и адвокати, водещи дела за обезщетения. От дебата стана ясно, че въвеждането на лимит, освен че създава проблеми със справедливостта, не е добър вариант от гледна точка на принципите на правото. Омбудстманът Мая Манолова поиска Менда Стоянова да оттегли предложението си и да се намери по-добро решение на проблема, но това така и не се случи. Ако аз изтегля предложението си, цената на \"Гражданска отговорност ще се увеличи. Трябва да се търси решение в рамките на това предложение. В никакъв случай институциите не трябва да имат разнопосочно виждане в тази посока, заяви вчера Менда Стоянова. По думите й не става въпрос за лобиране в полза на застрахователните компании. Със сегашното компромисно решение управляващите вероятно се стремят да отговорят на напрегнатата обстановка през последните дни, след като през уикенда в десетки градове в страната имаше протести заради високите цени на горивата, поскъпването на \"Гражданската отговорност\" и увеличението на данъка за старите коли.  Стоянова нарече информациите за поскъпване на \"Гражданска отговорност\" до 1000 лева \"тотална фалшива новина\", с което опроверга собственото си изказване от интервю за Нова телевизия по-рано вчера сутринта. Там тя заяви, че заради решението на Върховния касационен съд от юни тази година, което разширява кръга от роднини с право на обезщетение, при различни сценарии застраховката може да стане двойно и тройно по-голяма. Прогнозата за поскъпването до 1000 лв. бе обявена лично от председателката на Асоциацията на българските застрахователи Светла Несторова по време на заседание на бюджетната комисия, ръководено от Менда Стоянова. Тогава депутатката изобщо не реагира на изказването на Несторова, а дори напротив -  обясни, че разбира проблема на застрахователите, след което внесе предложение в тяхна полза. Междувременно президентът Румен Радев отказа среща с Менда Стоянова и финансовия министър Владислав Горанов по повод напрежението около застраховката. Да обясняват на народа, не на мене,коментира държавният глава.       Предварителните разчети сочат, че 80% от собствениците на автомобили ще плащат по-евтина \"Гражданска отговорност\", тъй като ще попаднат в бонус-класовете. Под 1% от шофьорите ще бъдат в най-високите класове по малус, които предвиждат оскъпяване с 400%. Същевременно е важно да се посочи, че попадането в този клас най-често е следствие на виновно причинена смърт на пътя. КФН, МВР и МТ организира на 3 декември 2018 година  кръгла маса, на която ще бъдат поканени всички заинтересовани страни.              ", "date": "2018.11.14", "title": " Депутати на хранилка при застрахователи"}
{"url": "https://duma.bg/28-mlrd-lv-tryabvat-za-novi-gazoprovodi-n179208", "text": "Променената ситуация в газовия сектор налага и България да промени своята енергийна стратегия до 2020 година. Това заяви заместник-министърът на енергетиката Жечо Станков по време да дискусия с участието на енергийни специалисти браншовици. Заместник-министърът съобщи, че на срещата е трябвало да присъства министърът на енергетиката, но е попречил внезапен здравословен проблем. Към момента държавната компания \"Булгартрансгаз\" през българската територия пренася годишно 17,8 млрд. куб. метра газ. 14 млрд. от тях е по посока българо-турската граница, 3 млрд. са за Гърция и 0,8 млрд. за Македония. С оглед на променящите се газови потоци България също трябва да промени и енергийната си стратегия, категоричен е Станков. Очаква се следващата година да излезе специален доклад, който да начертае спешните мерки, които да залегнат в изменената и променена енергийна стратегия. Изпълнителният директор на \"Булгартрансгаз\" Владимир Малинов заяви, че в новата стратегия трябва да се отчетат развитието на всички проекти ТАП, ТАНАП и \"Турски поток\". Малинов съобщи, че са информирани, че с пускането на първата тръба на \"Турски поток\", \"Газпром\" възнамерява да прекрати да използва резервирания капацитет за трансграничен пренос към Турция. Предпроектното проучване показва, че за изграждане на нова инфраструктура на България ще са нужни 2,8 млрд. лева, съобщи още Малинов. Същевременно годишните приходи на \"Булгартрансгаз\" са 207 млн. лева и не можем да си позволим да загубим тези пари, ако бъдем заобиколени от газовите потоци, категоричен е шефът на дъщерното дружество. ", "date": "2018.11.14", "title": "2,8 млрд. лв. трябват за нови газопроводи"}
{"url": "https://duma.bg/stoichkov-iznasya-lektsiya-v-gvatemala-n179173", "text": "Христо Стоичков ще посети Гватемала за първи път в живота си, където ще изнесе лекция. Легендата на българския футбол ще говори за лидерството по време на конференция на тема \"Успехът е безкраен\". Лекцията ще бъде насочена както към по-възрастните, така и към младежите в Гватемала, пишат местни медии. Събитието ще се състои на 28 ноември.  ", "date": "2018.11.14", "title": "Стоичков изнася лекция в Гватемала"}
{"url": "https://duma.bg/bez-ronaldo-i-mesi-za-zlatnata-topka-n179174", "text": "Кристиано Роналдо и Лионел Меси ще пропуснат битката за \"Златната топка\". Двамата дори няма да попаднат в топ 3 на подреждането, което се организира от френското списание \"Франс футбол\", разкри журналистът Ерик Мамрут от радио RFI. Той твърди, че до момента са преброени 2/3 от гласовете на участниците в анкетата, но Роналдо и Меси не са сред първите. Португалецът и аржентинецът печелят неизменно наградата през последните 10 г. Преди тях последен с ценния приз бе отличен бразилецът Кака през 2007 г. Обикновено в година, когато има Световното първенство, най-ценното отличие се печели от Играч №1 на шампионата. В Русия Аржентина и Португалия отпаднаха още на 1/8-финалите. Тази година в тройката на \"Франс футбол\" със сигурност ще попаднат световният вицешампион с Хърватия Лука Модрич, спечелил с Реал М и Шампионската лига, световният шампион с Франция Килиан Мбапе (ПСЖ), а за последното място ще се борят други двама \"петли\" - Рафаел Варан (Реал М) и Антоан Гризман (Атлетико М). Фаворит е Модрич, който беше избран за №1 на Мондиала и на УЕФА.", "date": "2018.11.14", "title": " Без Роналдо и Меси за \"Златната топка\""}
{"url": "https://duma.bg/kratki-novini-n179188", "text": "Съдът на Европейския съюз реши, че вкусът на хранителен продукт не може да бъде обект на авторско право. Решението е във връзка със спор между двама холандски търговци на крема сирене. Но Евросъдът постанови, че вкусът на хранителен продукт не попада под законодателството за авторското право, освен ако не представлява оригинално интелектуално творение и това творение е \"изразяване\".   Финансирането на ЕС помага на бежанците в Турция, но отказът на Анкара да разкрие имената им поражда съмнения дали парите достигат до всички, които имат нужда от това, тъй като турските власти отказват да идентифицират лицата и това, което получават, като цитират законите за защита на данните, съобщи представител на блока. \"Можем да видим, че парите отиват за бежанците, но не можем конкретно да кажем, че всички пари отиват там. Съществува риск\", каза членът на Европейската сметна палата Бетина Якобсен.   Американската телевизия Си Ен Ен потвърди, че съди президента на САЩ Доналд Тръмп и петима съветници на Белия дом за решението да се отнеме акредитацията на кореспондента на медията Джим Акоста. Си Ен Ен настоява да се възстанови акредитацията на техния журналист. Акоста изгуби достъпа си до Белия дом след разгорещен спор с Тръмп по време на пресконференция на 7 ноември.   Турчин от Газиантеп убил жена си в техния дом, след като тя му отказала да танцува. Според агенция Демирйорен 24-годишният Сезер С., бил пиян, когато се прибрал вкъщи късно вечерта на 12 ноември. Сезер пуснал силно музиката и поискал жена му да танцува. Когато жената отказала, съобщава агенцията, мъжът грабнал пушка и застрелял съпругата си пред двете им деца, които са на възраст 4 и 5 години. Полицията все още го издирва.    ", "date": "2018.11.14", "title": "Кратки новини"}
{"url": "https://duma.bg/55-zaglaviya-v-32-roto-izdanie-na-kinomaniya-n179166", "text": "55 филма ще покаже 32-рото издание на \"Киномания\" - стана ясно на основната пресконференция, която се състоя в Клуб 1 на НДК. Престижният фестивал е част от Календара на културните събития на Столичната община за 2018 г. и се открива на 15 ноември с филма на Петър Попзлатев \"Времето е наше\" с прожекция в зала 1 от 19 ч., както ДУМА писа. Програматори на форума са Хермина Азарян и Владимир Трифонов. Четири български игрални, един документален филм и една копродукция с българско участие ще имат премиерни прожекции в кино \"Люмиер Лидл\". Екипите им представиха своите продукции. Режисьорът Костадин Бонев и актьорът Пенко Господинов анонсираха \"Далеч от брега\" (19 ноември от 18.30 ч.), режисьорът и сценарист Киран Коларов, продуцентката Галина Тонева и актьорите Каталин Старейшинска и Ованес Торосян споделиха какво ги е заинтригувало в работата им по \"Мълчанието на сестра ми\" (22 ноември от 18.30 ч.). Продуцентът Павел Павлов и младият актьор Константин Гергинов разказаха за филма на режисьорката Мария Веселинова \"Смарт Коледа\", спечелил наградата на публиката на \"Златна роза 2018\" (24 ноември от 16 ч.). \"Соня Йончева. Sempre Libera\" на Георги Тошев (23 ноември от 19 ч. в \"Одеон\", 26-и от 19 ч. в \"Люмиер\" и 29-и от 19 ч. в Дома на киното) е документалното заглавие в програмата на кинофорума. Повече за него разказа Ема Константинова - съсценарист и режисьор по монтажа на филма. За провокативната копродукция с българско участие, спечелила две награди на фестивала в Карлови Вари - \"Не ме интересува дали историята ще ни запомни като варвари\" (25 ноември от 15.45 ч. в Дома на киното, 26-и от 19.15 ч. в \"Г8\", 27-и от 18.30 ч. в Евро синема, 29-и от 19 ч. в \"Люмиер\"), разказа продуцентът от българска страна Росица Вълканова. Пиер Гийме - културен аташе на Френския културен институт, представи френската програма, включваща 9 филма с акцент върху комедиите със социален привкус, както и анимацията \"Белия зъб\" на Александър Еспигар по класиката на Джек Лондон. От 16 ноември до 2 декември традиционно в рамките на \"Киномания\" ще се състои осмото издание на Френския филмов фестивал. Прожекциите са в \"Люмиер Лидл\", \"Г8\", кинозала \"Славейков\" и Дома на киното, както и в Лъки синема в Пловдив и ФКЦ във Варна. Сред заглавията са \"Чувствам се добре\" на Беноа Делепин и Гюстав Керверн с участието на Жан Дюжарден и Йоланд Моро, \"Светът е твой\" на Ромен Гаврас с участието на Венсан Касел и Изабел Аджани, \"Верен мъж\" на Луи Гарел с Летисия Каста и самия Луи Гарел, \"Бекасин\" на Брюно Подалиде по популярен френски комикс, комедията \"Вижте как танцуваме\" на Мишел Блан, \"Споделен мъж\" на Александра Льоклер, \"Усещане за празник\" на Ерик Толедано и Оливие Накаш и \"Сред лозята на Бургундия\" на Седрик Клапиш. Директорката на Италианския културен институт у нас Луиджина Педди разказа любопитни подробности за филма \"Те\" за Силвио Берлускони на именития режисьор Паоло Сорентино, за който ДУМА писа неотдавна. \"Киномания\" ще зарадва почитателите си с три вълнуващи анимации за пораснали. Публиката ще може да се наслади на последното творение на Уес Андерсън \"Островът на кучетата\", \"Рубен Бранд, колекционер\" на Милорад Кръстич, както и на класиката \"Жълтата подводница\" на режисьора Джордж Дънинг.        ", "date": "2018.11.14", "title": "55 заглавия в 32-рото издание на \"Киномания\""}
{"url": "https://duma.bg/anatoliy-stankulov-shte-se-izlozhi-v-ruse-n179165", "text": "След 40-годишен неуморен труд на нивата на изобразителното изкуство и експозиции в Киев, Ню Йорк, Вашингтон, Париж, Марсилия, Барселона, Бон, Белград, Пекин, Козлодуй, Нова Загора, Копривщица и многократно в София художникът Анатолий Станкулов (известен и като карикатурист на ДУМА) реши да се \"изложи\" за първи път и в родния си град. Вернисажът очаква ценители в Градската галерия на Русе (ул. \"Борисова\" 39) на 16 ноември от 18 ч. \"Облекло - коктейлно. Откупките са пожелателни\", с усмивка разкрива авторът. Експозицията, наречена \"Тенец\", ще може да бъде разгледана до 4 декември. Вероятно мнозина ще се запитат какво означава името на изложбата. \"Тенецът е човек, който след смъртта си не отива никъде, а остава при нас. Този тенец, дето сега тъчеше в разбоя, някога е бил също човек, може би преди сто, може би преди петстотин години. ...Историята с тенеца много ме заинтересува. Попитах селянина дали и аз мога по някакъв начин да го накарам да влезе в къщата ми и да свърши някоя и друга работа. Ами че разбира се!, ми каза селянинът. Хвани една сойка и свари ведро царевица, тенецът ще дойде. Само че ще оставиш някаква работа, та да знае какво да прави, като влезе в къщата ти. ...И от тоя ден се родих, драги читателю, защото тенецът ми пише всичките работи, а през това време аз си живея живота.\" Всъщност, това са откъси от разказа на Йордан Радичков \"Тенец\"...", "date": "2018.11.14", "title": "Анатолий Станкулов  ще се \"изложи\" в Русе"}
{"url": "https://duma.bg/fantomat-na-operata-vdahnovenie-za-uchenitsi-n179158", "text": "Националният музикален театър и Националната гимназия за приложно изкуство \"Св. Лука\" организират конкурс за създаване на театрален плакат по повод българската премиера на световния хит на Андрю Лойд Уебър - мюзикъла \"Фантомът на операта\". Официалното начало на конкурса бе обявено от главния диригент и художествен ръководител на Музикалния театър Юли Дамянов и директорката на училището Лилия Балева. Учениците ще трябва да представят своите работи до 8 януари 2019 г., а специално жури ще присъди първа, втора и трета награда, които ще бъдат обявени в навечерието на премиерата - 25 януари 2019 г. Най-добрите проекти ще бъдат изложени във фоайетата на Музикалния театър и в продължение на един месец ще може да бъдат видяни от зрителите на театъра. Инициативата на двата национални културни института е подкрепена от \"Изипей\" АД, което осигурява наградния фонд, научи ДУМА от Мария Луканова, мениджър проекти.    ", "date": "2018.11.14", "title": "\"Фантомът на операта\" - вдъхновение за ученици"}
{"url": "https://duma.bg/etsb-vliza-v-shest-banki-u-nas-n179210", "text": "Европейската централна банка (ЕЦБ) ще направи цялостна оценка на шест български банки като част от кандидатстването на страната за влизане в банковия съюз. Това са първите три по активи - Уникредит Булбанк, ДСК и ОББ, които по европейските правила задължително трябва да минат под проверка и впоследствие ще бъдат под надзора директно от Франкфурт. Към тях ЕЦБ е добавила най-големите частни банки с местна собственост - Първа инвестиционна банка, Централна кооперативна банка и Инвестбанк. В официалното съобщение се потвърждава още, че проверката, съставена от оценка на качеството на активите и стрес тест, ще e по данни към края на 2018 г. Тя ще започне още през този месец, като се очаква резултатите да бъдат оповестени през юли 2019 г. Докато бройката от шест банки не е изненада. Включването на топ 3 е задължително, тъй като след влизането на БНБ в тясно сътрудничество (механизмът за влизане в Банковия съюз за страни извън еврозоната) с ЕЦБ последната ще поеме надзора над тях. Останалите три обаче очевидно са избрани на рисков принцип, а не според важността за банковата система, тъй като това са четвъртата, осмата и двaнадесетата по активи банки.  ", "date": "2018.11.14", "title": "ЕЦБ влиза в шест банки у нас "}
{"url": "https://duma.bg/protestirashti-nahluha-v-sgradata-na-oblastnata-uprava-v-shumen-n179258", "text": "Високо напрежение по време на поредния протест в Шумен. Недоволните граждани, събрали се да протестират в центъра на града, буквално нахлуха в сградата на Областната управа. Хората първо искаха среща с кмета и за кратко блокираха движението пред общината. След като там никой не ги прие, се отправиха към Областната управа и влязоха в сградата. Там напрежението също се покачи, след като обастният управител отказа да приеме всички в кабинета си. В крайна сметка протестиращите разговаряха със Стефан Желев във фоайето, искаха отговори за ниските заплати, обезлюдяването на града и високите местни данъци и такси. След викове \"Оставка\" и повече емоции, в кабинета на областния влязоха няколко майки, участнички в протеста. Повечето от исканията на протестиращите са свързани с управлението на България като цяло. Хората настояват за по-висок стандарт на живот и за нормални условия, при които да отгледат децата си в България. Чуха се искания за справедливост и наказания за грешките на прехода. Протестите продължават в много градове от страната вече близо седмица. Снощи имаше леки сблъсъци между протестиращи и полиция във Варна. Недоволни са се опитали да нахлуят в жилището на общински съветник от града, полицията ги е спряла с лютив спрей. Над 500 души с автомобили и мотори отново блокираха улици в центъра на града. ", "date": "2018.11.14", "title": "Протестиращи нахлуха в сградата на областната управа в Шумен"}
