{"url": "https://duma.bg/mesi-matira-livarpul-n191028", "text": "Барселона отказа Ливърпул от мисълта за втори пореден финал в Шампионската лига. Каталунците се превърнаха в суперфаворит за отличието, след като сразиха англичаните с 3:0 пред почти 100 000 души на \"Камп Ноу\". Два гола заби Лионел Меси (75 и 82) и така вече има 600 попадения за клуба.  Луис Суарес (26) откри, като при ювелирната атака Меси изобщо не бе намесен, но фокусира вниманието на защитниците на гостите. Уругваецът се разписа за първи път през сезона в Шампионската лига, но пък попадението му беше под №500 за Барса. С повече голове в турнира е само Реал Мадрид (551). Във вторник на \"Анфийлд\" се очаква почти протоколен реванш с оглед на практичната игра на испанците. Макар че английските им съперници са връщали 3 гола пасив не за един мач, а за едно полувреме - през 2005 г. във финала срещу Милан в Истанбул, когато накрая спечелиха с дузпи. Германският мениджър на Ливърпул Юрген Клоп пък заяви, че това е било едно от най-силните гостувания на тима му, който беше няколко пъти близо до гола. В края на мача Роберто Фирмино стреля, но топката беше изчистена пред голлинията, а след това Мохамед Салах от упор тресна  рамката. \"Играхме много добре, но загубихме с 0:3. Това не се случва често, но може да се получи особено срещу съперник като Барселона. Показахме футбола, който искахме. Играхме така, както трябваше. Направихме това, което трябваше. Да, при първия гол не се защитихме добре. Но да загубим с 0:3 след една грешка е тежко\", каза Клоп. По думите му Ливърпул не е в позицията да говори много за реванша, но обеща, че отборът ще направи всичко по силите си. \"Обичам да гледам тези момчета. Те играят с такава страст и сърце.\" \"Накрая пропуснахме добра възможност, но и 3:0 е чудесен резултат. Нищо не е решено, на \"Анфийлд\" се играе трудно. Ливърпул ще направи всичко възможно да ни притисне. Така беше и сега. Те наложиха високо темпо и на моменти диктуваха събитията на терена. Ливърпул е силен физически. Не сме свикнали срещу нас да се играе по този начин. Най-важното беше, че не допуснахме гол\", обяви капитанът Меси. \"Червените\" станаха 32-ият тим, срещу който той се разписва в Шампионската лига. Аржентинецът се е срещал с 37 отбора в турнира. Единствен легендата на Реал М Раул е вкарвал срещу повече отбори (33) в ШЛ. \"Ливърпул притежава голяма класа и остават още 90 мин. Знаем какво ни очаква. Миналата година имахме аванс от 3 гола след първия 1/4-финал, но отпаднахме. Интригата е жива, а Ливърпул ще направи живота ни труден\", очаква треньорът Ернесто Валверде, припомняйки си за загубата с 0:3 от Рома. Статистиката сочи, че англичаните имат само 6% шанс да стигнат до обрата. Изследването е на базата на всички резултати в историята на евротурнирите. 1/2-финали, първи мачове  3:0 1:0 Суарес (26) 3:0 Меси (75 и 82). Реваншът е във вторник;  0:1 Ван де Беек (15). Реваншът е в сряда.", "date": "2019.05.03", "title": "Меси матира Ливърпул"}
{"url": "https://duma.bg/nepoznat-epizod-hvarlya-nova-svetlina-varhu-poemata-septemvri-n191107", "text": "Бурната метежна есен на 1923-а ще остане завинаги в историята на Отечеството ни. А с нея и червеният поп Андрей, обезсмъртен в поемата \"Септември\". Нейният автор Гео Милев посещава инкогнито с. Медковец (Ломско) след потушаването на въстанието. За малцина е познат героизмът му при Дойран, който остава минорна увертюра, предрекла изгаряне докрай! Мислите му са задъхани, изстреляни направо в десятката на времето! Неординарните му възгледи бягат напред преди него с революционния си устрем! А хуманизмът - мисъл за бъдното.  Ето тая мисъл за метежните септемврийски дни и нощи терзае съзнанието му и той тръгва из изпепелените села на Златията, унесен в размисъл, сам, за да види с единственото си око последиците от пожара. Изследователите твърдят: \"Гео Милев написва поемата \"Септември\" в най-страшните дни и не се поколебава да разкаже на лейбъристките депутати, когато посетили нашата окървавена родина, истината за чудовищния терор, на който бил подложен българският работен народ. И неслучайно, когато съпругата на поета прочела незавършената още поема \"Септември\", се видяла вдовица, а децата - сираци. Но Гео Милев не вярвал в това. \"Аз съм поет - казал той. Какво престъпление съм направил? Гледам, чувствам и откликвам на вълненията на народа. В това няма нищо лошо.\" Но сам не подозирал колко опасен е бил за фашистите. И те го осъждат. На 14 май Гео Милев застава пред съда и сам защитава свободата на словото и съвестта си с думите: \"Светът не знае до сега поет да е бил осъждан за поезия. Пред българския съд стои големия въпрос - ще осъди ли един поет за поезията му!\" И това става. Не другаде, а в България. Заради поемата \"Септември\" поетът е обречен от цанковисткия режим на \"безследно изчезване\", но тя надживя своето раждане и надхвърли границите на своето време.\" Тръгнах по Геомилевите стъпки преди десетилетия. В село Медковец, недалеч от железопътната гара, закътана сред лози и овошки, се гуши къщурката на един човек, който би трябвало да получи по-голяма популярност сред обществеността. Неговото име е Евтим Пандурски - един най-обикновен селски труженик, свидетел и сам участник в метежните събития през есента на 1923 година. След преврата на девети юни той е жестоко инквизиран от цанковистите в селото. Това обстоятелство обаче не пречи волята му да бъде сломена. То не позволява да угаси революционния порив у младия Евтим и той грабва даденото му оръжие, за да дръзне против тогавашната власт. Заедно с другите вдигнали се срещу нея медковчани участва в превземането на железопътната гара. Оттам, включен в състава на медковската въстаническа дружина, се присъединява в атаките на казармите на Втори конен полк в Лом. Останал жив, Пандурски е арестуван и затворен в импровизираните затвори-шлепове, акостирали на Ломското пристанище. Имах възможността преди години да седна с близо осемдесетгодищния тогава дядо Евтим под кичестата му лозница и да отворим приказка за ония огнени дни на двадесет и трета, че и за времето след тях. - Септември мина и замина. Раните още ни боляха, а в главите ни се раждаха идеи за ново въстание - погрома да заличим с победа - отърси пепелта от цигарата си дядо Евтим и отново подхвана. - Беше 29 март 1924 година. Късно след обяд излязох от къщи и се запътих към центъра на Медковец, за да си купя цигари. Още не бях стигнал, когато забелязах съселяните ми Софрон Влашки и Ангел Чиков, оживено да разговарят. На другия край на мегдана секретарят на компартията в село Андрей Симеонов - Дени стоеше с някакъв непознат. С тримата бяхме добре познати - лежахме заедно в шлепа. Непознатият ми се видя някак си странен човек: среден на ръст, добре облечен, гологлав с катранено черна коса, чийто перчем падаше на челото и закриваше едното му око. Като ме видя, Дени ми направи знак с глава да отида при него. - Евтиме, другарят е инженер от София. План ще прави на селото, та търси да се срещне с някои от по-старите селяни да му разкаже устройството на Медковец. Мисля да го заведа при дядо Игнат Иванов Попдимитров... Ела с нас! - Добре! Дядо Игнат (това беше бащата на поп Андрей - бел. Ю. Й.) двайсет и четири години е кметувал и добре познава селото... Разбрахме се да не минем откъм мегдана, а от север. Дени и Непознатия ще вървят отпред, а аз със Софрон и Ангел - на разстояние след тях. Щом приближиха портата на двора, Дени извика: \"Ей, дядо Игнате, ела насам!\" Старият върза по-късо кучето на двора и дойде до тях. Отвори вратата и покани Дени и Непознатия да влязат. Подир половин час излязоха. Дени ми каза: \"Евтиме, ще отидеш на гарата и ще вземеш един билет за София. Ние ще дойдем след тебе на гарата.\" Мракът все повече забулваше Медковец. Почти тичешком се запътих към гарата. След мене на стотина метра вървяха Дени и Непознатия, а стотина крачки след тях - Софрон и Ангел. Гишето беше отворено. Тъкмо купувах билета и полицаят на гарата ме дръпна за дрешката. - Ти, момче, май пак взе да лудуваш?! - Ами, със здравето не съм добре, та в София ще ходя да се лекувам - отговорих му. Излязох от чакалнята и с облекчение си отдъхнах. В тъмнината съзрях силуетите на Дени и Непознатия. Подадох му билета, а той ме потупа по рамото. - Благодаря ти! - рече ми. - Такива смелчаци ни трябват навсякъде! - Той е земеделец! - отвърна му Дени. - Земеделец! Комунисти и земеделци сме вече на един фронт! - шепнешком, но с твърд глас рече Непознатия. Влакът се зададе откъм Лом. Сбогувахме се. Подир време, когато на бял свят излезе поемата \"Септември\", Дени ми припомни срещата с Непознатия \"инженер\" от София. Сърцето ми лудо заби - бях купил билет на поета Гео Милев. Дядо Евтим Пандурски завърши разказа си и очите му плувнаха във влага. Уж кален през годините, пък споменът извика сантимента по отминалото време. И... по набръчканото му лице се търкулнаха едри сълзи. Този малко познат епизод хвърля нова светлина върху един отдавнашен казус сред литераторите и историците - идвал ли е Гео Милев в Медковец. Явно автентично разказаното от Евтим Пандурски може да угаси страстите. Пък и да покаже истина или художествена измислица е спорната поема.", "date": "2019.05.03", "title": "Непознат епизод хвърля нова светлина върху поемата \"Септември\""}
{"url": "https://duma.bg/s-vyara-n191113", "text": "Не знам защо, но бидейки част от Първомайския митинг, се сетих за вярата. Онази, Вапцаровата вяра в по-добрия живот. Може би заради хората, които бяха дошли да протестират срещу корупцията, раздираща страната, които искаха справедливост и социална държава. Които бяха облекли поовехтелите си дрешки, но не се срамуваха да крачат с тях по софийските улици, по които иначе тежко се движат лимузините на властимащите. Въпреки усещането, че изглежда невъзможно, че чудовищното разделение на хората на богати и бедни е вечно, че пипалата на мафията са се просмукали навсякъде и за дълго, хората бяха дошли на своя протест с вяра.  Или може би се сетих за нея заради чистия поглед на Вапцаров, който гледаше от щандовете с книги.  Този поглед, той възможен ли е днес? Има ли я Вапцаровата вяра? Станала ли е друга с течение на годините? Остаряла ли е? И самият поглед към нея не се ли променя: възторжен, скептичен, ироничен... Не, не мисля.  Разбира се, има хора различни и погледи различни. На някои тази вяра не им е удобна, тя им пречи на интересите.  Но за тези, които наистина вярват, тя си остава само една и истинска.  Тя не може да бъде друга.  Вярата в живота. В по-добрия, честит живот. В по-хубавия и мъдър живот. В такъв живот е вярвал поетът. И не само той, но и много други като него, заплатили за своята вяра с живота си. Посветили живота си на тази вяра.  Вярата в един по-справедлив и мечтан свят.  Макар и в бъдеще време, което днес изглежда твърде далечно, невидимо дори.   Защото вярата е тази, която движи човечеството напред.  Та нима можеш да спреш човека да мечтае? И да вярва в мечтите си?  А когато един мечтае, това е надежда. Когато мечтаят милиони, това е сила.  Освен това вярата никога не остарява. Тя е обречена на вечна младост. И дарява с младост тези, които вярват. Които я пазят чиста в сърцата си. Както за себе си, така и за другите хора.  Да, мнозина ще се опитват да я щурмуват. Дори с куршуми. По-често с куршуми. Както и с лъжи, манипулации, измами. С неверие.  Но нали знаете, че ако я приемете в гърдите си, тя е бронирана там здраво и за нея бронебойни патрони няма открити. А аз знам, че сред младите хора има и такива, които пазят с гърдите си тази Вапцарова вяра. И я предават един на друг, от поколение на поколение. В тях ми е надеждата. В зрънцата, които никой не можа да открадне, да даде на грабливите птици. В зрънцата, които посяти в благодатна почва, един ден ще дадат хубава реколта. Колкото и капризно да е времето...     ", "date": "2019.05.03", "title": "С вяра... "}
{"url": "https://duma.bg/trenorat-na-grisho-iska-da-e-shef-v-atp-n191030", "text": "Треньорът на Григор Димитров Даниел Валверду е кандидат за пост в ръководството на мъжкия тенис. Той и още 14 души са свързвани с освободено място в Борда на директорите на Асоциацията на професионалните тенисисти (АТП). Досега то се заемаше от Джъстин Гимелстоб, който се оттегли заради водено срещу него дело за побой. 42-годишният бивш американски тенисист беше един от тримата представляващи играчите членове на борда заедно с Дейвид Еджис и Алекс Инглот. Ролята им е да защитават интересите на тенисистите при вземането на решенията. Съветът на играчите, чийто председател е Новак Джокович, ще редуцира броя им до пет и на 14 май в Рим те ще бъдат изслушани и ще се реши кой да влезе в борда на АТП. За фаворити се определят бившите представители на топ 10 Брад Гилбърт и Тим Майот. Всичките 15 кандидати са от Северна и Южна Америка. 33-годишният Валверду, който е бил треньор още на Анди Мъри и Томаш Бердих, влезе в Съвета на играчите като представител на треньорите преди близо година. Венецуелецът е бил професионален тенисист от 2004 до 2010 г. Той е завършил специалност \"Международен маркетинг и финанси\" в Университета в Маями през 2009 г. В момента Валверду е с Димитров в Мадрид, където от неделя започва \"Мастърс\" турнирът. Жребият ще се тегли утре, а хасковлията ще се пусне и на двойки заедно с руснака Карен Хачанов. В Мадрид Гришо, който се свлече до №49 в света, няма да брани точки, защото миналата година падна на старта от Милош Раонич (Кан).", "date": "2019.05.03", "title": "Треньорът на Гришо иска да е шеф в АТП"}
{"url": "https://duma.bg/fifa-shte-vavezhda-vremenni-smeni-n191025", "text": "ФИФА е готова да въведе временни смени по време на мачове, ако футболист получи удар в главата, обяви директорът на медицинската комисия Мишел д'Хох. Идеята дойде след шока за футболиста на Тотнъм Ян Вертонген от първия 1/2-финал в Шампионската лига с Аякс (0:1). В 35-ата минута защитникът се сблъска със съотборника си Тоби Алдервейрелд и получи тежък удар в лицето. Последва лекарска намеса, а след няколко минути съдията Антонио Матеу Лаос говори с докторите на \"шпорите\", преди да позволи на Вертонген да се върне в игра. Секунди по-късно обаче защитникът беше сменен принудително. Д'Хох заяви, че въвеждането на подобно правило е възможно и си струва да бъде обсъдено.  \"Но ако извадите футболист за 10 минути и след това се завърне, без да е загрял по подходящ начин, е възможно да се получат мускулни травми. С това също може да се получи проблем. Съветът на ФИФА и УЕФА е ясен. Във всеки случай и преди всеки турнир казваме на докторите (на отборите), че те трябва да следват протоколите. Лекарите трябва да са отговорни за собствените им футболисти. Те ги познават и са в по-добра позиция да преценят дали са замаяни или в опасност\", обяви пред в. \"Таймс\" Мишел д'Хох.", "date": "2019.05.03", "title": "ФИФА ще въвежда временни смени"}
{"url": "https://duma.bg/ne-utre-a-sega-n191106", "text": "Обедняхме от тези олигархични фокуси. Изтърпяхме лъжата с години на власт. Стига! Нека погледнем ясно живота си: днес мечтата ни вече е станала фарс.   Накъде повече? - Сега или никога! Сред грабежи, скандали и медиен дим: днес, братя мои,  Родината вика ни! Тя потъва, тя моли да я спасим! Знаем: вече издъхва родното село. Във чужбина изтича младата ни кръв... Куп хищни мафиоти  ни лъжат умело и от нашата бедност богатеят със стръв. Нека не хващаме вяра на техните трикове. Днес влече ни към дъното мафиотската власт... Не в мъгливото бъдеще - сега или никога! Да спасим Родината. Да спасим всички нас!", "date": "2019.05.03", "title": "Не утре, а сега..."}
{"url": "https://duma.bg/bryuno-monsenzhon-v-izkustvoto-nay-vazhna-e-sposobnostta-da-ubezhdavash-n191108", "text": "Брюно Монсенжон е роден на 5 декември 1943 г. в Париж. Познат е като френски цигулар, диригент, автор на 7 книги, но най-вече изпъква в амплоато си на легендарен режисьор, заснел в последните над 30 години около 100 филма за музиката и световноизвестните класически изпълнители на ХХ век. Сред тях са виртуозът Святослав Рихтер, канадският пианист Глен Гулд, квартетът на австрийския композитор Албан Берг, гениалният цигулар Давид Ойстрах, прочутият виолончелист и диригент Мстислав Ростропович и много други. Прецизният документалист, очароващ със сладкодумието си на няколко езика, наскоро зарадва ценители в София като един от специалните гости на фестивала Master of Art, по време на който публиката имаше възможност да гледа филма \"Червената палка\". В него режисьорът представя оригинален прочит на определен период от живота на композиторите Сергей Прокофиев, Дмитрий Шостакович и Алфред Шнитке, посветили голяма част от творчеството си на борбата срещу огромната държавна машина на СССР, която иска да ги смаже и обезличи. Това е историята и на Тихон Хренников, оглавяващ дълги години Съюза на композиторите, създаден да служи на сталинския режим. - Много енергия, усилия, инат и емоции. Смятам, че това са най-важните съставки за създаването на един филм.  - Всичко зависи от това къде точно, в кои страни се гледа. Когато го показахме в Америка, никой нищо не разбра, темата е абсолютно чужда на тамошния манталитет. А в България зрителите са просто гениални. Усетихте ли вълните на емоциите в залата? Почувствахте ли какво разбиране към всеки детайл прояви публиката? В източноевропейските държави реакциите са много осезателни и показателни. За мен това е неописуемо удоволствие. - Във Франция той също е понятен, въпреки че не сме минали през епохата на комунизма. Мисля, че за Европа темата е разбираема, само в Америка нищо не схващат. - Да, разбира се. Обаче на френски \"Червената палка\" се нарича \"Забранени ноти\" и мисля, че двете заглавия се допълват. Когато потенциалните копродуценти от американска страна, без да ме питат, са изпратили проекта ми в Москва, сложили са му название, което никога не съм одобрявал и дори не го бях чувал. Кръстили са го \"Робите на Сталин\". Като разбрах, много се ядосах! Защото исках да направя филм, който да има значение не само за Съветския съюз и за източните държави, но и за Запада. Стремежът ми бе документалната лента да е насочена към последните изречения на един от главните герои - Генадий Рождественски, който говори за това, че и дума не можеше да става за свобода, но имаше шанс тя да бъде постигната чрез създаването на собствен вътрешен свят, в който да си в мир със себе си и да продължаваш да твориш въпреки всичко. - Смятам, че именно онази музика, която се натрапва на младите хора да слушат сега, ги превръща в роби. А това е много сериозен проблем. Всички тези въпроси исках да повдигна във филма. Беше изключително трудно, защото в Москва ме смятаха за фашист, а в Щатите - за псевдокомунист. Наложи се да спра проекта за неопределено време. След няколко години продуцентите ми в Париж казаха: знаеш, ли, вече похарчихме доста средства за тази идея, по-добре е да имаме дефицит и готов продукт, отколкото само недостиг на пари. Така продължих работата си, макар и в по-ограничени финансови рамки. Не претендирам, че направих исторически филм. Но мисля, че той принадлежи на историята. Въпреки че, естествено, и това е доста субективно. За мен най-важното беше да предам моите емоции и да ги превърна в явление с универсално значение. - За щастие, да, гледал го е. Ние сме много големи приятели (все още не мога да кажа бяхме, макар че от смъртта му измина почти година, той почина миналия юни). Не зная точно колко време се познавахме с Генадий. Невероятен човек и страхотен музикант! След филма, който направих за него като световноизвестен диригент, той каза само няколко думи: \"Това ще остане...\" - Опитах се да подчиня сюжета на строга последователност. Разбира се, можех да направя 4- или 5-часов филм. Обаче целта е друга. Беше много трудно да се освободя от изискванията на продуцентите. Но постигнах целта си, въпреки че го направих с цената на огромна загуба на енергия. Най-важна в това изкуство е способността да убеждаваш. - Много неща. Филмът е завършен преди повече от десетилетие, като създаването му отне 6-7 години. Беше много сложно, защото финансирането на подобен проект е свързано с немалко трудности. Но сега ми се струва, че не е достатъчно мащабен. Изглежда ми малък, но все пак чувствам, че в него, въпреки всичко, нищо не е черно-бяло. А има и хумор, както и усещане за трагичност. Мисля, че именно това притежава много силен емоционален потенциал. - Навсякъде! - О, аз нищо не успях! Но много се радвам, че все пак е готов филмът ми за Генадий Рождественски. Той е с продължителност 4 часа и засега се предлага само на DVD. Това е огромен, направо гигантски труд! Всъщност монтирах кадри, снимани в продължение на 20 години. - В никакъв случай това не е носталгия. По-скоро усещам нечовешка болка. Разбира се, днес не са рядкост и негативните знаци, че огромна част от руската култура е изчезнала. Което е страшно! За сметка на какво?! Защото нищо стойностно не се появява напоследък. Съветският съюз е загадка за мен. Когато посещавах тази държава, имах усещането, че се намирам на друга планета. Знаех, разбира се, какво се случва. Някои неща бяха ужасни. Но, от друга страна, имаше страхотни, невероятни човешки отношения, които днес като че ли някак си изчезват. За щастие, бяхме приятели с хората, които станаха част от филма. Много исках именно Генадий Рождественски да участва в него и субективно, от свое лице, да представя историята така, както я вижда самият той. Той е удивителен разказвач! И е гениален диригент. - Когато бях 9-10-годишен, имах възможност за първи път в живота си да присъствам на един от концертите на този велик цигулар. И до днес си спомням всяка нота, изсвирена тогава от него по неповторим начин. Бях толкова развълнуван от този фантастичен изпълнител, че отидох зад кулисите и исках да му изкажа възхищението си. Но не знаех нито дума на родния му език, макар че вече говорех малко английски. Давид Ойстрах бе толкова чаровен и безкрайно обаятелен! И ми каза с добродушната си усмивка: \"Момчето ми, ако искаш да общуваш с мен, трябва да научиш руски...\" Същата вечер си взех учебник и започнах да се занимавам. Така благодарение на гениалния музикант и страхотния човек, какъвто бе Давидушка, пред мен се откри необятният свят не само на руския език, но и на историята, културата и изкуството на тази голяма държава.    - Обсебен съм от тази страна, от духа й, от нейните човеци, които въпреки всичко остават в родината си и работят за нея. Фактът, че научих руски, разбира се, е определящ за тази моя любов. Никога не съм живял в Русия. Доста често я посещавах. И всичко, което съм виждал там, винаги е предизвиквало удивление у мен. Обожавам руснаците - тяхната неочакваност и отсъствието на рационалност много ми харесват. - За първи път посетих страната ви преди 50 години. Прекарах в София 10 дни. Тогава дори говорих малко български. Сега забравих всичко. А езикът ви е толкова красив...", "date": "2019.05.03", "title": "Брюно Монсенжон:  В изкуството най-важна е способността да убеждаваш"}
{"url": "https://duma.bg/stihotvoreniya-ot-hristo-petrov-n191109", "text": "И става вечерта на ден... На дните си в нощта безкрайна поемам пламенно към теб, ти - моя обич, моя тайна, искрица в пътя ми нелеп. Балканът шепне ми посоки, небето звездно е компас, изкачвам върхове високи, копнеейки за твоя глас. И в миг горещ, спасен от \"зима\" до теб съм аз, а ти - до мен, безмълвно шепнеш мойто име и става вечерта на ден...    *** Вълшебна, пъстроцветна пролетта ухаеше на цъфнали липи и ведро-синя литна песента на славеи и пеещи щурци. В простора нежно рееха се те - на танц любовен две красиви птици. А аз намирах в себе си небе и птици бяха твоите зеници... *** Не за ден, не за два ме обичай, а за цялата вечност поне. Към ръцете ми трепетно тичай със сияйни от нежност ръце. Като гълъб долитай до мене през горчиви и радостни дни, във очите ми виждай Вселени и люби ги със свойте очи. И когато във вечери сиви си обгърната с хладна тъга, нека съм песента ти красива, слънце мило за твойта душа. А сърцето ми, пламнало в нежност, нека бъде за теб водопад, като галеща синя безбрежност, като прелестен ангелски свят. С мен безмълвна поеми изричай под красивото нощно небе. Не за ден, не за два ме обичай, а за цялата вечност поне. Намирай ме Щом ме няма там до тебе, щом ме няма, нежни люляци целувай вместо мен и намирай ме в цъфтящата дъбрава, и намирай ме в изгряващия ден. С топли устни сутрин погали росата, тези капчици са моите сълзи. Вечер влюбено поглеждай небесата, там блестят от обич моите очи. От дъгата моята усмивка грее, бели облаци са мойте рамене. И намирай ме, щом слънцето се смее, и намирай ме в звездинното небе. И ще бъда с тебе, винаги ще бъда и в горещи дни, и в нощи с бяла свян, като тайнствено, красиво, светло чудо, като тиха песен, като сбъднат блян. Нощ на пролетта Прохладна пролетна поляна, красив омаен нощен кът, луната с щастие обляна огрява светлия ми път. Под клюмналите нощни вейки разцъфват приказни цветя и вятърът през тях летейки, изпълва с аромат света. С тревите тайнствени и нежни  танцува своя менует, а после волен, безметежен се стрелва някъде напред. А нейде много отдалече  се носи песен на щурче, омайна пролетната вечер краси със своето гласче. В небето - звездното, безкрайно е пръснат океан звезди - без глас нашепват нежни тайни, разкриват своите души. И част от приказна магия е сякаш всичко в този свят, и само който я открие, той става истински богат! *** Моя приказна, алена есен, разпиляла къдрици от злато, ти запяваш най-мъдрата песен под криле на отлитащо ято. Водопади от галещи краски се разливат и прелестно греят. Зазвънели от слънчеви ласки се полюшват листата и пеят. Ти на лятото огнено жара претворила си в тиха молитва, от пресвятата мощ на олтара блика твойта неземна палитра. Нестинарка Залезът летен със сребърен меч гали планинската арка. Мъдрост долита при нас отдалеч с песента на нестинарка. Жертвено вдигнала бели ръце тайнствени думи изрича, в тиха молитва, със светли нозе боса по въглени тича. Тича и пее за здраве, живот, гони несрета горчива. Огнена жрица под юнския свод с танца неземен се слива... Душа Какво ли е човешката душа - изящно-бяла, нежна орхидея? Или пък феникс, скрил се в пепелта, възкръсващ все магически от нея? Какво е туй, което вътре в нас не гасне, не престава, не умира, а пламенно след сетния ни час нагоре - към просторите се взира? И дири там - в далечни небеса безкрайната си истинска родина - по-чиста и от утринна роса,  по-светла и от райските градини... Душата - тъй красива и добра, и знайна, и безкрайно непозната - изящен, светъл храм на вечността и пратеник небесен на земята. Пътуване към рая Оттам - от своето далече  поемам път към вечността, оставям тленното \"елече\" - на дните земни крепостта.  Светлеят пламенно Вселени, но не далечни, като блян, блестят до мене, вътре в мене, а аз пък в тях съм разпилян. О, тука всичко е единство проникнато от любовта. Доброто - винаги с предимство, а Библия - Моралността. И хората, като звездици излъчват мека светлина, с души - свободни като птици, творят и пеят в красота. Обичайте се Обичайте се с думи бели или пък с огнени слова, със стихове и нежни трели, или в магична тишина. Кой както може да обича, но нека всеки да даде и в любовта си да прилича на ясно пролетно небе, което нежно озарява и вдъхва радост и живот. Така доброто се познава - по неговия сладък плод. България  Политнаха мечтите ми след ято, зареяно далеч във висините сред облаци обсипани със злато, към сините лица на планините. Там изгревът лазурен сутрин рано целува с устни алени морето, а вечер пламнал залезът смълчано обагря от сияния небето. Там някъде, където ветровете  разнасят песен дивна и красива, загадъчно белеят върховете и с облаци сребристи се преливат. Там някъде във вечери красиви забравени легенди оживяват и с тиха стъпка бели самодиви неземни танци боси заиграват. Във въздуха разнасят се камбани, отправящи послания незрими: Че пазим във душите си избрани завет свещен на хиляди години.  Създадено е всичко за добро Загадъчно върти се небосвода във танца на живота пъстролик, дарява ни конфликти и спогода - знамения на промисъл велик. Предвожда ни и пламенно, и нежно по пътя си сияен през нощта. За всеки има мъничко надежда, за всеки има мъничко тъга. И в миговете стихнали и сини аз питам Го със своята душа: \"А твоята Божествена картина не може ли без черната боя?\" \"И тъмните, и светещите маски даряват с радост бялото платно, те раждат всички багри, всички краски - създадено е всичко за добро. Отделно не разглеждай цветовете, те винаги са заедно - помни. От тях се ражда пролетното цвете, от тях блестят далечните звезди. И натъжен сега недей ме пита защо създал съм слънцето, нощта. Те багри са от моята палитра, чрез тях творя живот във вечността.\"", "date": "2019.05.03", "title": " Стихотворения от Христо Петров"}
{"url": "https://duma.bg/400-aktori-se-prevrashtat-v-malkiyat-prints-n191111", "text": "Близо 400 млади актьори ще участват във Фестивала на детско-юношеското театрално творчество \"Малкият принц\" във Велико Търново, съобщиха организаторите от общината и от Народно читалище \"Извор - 1873\" в село Самоводене. Четиринадесетото издание ще се състои от 3 до 6 май в Музикално-драматичния театър \"Константин Кисимов\". Организаторите очакват 26 детски и юношески театрални състава с общо над 395 млади актьори от цялата страна. Те ще представят 14 спектакъла в детската възрастова група и 12 - в юношеската. Участие са заявили формации от Велинград, Кърджали, Пазарджик, Стара Загора, Варна, София, Нови пазар, Разград, Кюстендил и др. Велико Търново като домакин ще бъде представен от Театралната студия при Езикова гимназия \"Проф. д-р Асен Златаров\". Младите таланти ще закрият фестивала на 6 май с пиесата \"Криворазбраната цивилизация\" по Добри Войников. Журито с председател Николай Априлов ще присъди 16 награди в различни категории. Входът за всички спектакли е свободен. Участниците ще могат безплатно да посетят крепостта \"Царевец\" и да се запознаят с миналото на старата столица, допълниха организаторите.", "date": "2019.05.03", "title": "    400 актьори се превръщат в \"Малкият принц\" "}
{"url": "https://duma.bg/evgeniy-onegin-na-stsenata-na-sofiyskata-opera-n191112", "text": "Историята за нещастната любов между Татяна и Евгений Онегин оживява на 5 май от 19 ч. на сцената на Софийската опера и балет със спектакъла \"Евгений Онегин\". Шедьовърът на Чайковски и Пушкин е посрещнат от публиката и музикалната критика с огромно възхищение. Поради силния интерес към руската класика представлението е отново в афиша. Уникална творба, родена от срещата между двамата гении. Постановката е дело на известната режисьорка Вера Петрова, артистичен директор на Софийската опера и балет. Този път в образа на Татяна ще се изяви младото сопрано Стефани Кръстева, а в ролята на Олга гостува мецосопраното Виолета Радомирска, която работи в Цюрих. В останалите роли: Ларина -  Александрина Стоянова-Андреева, Филипевна -  Весела Янева, Евгений Онегин - Атанас Младенов, Ленски - Хрисимир Дамянов, княз Гремин - Ангел Христов, ротният - Стефан Димитров, Зарецки - Димитър Станчев, Трике - Калин Душков, Оркестър, хор и балет на Софийската опера. Диригент е Жорж Димитров, режисьор Вера Петрова. Музикална и стилова подготовка Лариcа Гергиева от Русия. Сценография Александър Костюченко от Беларус, диригент на хора Виолета Димитрова, хореография Риолина Топалова, асистент-режисьор Владимир Горчаков.", "date": "2019.05.03", "title": " \"Евгений Онегин\" на сцената на Софийската опера"}
{"url": "https://duma.bg/pesni-zapisani-ot-kalinka-valcheva-zvuchat-v-tervel-n191110", "text": "Емблематични песни, записани от народната певица Калинка Вълчева в златния фонд на българския фолклор, ще прозвучат в изпълненията на млади таланти на конкурс в Тервел, съобщават от кметската управа. Деветото издание на надпреварата \"С песните на Калинка Вълчева\" ще се състои на рождения ден на певицата - 18 октомври, и общината вече приема заявки за участие. Калинка Вълчева, която е родена в местното село Сърнец, е почетен гражданин на Тервел. Дългогодишната солистка на Ансамбъла за народни песни при БНР и на \"Мистерията на българските гласове\" оставя в съкровищницата на добруджанския фолклор повече от 150 песни: \"Добруджо, мила Добруджо\", \"Мило ми е, мамо\", \"Калино Малино\", \"Добра си жътва жънеше\"... В конкурса може да се включат певци, разделени в няколко възрастови групи - деца до 9 години, между 10 и 14, 15 и 18, както и изпълнители над 18 години. Очакват се и фолклорни групи. Всеки участник трябва да представи на сцената две песни от добруджанската фолклорна област като едната трябва да е от репертоара на именитата певица. Калинка Вълчева е почетен председател на журито от музикални специалисти, което ще определи първенците. Носителят на специалната награда ще получи диплом и парична премия от община Тервел.", "date": "2019.05.03", "title": " Песни, записани от Калинка Вълчева, звучат в Тервел"}
{"url": "https://duma.bg/nova-spetsaktsiya-sreshtu-minyu-staykov-n191104", "text": "С лаконично съобщение Спецпрокуратурата обяви вчера, че заедно с МВР и ДАНС проверява адреси в София, Пловдив, Сливен, Карнобат и Бургас \"за престъпления по чл. 248а, ал. 2 и ал. 5 от Наказателния кодекс - измами със средства от европейски фондове\". Липсата на уточнение породи слух, че акцията е заради еврофинансирането на къщи с гости. Малко по-късно обаче стана ясно, че униформени са влезли в имоти на бизнесмена Миню Стайков. Подозренията са, че той е извършвал злоупотреби по схемите за директни плащания на единица площ, както и със средства по програми за подпомагане на земеделските производители. Спецпрокуратурата се е активирала заради изтичащия в неделя максимално допустим от закона 8-месечен срок за постоянното задържане на алкохолния бос. Той е в ареста от септември 2018 г. по обвинения за данъчни измами, измами с еврофондове, пране на пари и производство на незаконни цигари. Очаква се на Стайков да бъде повдигнато ново обвинение, което да мотивира оставането му в ареста. Припомняме, че едно от обвиненията срещу собственика на \"Винпром Карнобат\" е за злоупотреби с евросредства в размер на 7 млн. лв. по програма \"Млад фермер\" от Програмата за развитие на селските райони. Според държавното обвинение 9 младежи - деца на негови служители в \"СИС Индустрийс\", са регистрирали дружества и формално са наели лозови масиви на Стайков. ", "date": "2019.05.03", "title": "Нова спецакция срещу Миню Стайков"}
{"url": "https://duma.bg/rodnina-na-kmet-ot-gerb-s-kashta-za-gosti-n191105", "text": "Първият братовчед на кмета на Горна Оряховица инж. Добромир Добрев от ГЕРБ Станислав Иванов Стайков е вдигнал внушителна луксозна къща за гости с европари в село Донковци, което се намира в землището на с. Яковци в община Елена на брега на язовир \"Йовковци\". Това разкриха на пресконференция народният представител от БСП Явор Божанков и общинският лидер на партията в Горна Оряховица Огнян Стоянов. Те уточниха, че информацията е събрана от сайта на Държавния фонд \"Земеделие\" и Търговския регистър. \"Според Търговския регистър въпросният имот фигурира като собственост на фирма \"БГ Адванс\" ЕООД на името на Стайков. Той е служител в НКЖИ с вероятна заплата, не по-голяма от 800 лв., и не е познат в бизнес средите\", коментира Стоянов. През юли 2013 г. Стайков купува 100% от дяловете на фирма \"БГ Адванс\" ЕООД с капитал 500 лв. Към този момент фирмата има договор с ДФ \"Земеделие\" за изпълнението на проект \"Къща за гости\" в имот номер 140012 в землището на с. Яковци. Имотът е изграден със средства по ОП \"Развитие на селските райони\", мярка 312, и е на стойност 263 242 лв. От тях 70%, или 184 269,40 лв., са съфинансиране с евросредства, а останалите са собствено участие. Строителството е започнало през 2013 г. и е извършено от великотърновска фирма, която е изпълнила пет обществени поръчки в Горна Оряховица, възложени от кмета Добрев, на обща стойност 2 728 579 лв.  Изграждането на къщата е завършено две години по-късно и обектът е регистриран като \"Станчовата къща\", първа категория. Разполага с три луксозни спални за 7 души, с 2 декара двор, каменна ограда, барбекю, джакузи, детска площадка с люлка и пързалка и две АТВ-та, уточни Стоянов. \"Никъде обаче няма информационна табела за името на обекта, работно време, телефон, имейл или сайт, чрез които гражданите да получат информация и да правят резервации. В крайна сметка целта на проекта и изградения обект е да генерират приходи, да се развива икономически регионът, да се откриват работни места. Как това би било възможно, ако хората нямат информация и достъп да го ползват\", отбеляза Стоянов. Вместо това намерихме обява за продажба на тази къща за гости от брокерска агенция на цена близо половин милион лева, обясни той. Ние не сме разследващ орган и ще се обърнем към прокуратурата и Антикорупционната комисия, въпреки че и самата тя е потъналa в скандали, заяви за ДУМА Явор Божанков. \"За нас е важно компетентните органи да отговорят дали братовчедът на кмета е подставено лице, как е финансирано собственото участие в проекта, как физическо лице с малки доходи и фирма, която няма дейност и активи по това време, получават финансиране. Искаме да стане ясно има ли конфликт на интереси във факта, че къщата е строена от фирма, която печели поръчки за над 2 млн. лв. в община Горна Оряховица, дали тя е функционирала като къща за гости и изпълнени ли са всички заложени в проекта изисквания към бизнес плана. Ще поискаме проверка дали декларираните клиенти реално са ползвали имота. Изпълнен ли е бизнес планът по отношение на наетите работници и използвана ли е къщата за лични нужди, противно на изискванията\", подчерта Божанков. По думите му местните твърдят, че са виждали често градоначалника Добрев в имота и я сочат като \"Къщата на кмета\". Според хората братовчедът на кмета е непознат за жителите на Донковци, уточни Божанков.  \"ГЕРБ превърнаха България в държава за гости. С нашите пари станахме гости във феодалните владения на самозабравила се партия. В последните месеци страната се тресе от имотни скандали. Това е въпрос на държавно управление, а не битовизъм. На отношение между власт и бизнес. Говорим за хора с власт, които злоупотребяват с нея, за да се облагодетелстват лично. Това компрометира имиджа на България в Европа\", категоричен е Божанков.", "date": "2019.05.03", "title": "Роднина на кмет от ГЕРБ с къща за гости"}
{"url": "https://duma.bg/udalzhiha-oshte-edin-skandalen-remont-v-sofiya-n191100", "text": "Още един скандален ремонт в София няма да приключи навреме. Реконструкцията на Западния парк ще продължи 6 месеца над предвидения едногодишен срок, обявиха официално от Столичната община. Преди седмица от неправителствената организация \"Спаси София\" алармираха, че кметството тихомълком е обявило удължаването, като новият график се появи на информационната табела на изпълнителя на обекта. Вчера зам.-кметът Йоана Христова направи проверка на обновлението на парка и заяви, че поради неблагоприятни метеорологични условия то ще приключи не през юни, а на 18 октомври.  Санкциите, които са предвидени по договор за забавяне на ремонта на парка, са по 42 000 лв. на ден. За некачествено изпълнение глобата е 20%, но може да достигне и до 1,6 млн. лв. Засега е изградена само канализацията на парка, а другата седмица предстои поставянето на осветлението. В момента ремонтни дейности се извършват по езерото с алпинеума, по сухия фонтан и зеленото училище. Стана ясно, че новите пейки в Западния парк ще бъдат на цена от 200 до близо 1000 лв. В общината са получили множество сигнали за необезопасени изкопи и този въпрос бил поставян многократно на изпълнителя. ДУМА припомня, че изпълнител на проекта за реконструкция е фирмата \"Галчев инженеринг\", която през 2017 г. взе 17 млн. лв. за скандалния ремонт на НДК. До финалната процедура на обществената поръчка дружеството достигна заедно с фирмата \"Западен парк - 2017\" ДЗЗД, но бе предпочетено заради по-ниска цена. \"Галчев\" ще получи 10 млн. лв., от които 8,5 млн. лв. са по европейско финансиране. С тези средства трябва да се обновят 530 дка в зоната от бул. \"Сливница\" и бул. \"Царица Йоанна\" и от жп линията София-Перник до река Суходолска.", "date": "2019.05.03", "title": "Удължиха още един   скандален ремонт в София"}
{"url": "https://duma.bg/proveryavame-onlayn-kakvo-poluchavame-sreshtu-zdravnite-si-vnoski-n191099", "text": "Фондация \"В помощ на здравето\" създаде нова секция \"Път на пациента\" за улеснение на всички здравноосигурени граждани в първата у нас онлайн платформа за информираност за най-разпространените социално значими заболявания, съобщава сайтът \"Здраве.нет\". Секцията дава информация по три важни направления: как да получим лекарствата си от НЗОК и какво получаваме от касата срещу здравните си вноски в болничната и извънболничната помощ. Информацията е изготвена със съдействието на Здравната каса и придружена с инфографики. Така всеки ще може да намери бързо отговор на въпросите, които касаят личното му здраве или на близките му хора. Има възможност за сваляне на информацията и разпечатването й на хартия. \"Все още у пациентите съществува недоверие към по-сериозно поднесената информация, често се прибягва до самолечение и до различни недоказани методи. Лекарите не всякога могат да отделят достатъчно време, за да обяснят на всеки пациент повече за заболяването и различните методи на лечение. Затова много хора прибягват до търсене на информация в интернет, която все още е доста непълна и често подвеждаща\", аргументират се от фондацията.", "date": "2019.05.03", "title": "Проверяваме онлайн какво получаваме срещу здравните си вноски"}
{"url": "https://duma.bg/varshava-sreshtu-bryuksel-n191093", "text": "На току-що завършилата във Варшава среща на страните, приети в ЕС след 2004 г., станахме свидетели на най-силната до момента  . Няма съмнение, че искането да няма двойни стандарти (илюстрирано толкова добре от казуса с храните в Западна и Източна Европа) е основателно и е нещо добро.  Притеснително е обаче това, че инициативата идва от Полша, която гони предимно собствените си интереси. Премиерът Матеуш Моравецки, домакин и инициатор на срещата във Варшава, само преди дни в своя статия очертава полската визия за Европа. В нея, освен другото, той настоява за повече правомощия на националните правителства и по-малка роля за Брюксел. Тези претенции обаче получиха добър отговор от зам.-председателя на Европейската комисия Юрки Катайнен. \"ЕС не е просто машина за пари или крава, която можете да доите. Очакваме по-значителен принос от страна на Полша за бъдещето на Европа\", заяви той преди срещата и след публикуването на статията на Моравецки.  Независимо дали харесваме Брюксел или не, в случая Катайнен е прав - Полша е най-големият нетен получател на европейски фондове в целия съюз.  В същото време правителството непрекъснато се заяжда с Брюксел и настоява да си прави каквото иска и както иска. Да, но като искаш едни пари, трябва да спазваш и едни правила. И не на последно място - Полша твърде често отстоява не европейските, а американските интереси. Очаква се дори след напускането на Великобритания Полша да е страната, която ще бъде троянският кон на Америка в сърцето на Европа. И настоящето предложение на поляците може да се разглежда по този начин - като опит за отслабване и обезличаване на Европейския съюз, така че САЩ да могат да продължат да доминират на континента и да ни защитават от \"лошите руснаци\". Горе-долу такова е и положението в Унгария, с тази разлика, че Орбан поне не го играе маша на чужди интереси.  Притеснително е и още нещо. В статията си Моравецки критикува \"Северен поток 2\" и предупреждава за \"опасността\", която представляват връзките с Русия. Няма никакво съмнение, че Полша ще се опита да наложи доста крайните си за нашите разбирания тези и на останалите участници в срещата, сред които беше и нашият премиер Борисов. Дали той ще се поддаде, ще видим. Но пък не пропусна да направи поредния си бомбастичен и неадекватен коментар - как сме показали, че можем да сме на кормилото на Европа. Само че една хвърчаща декларация нищо такова не показва.  В крайна сметка, ако тази инициатива има само за цел Източна Европа да получи полагаемото й се място в ЕС, тогава тя би била прекрасна. Ако обаче тя ще има за цел да противопостави Източна Европа и на Русия, и на Западна Европа, тя може да бъде изключително вредна за цяла Европа - от Урал до Лисабон.", "date": "2019.05.03", "title": "Варшава срещу Брюксел"}
{"url": "https://duma.bg/sinat-na-porozhanov-oditiral-evrosubsidii-razpredelyani-ot-bashta-mu-n191102", "text": "Синът на ексшефа на Държавен фонд \"Земеделие\" и настоящ агроминистър Румен Порожанов ІАнтоан Порожанов, се оказа сред одиторите на проектите по Програмата за развитие на селските райони (ПРСР), включително и къщите за гости, построени с евросубсидии. Той е служител в компанията \"Делойт\" - сертифициращият орган на ДФЗ. През 2015 г. одиторът е уверил Еврокомисията, че няма масови нарушения и злоупотреби в ПРСР, пише \"Биволъ\".  За одитирането на директните плащания и на ПРСР \"Делойт\" получи от държавния бюджет над половин милион лева. По същото време Антоан Порожанов е одитор в същата фирма, където е започнал работа през 2012 г., както твърди самият той на страницата си в социалната мрежа Linked In и в сайта на фирмата си Ей Ер Пи Мениджмънт.  Впоследствие професионалната кариера на младия Порожанов се развива в областта на земеделието чрез консултантски фирми, които консултират бенефициенти от ДФЗ. Заради потенциалния конфликт на интереси до антикорупционната комисия е подаден сигнал, който приключва със заключението, че няма нищо нередно в това синът да консултира бенефициентите и да одитира програмите, по които баща му разпределя милиардите. Порожанов отрече вчера синът му да е работил в одитния екип на ДФЗ. \"Той никога не е работил и не е разпределял в одитния екип на фонд \"Земеделие\" и мога да декларирам ясно, че не е участвал в екипи, проверявали фонда. Може би по други оперативни програми се занимава с консултантска дейност, но не със земеделски проекти\", коментира министърът в телевизионно интервю. Той твърди, че не е одобрявал и разписвал финансирането на повечето къщи за гости за политически лица. Порожанов не възнамерявал да подава оставка като министър на земеделието.", "date": "2019.05.03", "title": "Синът на Порожанов одитирал евросубсидии,   разпределяни от баща му"}
{"url": "https://duma.bg/dzhambazki-se-opravdava-za-trizonet-v-parizh-n191101", "text": "Водачът на евролистата на ВМРО Ангел Джамбазки влезе в обяснителен режим за луксозен тризонет на скъпарския бул. \"Шанз Елизе\" в Париж. \"Тризонетът не е мой, а на братовчед ми. И всичко е законно, всичките му доходи са декларирани\", отговори той на слуховете, че има апартамент за 9 милиона евро в центъра на Париж. Джамбазки твърди, че братовчед му е бизнесмен. \"Спечелил е, платил си е данъците, вижте му данъчната декларация, и е купил имота. Аз понякога го ползвам, но не е мой\", заяви евродепутатът. \"Справка в Търговския регистър обаче показва, че братовчедът е станал преуспяващ бизнесмен в последните 5 години, когато Джамбазки е бил евродепутат. При това дейността му е доста странна - посредничество при уреждане на визи. Спецове по визите, в бизнеса от 20 години, казаха, че да се изкарат 9 милиона евро от подобна дейност е невъзможно. Т.е., ако са само визите, братовчедът няма как да се замогне\", пише сайтът на Николай Бареков bnews.bg. Припомняме, че шефът на Държавната агенция за българите в чужбина Петър Харизанов, който бе назначение на ВМРО, е обвиняем за далавери с даването на българско гражданство. С избухването на скандала в края на м.г. се появиха твърдения, че част от парите отивали за издръжка на партията.", "date": "2019.05.03", "title": "Джамбазки се оправдава за тризонет в Париж"}
{"url": "https://duma.bg/stolichanin-se-zhalva-ot-3-godishno-zabavyane-na-obshtinsko-reshenie-n191095", "text": "Столичанин вече три години очаква решение във връзка със строеж от районната администрация във \"Възраждане\", изпраща жалби до различни институции, но не получава отговори на молбите си. Симеон Стамболов се оплака пред ДУМА от отказа на кмета на района Савина Савова да придвижи негови документи до Столичния общински съвет вече няколко години. Именно СОС трябва да вземе окончателното решение по частния казус.  Стамболов е собственик на имот в район \"Възраждане\" и още преди 15 години е сключил договор със строителна фирма, която да издигне жилищна сграда в него. Тъй като площта не е достатъчна за новата сграда, частният собственик е поискал разрешението тя да бъде построена и върху съседен общински имот, а общината да бъде обезщетена с апартаменти. Досега обаче отговорните институции не са дали отговор дали това е възможно. \"Искаме да знаем ще получим ли разрешение или отказ, търсим отговор, независимо какъв е той\", заяви Симеон Стамболов. Той се съмнява, че решението по казуса се бави, тъй като имало натиск да дари част от имота си за разширяване на улица и едва след това общината щяла да предостави и своята земя за строежа. ", "date": "2019.05.03", "title": "Столичанин се жалва от 3-годишно забавяне на общинско решение"}
{"url": "https://duma.bg/lyutiv-sprey-evakuira-uchilishte-n191094", "text": "Езиковата гимназия \"Гео Милев\" в Добрич бе затворена вчера заради разпръскване на лютив спрей. Това е станало около 9 часа, когато на втория етаж учениците и учителите са усетили дразнене на гърлото и парене в очите. Според директора на учебното заведение Милена Иванова всички са били незабавно евакуирани. Полицейски екип изясняваше на място какво се е случило. Въпреки отменените часове за първа смяна, учениците от следобедната смяна учиха.", "date": "2019.05.03", "title": "Лютив спрей евакуира училище"}
{"url": "https://duma.bg/ot-7-may-priemat-zayavleniya-za-izchislyavane-na-pensiya-n191098", "text": "От 7 май в териториалните управления на НОИ ще се приемат заявления за изчисляване на индивидуалния коефициент за пенсия. В поделенията са обособени гишета за услугата. От вторник ще бъде на разположение и новото заявление за отпускане на пенсия, което ще бъде публикувано и на сайта на НОИ. В него кандидат-пенсионерът ще има възможност да отбележи по коя формула иска да се пенсионира. Ако е пропуснал да отбележи, а в подадените документи има и УП2, експертите ще изчислят бъдещата пенсия и по двата варианта, за да предложат на гражданина по-изгодния коефициент - с трите \"най-добри\" години преди 1997 г. или по новата формула. Мобилни екипи с експерти по пенсионно осигуряване ще посетят населените места, за да разяснят на място по-изгодния за всеки вариант. Графикът на мобилните екипи е координиран с кметовете и ще бъде предварително обявен. ", "date": "2019.05.03", "title": " От 7 май приемат заявления за изчисляване на пенсия"}
{"url": "https://duma.bg/smenyat-sistemata-na-izpitvane-po-fizichesko-n191097", "text": "Нова система за проверка на физическата подготовка на учениците въвежда МОН. Тя се състои от съвременна система от тестове и нормативи, оценъчна скала, методика за измерване и оценяване на физическите качества и електронни таблици за автоматично изчисляване на оценките по отделните тестове и на общата оценка. Системата е разработена от Националната спортна академия \"Васил Левски\" след проведено изследване сред 9050 ученици на възраст от 6 до 18 години в 27 средни училища в 22 града. За оценка на основните физически качества учениците ще изпълняват 5 контролни упражнения - за бързина, взривна сила на долните и горните крайници и торса, издръжливост и ловкост. Тестовете са бягане на 30 м, скок на дължина от място, хвърляне на плътна топка с две ръце над глава, бягане на 200 м и тест за ловкост. Системата за оценката на резултатите от отделните тестове е изработена в зависимост от пола и възрастта на учениците. Отчитат се навършените години към датата на провеждане на тестовете в началото на учебната година. Окончателната оценка на физическата подготовка на учениците се изчислява само при наличие на оценки по всичките 5 теста. ", "date": "2019.05.03", "title": "Сменят системата на  изпитване по физическо"}
{"url": "https://duma.bg/kitayski-turisti-obezvrediha-dzhebchiyka-vav-veliko-tarnovo-n191096", "text": "Китайски туристи обезвредиха джебчийка във Велико Търново в сряда. Жената се опитала да ограби чужденците в центъра на града, но те успели да я задържат в продължение на 20 минути до пристигането на полицията. 25-годишната джебчийка бе задържана за 24 часа, като й е повдигнато обвинение за опит за извършване на кражба. Според зам.-директора на полицията в града комисар Христо Христов тя се е опитала да открадне портмоне и пари от дамска чанта, но била забелязана от други туристи от групата. Те успели да предупредят евентуалната жертва и осуетили кражбата. Задържаната е стара познайница на полицията. По думи на комисар Христов тя е извършвала такива престъпления, когато е била на 12 години.", "date": "2019.05.03", "title": "Китайски туристи обезвредиха   джебчийка във Велико Търново"}
{"url": "https://duma.bg/ekspert-nyama-da-ima-nakazatelna-otgovornost-n191103", "text": "Забравете за наказателна отговорност за собствениците на псевдокъщите за гости, макар че по тези казуси могат да бъдат приложени текстове от Наказателния кодекс. Taкa експертът по сигурността към Центъра за изследване на демокрацията Тихомир Безлов коментира в тв интервю последните скандали около властта. Според него къщите за гости не са донесли ползи за околния бизнес в населените места и цялостният резултат е, че има пропуснати ползи за обществото. Не се създава поминък за местните и облагите са само за малцина, а всъщност размерът на европарите е гигантски, ако се сравнят с бюджетните средства на малките общини, подчерта Безлов. Експертът открои проблема с ефективността на харченето на парите от оперативните европейски програми, които тръгнаха още в началото на века с предприсъединителните фондове, около които са изникнали и много консултанти, дошли от държавната администрация. \"Правят се къщи, стадиони и плувни басейни в села с по 100 души. Строят се къщи за гости, които никога не се отключват\", обясни той. По думите на Безлов оперативните програми, по-голямата част от които са финансирани с европейски средства, са конструирани корупционно и много тесен кръг от хора могат да се възползват от европарите. Според Юлиана Николова, директор на портал \"Европа\", българските данъкоплатци ще платят на Европа за виновниците за фалшивите къщи за гости. Тя припомни делото \"Сапард\", по което в Германия има ефективни присъди и хора, лежали в затвора, докато у нас то беше забатачено и никой не понесе наказателна отговорност за гигантските кражби.", "date": "2019.05.03", "title": "Експерт: Няма да има наказателна отговорност"}
{"url": "https://duma.bg/kade-sa-tri-sindzhira-robi-n191090", "text": "Пореден скандал в образованието се развихри в края на април - отново свързан с крайнодесни доктрини и политически пристрастия в МОН, които в последните години превръщат училището в терен за откровена идеологическа обработка. Инструментът е преди всичко преподаването по история, както и на литература. Казват, че мисленето на една нация се подменя за 30 години чрез промиването на мозъци у няколко поколения. Нашите 30 години изминаха - от Раковски, Левски, Ботев, на които учителите в зората на прехода не биваше да наблягат в училище, понеже тези нехранимайковци са се борили срещу законната власт на османското присъствие и не са се ползвали с добро име в обществото, до днешните указания, че турско робство не е имало, че то е \"архаична концепция\", че насилствената ислямизация била епизодична и доброволна, а българите с радост си давали децата за еничари, понеже това бил път за просперитет. И че най-големият ни враг е Русия. Това не са изблици на пациенти от едни специални клиники, а е  по новите учебни програми за Х клас, които от тази есен ще влязат в училище. Поне така е описано въпросното \"обучение\" в разпространено от ПП \"Възраждане\" възмутено писмо от учители, че МОН фалшифицира историята.  Разбира се, министерството побърза да обяви действието на \"Възраждане\" за предизборна акция, като кой знае защо се аргументира с вече действащите нови учебни програми за VI и VII клас, подминавайки с мълчание десетия клас. Възможно е да има пресилени твърдения, но дим без огън няма. Проверка на ДУМА показа, че през април наистина и за пореден път е проведено обучение на учителите по история, което се финансира изцяло от МОН и се провежда в Националния център за повишаване на квалификацията на педагогическите специалисти (НЦПКПС) към МОН в гр. Банкя. Обучителният семинар е в рамките на 32 академични часа, училищата плащат само за транспорта на изпратените за обучение учители. А обучители наистина са били лектори историци от СУ, ЮЗУ и НБУ, сред които е участвала небезизвестната скандална пещерна антикомунистка проф. Евелина Келбечева. Според становището на МОН, цитирано в медиите, в семинара били включени и политолози \"с цел именно да се избегне политизацията\"! Хора, сериозно, така е написано! Лица, подбрани от всеизвестната дузина агресивни антикомунисти и русофоби, щели да пречат на политизирането! Да се чуди човек в това министерство  Въпросът обаче е доста по-сериозен. Помним много добре публичните изстъпления на г-жа Келбечева преди близо две години по повод на \"истините за миналото, които най-сетне трябва да се учат в училище\". Всъщност всеки има право на мнение - човек може да има мнение, че слънцето изгрява от запад например. Но тя се изявяваше обилно не просто от лично име, а като един от авторите на учебната програма по история за Х клас. Тази програма е утвърдена със Заповед РД09-30 от 11 януари 2018 г. на министъра на образованието и науката. Т. е. става дума за официалната образователна доктрина на днешната българска държавна власт, слята изцяло с партията ГЕРБ. В последно време чрез коалирането на Бойко Борисов и с крайните десни в лицето на любимия на демокрацията Александър Йорданов тази доктрина се афишира окончателно като пещерен антикомунизъм, слабоумна русофобия и колониално слагачество пред \"атлантическите ценности\" на задокеанските Началници. На Македония отстъпихме историята си, сега и на Турция ли правим мили очи? Иначе ролята на САЩ за създаването на негативен образ на Русия в българското училище е известна. Защо обаче Русия си мълчи и каква е всъщност геополитическата игра, е въпрос, който чака отговора си.  Няма да се спирам тук на самата учебна програма по история, която според МОН отразявала безпристрастно историческите периоди - ДУМА много пъти вече писа за безобразно кастрираното ни минало, за пълното изчезване от историята на погромите 1923-1925 г., на цялата Съпротива срещу фашизма у нас, пък и на самия фашизъм изобщо, както и на каквато и да било положителна тема от периода на социализма или пък свързана с Русия. А и всеки може да види в сайта на министерството въпросното куцо творение, наречено учебна програма за Х клас. Напомням само, че според новия учебен план на МОН в десетия клас приключва задължителното обучение по история. Според приближените до властта експерти МОН сега въвежда нова методика на преподаването - децата не трябвало да учат и да знаят факти, а да се учат да мислят. Интересно как можеш да мислиш, когато не знаеш нищо и на 22 години искрено и горко плачеш, понеже за пръв път ти попаднало Вазовото \"От Батак съм, чичо...\" (случаят е действителен).         Заслужава си обаче да кажем няколко думи за това кой е обучителят. Директор на абревиатурата НЦПКПС, който обучава учителите, доскоро бе небезизвестната госпожа Лиляна Друмева. Много отдавна навършила пенсионна възраст, тя от години се подвизава в МОН на различни длъжности, бе и съветник на министъра, сетне я сложиха за шеф на центъра в Банкя. За нея в МОН направо казват: тя коли и беси. Името й се свързва с различни скандали - през 1993 г. след масови протести и петиции на хората и на всички политически сили в Шумен бе буквално изгонена за самоуправство от поста шеф на регионалния инспекторат на МОН. Неотдавна пък бе обвинена от Сливен, че урежда сина си и фондациите му да обучават учители, подопечни на оглавения от нея център на МОН.  С Келбечева Лиляна Друмева е свързана отдавна - през 2016 г. тя ходеше по разни форуми на фондацията на Келбечева \"Истина и памет\" и обясняваше, че комунизмът и садизмът в лагерите при социализма трябва да се изучават в училище. Същата г-жа Друмева е председател на... Съюза на репресираните от комунизма - ПАМЕТ. Ето такива безпристрастни лица работят на висши позиции в държавното ни средно образование, в което законът забранява политическа дейност. Съвсем наскоро Лиляна Друмева стана и депутат от ГЕРБ, като влезе на мястото на назначения за министър Данаил Кирилов.  И още нещо не ми дава мира. По същото време, когато са се правели обученията на учителите, ни в клин, ни в ръкав в медиите намери обилно място \"социалният антрополог\" Харалан Александров. И взе да обяснява какво? Ами, че не е имало турско робство, че то е измислено и е архаично съждение! Завчера пак се изцепи -  за да оправдаят борбата си за освобождение на България. А невръстните българчета, отвеждани от турците за еничари, правели блестяща кариера и еничарството било начин за издигане в обществото! Реакциите на негодувание в мрежата и в медиите срещу бръщолевенията му пък били, защото \"ние сме отпечатък на съветския модел\". Какво тук да коментираш, все едно да коментираш оня, дето бягал от петела, понеже се мислел за грахово зърно. Само че твърде много случайности и съвпадения взеха да се натрупват. От МОН обучават педагозите, че е нямало робство, от телевизорите и агенциите присъдружно се лее същото откровение ту от един, ту от друг явно толериран провокатор. Май става дума за една и съща доктрина, насаждана агресивно от властващите кръгове. Що не пускат властоугодните медии я \"Турчин ми кара клета робиня\", я друга някоя от десетките, ако не и стотици народни песни за робството? Защото фолклорът е народната памет, той я предава от поколение на поколение, дори в безписмените общества е така.  И си мисля, това ли преследва МОН - заличаване на народната памет. Защото първото нещо, което корифеите на ГЕРБ изгониха от училището с новите си програми, бе епосът \"Крали Марко спасява три синджира роби\" и \"Бил се Марко с турци еничари\"...  ", "date": "2019.05.03", "title": "Къде са \"три синджира роби\"? "}
{"url": "https://duma.bg/99-sluchki-s-detsa-v-kola-n191089", "text": "Някога, преди да се появят децата, пътуването с кола можеше да бъде романтично. Или тихо. Дори непланирано. С бира в ръка и хубава музика. С две тениски и четка за зъби в сака. Днес - с две деца на задната седалка, се е превърнало в приключение - екстремно, истерично, поръсено с трохи, омазано със сополи, с претъпкан багажник и с въпроса \"Стигнахме ли вече?\", който се произнася почти фалцетно на всеки две минути. Пътуването с деца със сигурност е едно от изпитанията за силата на човешкия дух, търпението на майката, нервите на шофьора, цвета на тапицерията и големината на багажника. Паркирането с хлапета в купето трябва да се включи в изпита за шофьорска книжка и да дава определен брой бонус-точки. Същото важи и за скоростно спиране в аварийната лента, съпроводено с писъци: \"Пишка ми се\" или \"Повръщам!\" А за преминалите изпитанието \"как да натъпчем в един багажник два куфара, два велосипеда, надуваема лодка, бебешко гърне и торба с играчки\" може да се дава поне почетно членство в МЕНСА. За младите родители нека кажем, че времето, през което малкото ангелче спи блажено през целия път, а в багажника се поклащат единствено количка и пакет памперси, отминава по-бързо и от майски дъжд. Настъпват дните, в които дрънкалки и биберони летят през купето, прозорците се опитват на вкус, коланите са с отпечатъци от зъби, а всеки опит за хранене завършва с ново петно по тапицерията. Следващите няколко години пътуването е основно мрънкане, пишкане и неспирни опити на малкото перпетуум мобиле да се измъкне изпод коланите на детското столче. Все пак емпиричните опити доказват, че нервните ви клетки оцеляват през първата година с дете в колата. Дори сте склонни да увеличите броя на пътниците на задната седалка. Което автоматично означава, че сте готови да смените и колата - поне миниван с удобен багажник и място за две детски седалки. Внезапните писъци и свободно летящите предмети вече не предизвикват паника у шофьора. Пренареждате куфари, тротинетки, триколки и надуваеми лодки с лекота. Обръщате на Околовръстното заради забравено одеялце или камионче, без да получите хипертоничен пристъп. Проверявате бройката на децата и потегляте. Успех! Обикновени солети - провизиите, които са на почит в багажа на всеки уважаващ себе си родител, който потегля дори и на кратък път с кола и... деца. Солетите са изпитано и потвърдено от стотици майки и татковци средство за осигуряване на тишина на задната седалка. Понякога за минута-две, а ако сте късметлии - може да ви се получи и за двайсетина. Има опасност около 60% от солетите да се окажат по пода, по седалките, размазани по прозорците и на места, на които никога не сте предполагали, че човешка ръка може да достигне. Но пък има и друга вероятност - малките пътници да ги превърнат в шпаги, мечове, пушки - моите се дуелират със солети в последно време, което предполага задължителна прахосмукачка на купето почти всяка седмица.  Мокрите кърпи са най-добър приятел при пътуването и с бебе, и с тийнейджър дори. Изумително е какво ли съдържат всъщност, след като успяват да се справят еднакво добре с петна от напишкано, повърнато, морковено бебешко пюре, сладолед, шоколад, лютеница, флумастер, химикал... Освен това малките обожават да ги смучат, дъвчат, плюят... още една причина да се питам какво точно има в тези \"мокри\" кърпички. Синът ни имаше период, в който неистово \"миеше\" прозорците на колата с въпросните салфетки. Едно пътуване - един пакет. Трудно мога да опиша какво се вижда през стъкло, омазано хиляда и пет пъти с влажна кърпа, излъскано с длани и след това \"подсушено\" с ръкав... Питайте баща им колко му се радваха в автомивката в онези години. Но прозорците на колата пазят и други спомени. Болезнени. Няколко месеца пътуваха разкрасени от дъщеря ми със... стикери - на животни, светещи, лъскави, букви, цифри. По стъклото, по вратата, по седалката. Буквално ги бе нацвъкала навсякъде, където е стигнала ръчичката й, ограничена от коланите на детското столче. О, да - лепеше на поразия и етикети от бутилки с минерална вода. Разбира се, след това правеше опити да ги разлепи. Ние пък правехме опити да заличим следите. Резултатът беше труден за описване и още по-труден за пипане - някаква лепкава каша от косми, трохи и сополи. Детските песнички също бихме добавили към списъка с важни помощници при дългото пътуване с малки деца. Колкото и голяма колекция от дискове да си набавите обаче, бъдете сигурни в две неща - ще трябва да пеете и вие, понякога да свирите, да тупкате, да пляскате, да свиркате... И още нещо - ще трябва да въртите една и съща песен с часове, с дни, с месеци. Винаги една-единствена се превръща в хит и детето я иска отново и отново, пищи името й още с влизането в колата, размахва обложката от диска през половината път, пее я под душа и в тоалетната. Най-вероятно и вие го правите, без да разберете - на път за работа, или на оперативка при шефа, в магазина. Дъщеря ми, около годинката, заспиваше в колата на една-единствена песен. Спомням си, при едно пътуване с приятели до Турция - от границата до Истанбул се опитвахме да я приспим с любимата мелодия. Мисля, че дори шофьорът задряма за малко, но тя - не. След това имахме друг хит, който се пееше с пълно гърло, а като влизаха в колата с малкия, скандираха \"Пусни шеста песен!\" Минахме и през момента, в който 20 минути на задната седалка върви бой и истерия, защото всеки има различно музикално желание. Вече сме на фазата, в която отзад врещят и куфеят на нашите песни. И си правят сефли. Никога не са достатъчно и никога не могат да ви осигурят повече от 5-10 минути спокойствие. Нямам обяснение, но любимото им занимание и до днес си остава да ритат с всичка сила предните седалки и да стържат по прозорците с каквото им падне. Това, разбира се, не ги отказва от торбата с колички, кукли, книжки, моливи и стикита, която задължително стои между двамата. А съдържанието й се търкаля по пода още след първия завой. От което пък следват протяжните \"Мамооооооо, дай\" или \"Тати, сприии!\" След внезапни спирания, няколко сбивания, сред обувки по пода и петия пакет солети, все пак стигате до крайната цел. Изумителна е разликата между вашето изтощение и тяхното вдъхновение. Преминали сте поредното изпитание, а хлапетата вече са забравили защо са мрънкали и дали пътуването е било скучно и дълго. Значи сте напълно готови за следващото приключение. С деца в колата, разбира се.", "date": "2019.05.03", "title": "99 случки с деца в кола"}
{"url": "https://duma.bg/nedyalko-yordanov-lyubovta-e-spasenieto-na-sveta-n191092", "text": "Недялко Йорданов е роден на 18 януари 1940 г. в Бургас. Завършил е българска филология в Софийския университет. Поет, драматург. От 1963 г. досега работи в театъра - бил е драматург и художествен ръководител на Бургаския театър \"Адриана Будевска\", драматург и режисьор на театър \"Възраждане\" в София. Автор на редица поетични книги, сред които \"Всичко ще изпитаме\", \"Когато ставаме бащи\", \"И все пак любов\", \"Младостта си отива\", \"Любовна лирика\", \"Няма време\", \"Остаряваме бавно\" и др., както и на пиесите \"Ние не вярваме в щъркели\", \"Въпрос на принцип. Любов необяснима. Мотопедът\", \"Развод по български\" и т.н. - Никога не бих повярвал, ако някой ми беше казал, че това е възможно. Особено за мен. Когато се занимавах с театър, пишех по четири-пет стихотворения на година. А сега - за година и половина близо 200 стихотворения. Сам не мога да си обясня как се случи това. Преживях няколко премеждия, бях на косъм от края и си казах, че всяка секунда живот е ценна вече. Събудих се една сутрин и написах стихотворение, което публикувах във фейсбук. И така се започна. Събуждах се в 4 сутринта и написвах поредната си изповед, която споделях с моите приятели. А те са на трите ми страници в интернет над 40 хиляди. Веднага получавах отзиви и желание да продължа и това ме задължаваше. Така неусетно толкова много сутрини се събуждах и споделях чрез стихове моите вълнения за живота, за смъртта, за децата и внуците, за света, който ни заобикаля, за България... - Някои да, някои не. Животът е сложно нещо и ни поднася всякакви изненади и емоции. - Да, продължавам, защото наистина моите приятели свикнаха да си пият кафето с моите стихове... Шегувам се, разбира се, че това е причината, но аз самият не се чувствам добре, ако не публикувам нещо за тях... Напоследък това са стари забравени стихове, писани преди доста години, или популярни мои песни. - Любовта е спасението на света. Има две сили, които непрекъснато воюват - и вън, и вътре в човека. Това са Любовта и Омразата. Когато победи Омразата, почват жестоките войни и загиват милиони човешки души. Но винаги в крайна сметка побеждава Любовта, която възцарява мир. Ако не беше така, човечеството отдавна би изчезнало. - Дълго съм живял, всичко съм изпитал - свидетел съм на три български периода в историята ни: фашизъм, тоталитаризъм и демокрация. Не ми се разказва подробно, но съм си патил и от трите... Изключвам фашизма - най-зловещото за семейството ми време. През другите два периода имаше и светли моменти, и хубави надежди, и лични успехи, и най-важното - непрекъснато творчество. Бях млад, бях амбициозен, бях дързък, не ми пукаше от нищо, следвах себе си. Така съм възпитан от изстрадалата си майчица, която остана на 28 години вдовица, но цял живот беше вярна на паметта на баща ми, осъден на смърт от фашистите и после убит от своите, от комунистите. Погребан с почести, на негово име кръстени улица и кораб, а после обявен за народен враг и премахнато името му, а после реабилитиран и отново възстановени имената на улицата и кораба, а после дошлата демокрация отново ги премахна. Ето това двуличие не мога да понасям цял живот. - Трендафил Акациев беше създаден от мои колеги студенти преди 65 години - почти апокрифен опит за пародийна сатира на догматизма по това време. Пишехме и слагахме неговите кратки афористични пародии в стенвестник \"Трън\" в Софийския университет, на който бях главен редактор. Това скоро беше забранено и вестникът беше спрян. Но неговото творчество се предаваше от уста на уста.  \"Защо съм тъй честит? Защо съм тъй мастит? Защото ям със килограми суджуци и салами и овнешка плешка Забележка: А на Запад да лапат лапад!\" \"Чушката е днес аперитив в новия ни колектив. С нея тръгнал е народа към полето и завода. С нея ще направим клизма на капитализма.\" След това Трендафил Акациев беше позабравен. Възкресих го веднага след избухването на демокрацията в своя театър \"Възраждане\" чрез Тодор Колев, а след това - чрез Павел Поппандов. Спях си в моя мек креват... То пък станало преврат. Тръгвайте, сестри и братя, да отидем на преврата. Става всеки от кревата и отива на преврата. Вика: \"Слава на преврата!\" и обратно във кревата. Славна дата! Светла дата! От кревата - на преврата, от преврата - във кревата! Нашият малък театър \"Възраждане\" беше единственият, който дръзваше в тези първи години на \"демокрацията\" да бъде остро актуален и затова всички бяхме уволнени от синия кмет Янчулев. Продължихме на собствена издръжка и с помощта на спонсора Иван Евлогиев, но издържахме само още няколко години, докато Иван Костов окончателно ни ликвидира. - Поезията и музиката някога са били едно изкуство. Често при мен едновременно със стиха идва и мелодията, която невинаги записвам. Но така или иначе имам вече над 80 авторски песни. Не броя тези, които са писани от други композитори.   - Различно е. Зависи какво пиша и в какво настроение съм. Последната ми песен се казва \"Сребърна любов\". Още не съм я записал в студио, но я изпях пред публика на премиерата ми в НАТФИЗ. - Да си призная, малко ме е срам от тази възраст. Винаги съм смятал, че поетите трябва да умират млади и такива да останат в съзнанието на хората. Но ето че съдбата ми е определила друго, затова така или иначе ще се боря да живея и пиша още, стига да съм в кондиция. - Чете, разбира се, дори в интернет... Това също е четене. Освен това има страхотен поетически бум. Появиха се изключително талантливи поети и особено поетеси - предимно от провинцията, които пишат много оригинално и заедно с това неманиерно. Тяхната поезия се чете с голям интерес именно в интернет. - Случайно... Бях си учител в Малко Търново по собствено желание. Случи ми се неприятност, лежах в бургаската болница и тогава ме поканиха да стана драматург на театъра - новият директор Николай Савов и жена му, режисьорката Димитрина Гюрова. Приех пробно уж за една година, а се оказа за цял живот. - Трудно ми е да избера от всичките 24... Може би трябва да спомена \"Убийството на Гонзаго\", която се играе вече 30 години в Русия, Франция, Белгия, Украйна, Беларус, Грузия, Молдова, Румъния, Естония, Япония... Само в Русия тя е играна от над 20 театъра, но не съм получил от повечето от тях нито рубла или долар, защото се оказаха големи мошеници. Нека ме извинят за израза, но си е точно така. - Тя беше известна в цяла България навремето и всички вестници писаха по повод на нея. Плюс няколко редакционни статии в \"Работническо дело\", \"Народна младеж\" и \"Литературен фронт\". Другарят Тодор Живков напусна демонстративно ложата на Народния театър след моята пиеса \"Ние сме на 25\". Последва уволнение и забрана на трите мои първи пиеси. После дойде \"размразяване\", играха се други мои пиеси, но тези повече така и не се появиха на театрална сцена. Това бяха чехословашките събития. После дойде \"размразяване\". Беше интересно време. Бях драматург на Бургаския театър и само ние получавахме разрешение да правим \"забранени\" пиеси на Радой Ралин, Иван Радоев, Стефан Цанев, Никола Русев... Това ставаше благодарение на застъпничеството на първия секретар на ОК на БКП Николай Жишев и секретаря по идеологията Петър Пейков. - По времето на Костов писах много статии срещу така наречената театрална реформа, която закри 17 театъра. Сега съм се откъснал от театралния живот, но ми е мъчно, че театрите в провинцията почти останаха без собствени актьори и разчитат на гастролиращи телевизионни звезди. - Написах такава пиеса след десетгодишно прекъсване. Казва се \"Каквото - такова\". Скоро ще започна репетиции в Народния театър с девет стари актриси и актьори - вече пенсионери, позабравени звезди. Премиерата се очертава да бъде в края на септември. Като наближи - заповядайте. - Не трябва да се отказваме да говорим и пишем за това, което става около нас. Думата ни се чува, няма начин да не се чуе, но мнозина просто предпочитат да мълчат, заети с грижите около собственото си оцеляване. - В момента репетирам една моя пиеса, която се казва \"Две жени, без да се брои мъжът\". Тя е нова версия на пиесата ми \"Волни птички божии\", играна в театър \"София\" и театър \"Възраждане\" през 1994 година. Премиерата ще бъде на 15 май в салона на театър \"Сълза и смях\". Това е фарс мюзикъл с композитор Хайгашод Агасян, актрисите са Ирен Кривошиева и Роси Русева. Изобщо напоследък след десетгодишното прекъсване ме е обхванала отново театралната треска. - Бургас, разбира се! Никога не съм го напускал и искам там един ден да остана завинаги. - Написал съм го в една детска песен: \"Макар да е жилаво злото в човека все пак побеждава доброто...\" - Вашата молитва за България? - \"Нека запазим във времето тежко    малко нещо от Бога и нещо човешко!\" - На младите - да не остаряват. На старите - да не се предават!", "date": "2019.05.03", "title": "Недялко Йорданов:  Любовта е спасението на света"}
{"url": "https://duma.bg/parvomayska-prikazka-n191091", "text": "Цветни гергьовски люлки, вързани на зелено дърво, залюляха с изгрева на слънцето в град Левски. На Светла сряда левчелии припомниха на малки и големи народните традиции, а Танасовата музика от Козар Белене поведе първото за деня хоро. Фолклорният фестивал \"Гергьовски люлки\" бе открит с поздрава \"Христос Воскресе!\". Кметът на общината Любка Александрова изрази радостта на домакините от града на Апостола, че фестивалът се провежда между два големи християнски празника, и пожела мир и любов да има в сърцата на всички, а на участниците в надпреварата - успех. Над 550 танцьори, певци и музиканти на възраст от 5 до 76 години участваха в шестото издание на фолклорния фестивал \"Гергьовски люлки\" в град Левски. Професионално жури начело с проф. Тодор Киров, декан на факултета \"Музикален фолклор и хореография\" в Академията за музикално, танцово и изобразително изкуство \"Проф. Асен Диамандиев\" в Пловдив, имаше нелеката задача да се потопи в многообразието от звуци, стъпки и думи, за да определи най-добрите от добрите. С всяка година участниците във фестивала стават все повече, а изпълненията им - по-професионални, не крият радостта си домакините. Увеличава се броят на индивидуалните певци и инструменталисти, а групите и съставите не спират да изненадват с изпълненията на изворен и обработен фолклор. Фестивалът \"Гергьовски люлки\" вече надхвърля границите на Северняшката фолклорна област. И тази година в надпреварата участваха състави отблизо и далече. Певчески и танцови групи, индивидуални изпълнители и народни оркестри от Плевенско, Ловешко, Търновско, Пловдивско, Габровско, Шуменско и Варненско веселиха левчелии в Деня на труда. Работим здраво, но и знаем как да се забавляваме, коментираха зрителите на площада. С трепет те очакваха изпълненията на най-малките. А и на по-големите, които от изгрев до залез не спряха да пеят, свирят и танцуват в сърцето на България. Всички участници във фолклорния фестивал получиха грамоти, а най-добрите - специални награди и медали. Журито, в което за поредна година участва и вестник ДУМА, раздаде 19 златни, 15 сребърни и 13 бронзови медала. Специалната награда на кмета на община Левски Любка Александрова получи детският танцов състав \"Весело хорце\" от гр. Велики Преслав. Малките изпълнители не само взривиха площада с вдъхновяващата си композиция, но и танцуваха след края на конкурсната програма, за радост на левчелии, които дълго ги аплодираха. Наградата на журито за цялостно представяне грабнаха учениците от СУ \"Св. св. Кирил и Методий\" в гр. Пордим. Заслужени аплодисменти и два златни медала взеха представителите на Медицинския университет в Пловдив. За откритие на фестивала бе обявена 9-годишната Ива Иванова от Народно читалище \"Съгласие 1895\" в с. Стежерово, община Левски. Специални плакети имаше за най-малкия и за най-големия индивидуален участник във фестивала. Получиха ги 5-годишният Георги Стаевски от Частна музикална школа в гр. Свищов и 76-годишният Богомил Евтимов от с. Стежерово. * * * Люлките в Левски се люляха цял ден. Според традицията колкото по-високо се люлеят, толкова по-високи ще пораснат посевите. Атракция за малки и големи в празничния Първи май бе и гергьовската кошара с агънца. Над всичко обаче беше доброто настроение, желанието на участниците да покажат всичко, което са научили от родители, баби и дядовци, и онова неописуемо чувство на гордост от красотата и богатството на фолклорната магия. Догодина фестивалът \"Гергьовски люлки\" ще има нов дом - бъдещият Летен театър в Левски, чието изграждане започна в навечерието на Великден. Още в края на лятото се надявам тук, до Народно читалище \"Георги Парцалев 1901\", да има едно красиво съоръжение, което не само ще сбъдне наша мечта, но и ще се превърне в своеобразен духовен център на таланта на левчелии, заяви в края на майския празник г-жа Александрова.", "date": "2019.05.03", "title": "Първомайска приказка"}
{"url": "https://duma.bg/pchelarite-izlizat-na-natsionalen-protest-v-pleven-n191082", "text": "Пчелари от цялата страна излизат на национален протест утре пред общината в Плевен. Това научи ДУМА от председателя на Областния пчеларски съюз в Плевен доц. Юлиян Станчев. Причината за гнева на пчеларите e неправомерното използване на пестициди в земеделието, заради което има масови отравяния на пчели. И тази пролет има стотици затрити пчелни семейства в цялата страна.  Съобщения за масови отравяния на пчели и тежки загуби на пчеларите постъпват в държавните институции от областите Враца, Плевен, Добрич, Варна. Нормативната база забранява земеделските култури да бъдат обработвани с препарати за растителна защита в периода на цъфтеж. Според Станчев земеделците ни са с ниска култура на растителна защита. Много от нарушителите заявявали, че на собствената си земя те са господари и не спазвали изискванията на Наредба 13, в която са определени изискванията. Над 5 хил. пчелни семейства са отровени само в Плевенско, което е повече от предходни години. Официалните данни са, че годишно по този начин се убиват около 20 хил. пчелни семейства. Действителната картина е друга - отровените пчелни семейства след неправомерно пръскане с пестициди са двойно повече - около 40 хиляди, обясни Станчев. Разминаването е, защото много от пчеларите се отказвали да съобщават, когато имат такива проблеми, заради тромавите и неефективни процедури. Например плащането на пробите, които се изпращат за анализ, се поема от пчеларите, а това ги възпира, защото струват около 500 лв. Същевременно за някои от тях случващото се е равносилно на бедствие, защото остават без доходи. Председателят на плевенския съюз обясни, че пчеларите ще настояват за завишаване на санкциите и разширяване на наказанията при нарушение на изискванията за пръскане с пестициди. Освен глобата от 10 хил. лв. те искат например на нарушителите да се отнема тракторът, с който пръскат. Очаква се и промяна в Наредба 13, в която са разписани мерките за опазването на пчелите от отравяне и начините за растителна защита, дезинфекция и дезинсекция. По думите на доц. Станчев на над 1 млрд. лв. годишно се оценяват ползите от опрашването на пчелите в селското стопанство. Затова браншът настоява и за инкриминаране на отравянето на пчели.   \"Смъртността на пчелите от Северезападна България до Добруджа и от Бургаско до Пловдивско говори за системен проблем и провал в правенето на политика в МЗХГ. Министерството се превърна в машина за раздаване на пари в зърнопроизводството, която е на път да унищожи българското пчеларство. Липсата на наказания и на глоби за зърнопроизводители, които пръскат без предупреждение или в грешните часове, са причината за кризата в българското пчеларство.\" Това заяви кандидатът за евродепутат от \"БСП за България\" Момчил Неков. Според него масовото изтребване на пчелите тази година обрича стотици българи на още по-тежко икономическо състояние, защото те няма да успеят да произведат и реализират мед. Неков изтъкна, че в Европа се утвърждава използването на пестициди, които са безвредни за пчелите, но явно някой у нас има интерес те да не се ползват или популяризират. Според него, вместо да се мисли за плащане за екоуслуга \"опрашване\" в България, земеделието върши \"меча услуга\" -  изтребване на пчелите. \"Смъртност поради пръскане от Плевенско до Добруджа и из Южна България говори само за едно - \"политика на парче и паричка\". Ако не се вземат мигновени мерки, скоро в България няма да се произвежда български пчелен мед\", каза още Неков.  ", "date": "2019.05.03", "title": "Пчеларите излизат на национален протест в Плевен"}
{"url": "https://duma.bg/hotelieri-v-bansko-se-oplakvat-ot-spad-na-turistite-n191081", "text": "В Банско отчитат спад на туристите през изминалия зимен сезон, което е довело до по-малки печалби за хотелиерите и ресторантьорите, информира БНТ. Заради по-малкото посетители много от хотелите свалят цените на нощувките през летните месеци. От бранша отчитат спад на посещаемостта между  15 и 20%, а най-много отлив на туристи има от Турция, Великобритания и Русия. \"По официални данни има един спад от 15-20%. Най-вече това се чувства при заведенията. Основните проблеми са два - втората кабинка и чакането на опашки, както и нелоялната конкуренция\", коментира Георги Доманов, управител на хотел в Банско. По негови думи ако се вдигнат цените в курорта, той ще бъде неконкурентоспособен, защото \"кой турист ще чака два часа на опашка за лифт\". Очакванията на хотелиерите са през летния сезон да няма толкова голям спад. \"Банско има голям капацитет да докара повече туристи през лятото\", смятат от бранша. По Великден най-много туристи е имало от България, Гърция и Македония. В края на сезона хотелиери отчитат бум на израелски туристи, които идват  минимум за 4 нощувки. \"През летните месеци повече от половината от хотелите затварят. Работят повече от големите хотели с басейни\", коментира Доманов. Повечето почивни дни тази година са се отразили на туризма в страната и много хотели и къщи за гости са били отворени по-рано. По Черноморието има над 22 хотела, които са отворени специално сега, за майските празници, каза пред БНР директорът на Института за оценки и анализи на информационната среда в туризма Румен Драганов. Според него планинските курорти също се радват на повече туристи в този период. Конкретно за Великден туристическите агенции са отчели не само увеличение на българите, които дойдоха за празниците, но и на резервации за седмица и повече от седмица, съобщава БНТ. Много от хотелиерите са отворили само за български туристи, защото още е много рано за летния туристически сезон. Преди всичко това е станало в Северна Гърция - на Халкидики и Тасос, за Великденските празници.  За летния туристически сезон Драганов каза, че по предварителни договори от чуждестранни туроператори \"ние сме продадени\". Договорите се сключват година предварително. Вече има и възможности за резервации за 2020 г. в български курорти. \"Имаме съвсем изпреварващо договаряне за 2020 г., но това не означава, че 2020 г. ще имаме туристи, ако нещо се случи в геополитиката или изцяло в района на Черно море, където виждате какви заплахи има\", коментира още Драганов.", "date": "2019.05.03", "title": "Хотелиери в Банско се оплакват от спад на туристите"}
{"url": "https://duma.bg/markata-tatra-zakragli-vek!-n191084", "text": "Tatra е стара автомобилна марка с щаб-квартира в чешкия град Копрживнице. Тя принадлежи на компанията Tatra Trucks, базирана в град Острава и е втората най-стара автомобилопроизводителна компания в света с непрекъсната история след френската Peugeot. Чешката компания е основана през 1850-а с името Ignatz Schustala & Comp., но през 1890-а е преименувана в Nesselsdorfer Wagenbau-Fabriksgesellschaft /NW/, която произвежда вагони и файтони. Използването на немски имена е следствие на принадлежността на Чехия към Австро-Унгарската империя. През 1897-а е произведен първият автомобил в Централна Европа - Prasident. През 1918-а името е отново сменено и става Koprivnicka vozovka a.s. Най-важният момент за марката Tatra настъпва през 1919-а, когато марката Nesselsdorfer е заменена с Tatra - името на планините Татра, разположени край чешко-полската, днес словашко-полската граница.  През Втората световна война Tatra произвежда двигатели за камиони и танковe за Вермахта.  В края на март 1919-а 10 автомобила излизат от вратите на фабриката в наскоро преименувания вследствие на обявяването на независимостта на Чехословакия град Копрживнице и носят името Tatra. Независимо че това не са изцяло нови модели, това събитие поставя началото на нова чешка автомобилна марка и компанията днес празнува вековния юбилей на името си.  Чехословашката декларация за независимост от Австро-Унгарската империя през пролетта на 1919-а идва на вълната на събудения чешки национализъм, който принуждава NW да премести седалището си от Виена, където тя се базира от 1904-а, в Koпрживнице и да наеме нов мениджмънт, който пък от своя страна решава, че е време да се засили производството на автомобили. Водено от Леополд Пашинг, новото ръководство се свързва с конструктора Ханс Ледвинка и го моли да се включи в компанията, като предложи по-напредничави за времето си автомобили и конструкции. Той и неговият инженерен екип подобряват двата предвоенни модела – 3,6-литровия, четирицилиндров Typ T и 5,3-литровия шестцилиндров Typ U - и двата модела са с моноблок двигател с полусферични горивни камери и горен разпределителен вал. Едно от подобренията на моделите - нови предни спирачки, налага тестово шофиране през зимата от Koпрживнице до Татранска Ломница, село в основата на някои от най-високите върхове в Татранските планини. Ян Новак, ръководител на автомобилния отдел на компанията, ги води по най-лошите възможни пътища. Автомобилите се изкачват над камъни, колелата им попадат в канавки. При приближаването към планините гумите им започват да затъват в дълбокия свеж сняг, но бързо са \"обути\" с вериги и успешно продължават.  Тестовият шофьор Йозеф Вермиржовски разказва, че местните жители не можели да повярват, че колата е стигнала по покритите със сняг пътища до селото. \"Това би било кола за Татрите!\" - възкликнал някой и Новак решава, че \"Татра\" ще е отлична автомобилна марка и че името ще стои отлично и като лого на марката.  На Ледвинка е заслугата за дизайна на първия изцяло Tatra автомобил, когато той се връща в компанията през 1921 г. Моделът е T-11 и с него идва прочутото носещо шаси тип \"гръбначен стълб\", като се запазва класическата компоновка с разположен отпред мотор и задно задвижване. Задното окачване е независимо, двигателят е двуцилиндров, боксер, с въздушно охлаждане. През 1927 г. марката Tatra става и име на цялата компания, а тя продължава да е жива и днес като производител на камиони.  През 30-те години на миналия век Ледвинка и Фердинанд Порше имат редовни срещи за обмяна на опит и дискусии по разработките си. Порше казва за времето, когато работи над прочутия \"бръмбар\": \"Понякога аз надничах над неговите рамене, понякога той.\" Няма никакво съмнение, че прочутият народен автомобил на австриеца носи доста от чертите на моделите на Tatra и по-специално на модела Tatra V570. Tatra 97 oт 1936-а има разположен отзад четирицилиндров боксеров двигател с въздушно охлаждане и задно задвижване, предлагащ място за четирима и багажно пространство под предния капак и зад задните седалки. За запознатите отблизо с \"бръмбара\" това звучи изключително познато...  Явно и от Tatra навремето са се усетили за плагиата и завеждат дело срещу VW, но то е спряно с навлизането на Вермахта в Чехословакия. По същото време Tatra е принудена от окупаторите да спре производството на модела T97 и да започне производството на военновременна продукция. След войната е възобновено производството на леки автомобили, което спира през 1999-а. Компанията продължава живота си с производството на камиони, предимно с пълно задвижване по формулите от 4х4 дo 18x18. Световна слава на марката носи участието й в прочутото и най-тежко автомобилно състезание в света – рали Дакар, като фирменият пилот Карел Лопрес в периода 1988 –2001-ва печели ралито в категорията камиони цели шест пъти с модела Tatra 815. От началото на XXI век известната чешка марка прави само товарни автомобили, но има опити това да се промени с плановете на Tatra да прави отново леки коли. И това няма да е новост в историята й – марката прави леки автомобили още от 1897 г., предимно от луксозния представителен клас. Последната й лека кола – от модела седан Tatra T700, слезе от конвейера през 1999 г.  В по-новото време марката е известна с моделите си T613 (1974–1996) и T700 – 1996–1999 г. Това са големи над пет метра седани със задно разположени двигатели с въздушно охлаждане – V8, 4,4 л, като при варианта на серията 700 мощността му достигаше 234 к. с. Много интересен, но почти непознат вариант е спортният модел MTX Tatra V8 - 1991–1992-ра, със средно разположен двигател Tatra V8, 3,9 л (306 к. с., 365 Нм). Автомобилът се ускоряваше от място до 100 км/ч за 5,6 секунди и развиваше максимална скорост от 265 км/ч. Били са събрани 200 поръчки, но заради финансови проблеми са построили само четири коли.  Планираните два нови модела – голям представителен седан в стила на Tatra T87 от 1937 г. и по-компактен вариант в духа на Tatra T600 Tatraplan ще напомнят по вида си аеродинамичните модели със заден мотор от периода 1930-1950 г. Tatra не смята да разработва за тях собствена платформа, а да закупи агрегати от водещи автомобилни производители.  За да отбележи подобаващо стогодишнината на марката си, Tatra ще е домакин в Копрживнице на фестивала \"Дни на технологията\". Той ще се проведе на терена на компанията в града със съдействието на техническия музей на марката - Tatra Technical Museum. Фестивалът ще се проведе на 8 и 9 юни. ", "date": "2019.05.03", "title": "Марката Tatra закръгли век! "}
{"url": "https://duma.bg/chorba-kasha-bob-fasul-i-vodka-ili-menyuto-na-voynika-n191083", "text": "\"Войната е война, а обядът е по разписание\" - известната култова фраза се приписва на краля на Прусия от 1713 до 1740 г. Фридрих Вилхелм I, който изгражда една от най-мощните армии в Европа. Но и преди този прочут монарх на менюто на бойците се обръща доста голямо внимание и се придава важно значение. В една от най-мощните армии в древността - римската, основното ястие на походната дажба е насъщният, който така и се нарича - военният хляб (panis militaris). Любопитното е, но едва ли е изненада, че на офицерите погачите били с по-високо качество. За разлика от месото и зеленчуците самуните не се развалят от горещините и са по-лесни за превоз и съхранение. Месечно на пехотинеца в империята се полагат около 30 кг хляб. Но невинаги има възможност цялата армия да се храни с готови питки и понякога получават зърно, което трябва сами да смелят с ръчни машинки, да омесят тестото и после да го изпекат върху въглища. Разбира се, на легионерите се дава още боб, а отделно място в менюто им заема сланината. В армията на Петър I по време на Северната война редниците разчитат на 350 кг брашно, 160 кг елда или едро овесено брашно, 11 кг сол годишно. Отделно се дават пари за месо - 75 копейки, тоест този, който не може без мръвка, е принуден да си я купува със собствени средства. Солдатите получават близо 800 грама ръжен хляб дневно, трици за каша, както и две чашки водка или вино, наричано хлебно. Доста скромно, да не кажем - бедно, и нерядко униформените гладуват.  Бойците на Наполеон изяждат по 750 грама хляб и по четвърт кило сухари и говеждо, което често се заменя със сланина или гърди, плюс 30 грама ориз. За основно ястие в армията на Бонапарт се смята следната супа: в огромен котел се слага месо в съотношение 250 грама на литър вода и се вари на бавен огън 4 часа, след което се добавят зеленчуци и (или) ориз и всичко това къкри до пълна готовност. Така приготвеният бульон става доста гъст, но войниците много обичат да надробяват вътре и хляб. Любопитно е също, че месните консерви са направени от прочутия сладкар, търговец на алкохол, кръчмар и изобретател Никола Апер по поръчка именно на френския император, който чрез завоевания или съюзи установява контрол над почти цяла континентална Западна и Централна Европа. В разгара на Съветско-финландската война (1939-1940) народният комисар на отбраната Климент Ворошилов, наричан накратко нарком, предлага към менюто на редниците и офицерите да се добавят 100 грама водка и 50 грама сланина. Гениалната мисъл възниква в главата на един от мъдрите ръководители на страната заради страхотния студ, превзел Карелския провлак, намиращ се в северозападната част на Русия, между Финския залив на Балтийско море на югозапад и Ладожкото езеро на североизток. Колкото и да е странно на пръв поглед, идеята не само се приема и се издава специален указ, в който точно е посочена дажбата, но за танкистите тя дори е двойна, а за летците е предвиден силен коняк. Порциона с тлъстото месо започват да наричат \"ворошиловски\", а с алкохола - \"наркомовските сто грама\". Пресметнато е, че от януари до март 1940 г. бойците изпиват над 10 тона водка и почти 9 тона бренди. Добре е да се знае, че светлият почин в съветската армия продължава и по време на Втората световна, но количеството периодично намалява, а от 1943 г. се дава само на частите, участващи в настъплението. Споровете на историците как \"войнишките 100 грама\" се отразяват върху изхода на битките не стихват и до ден днешен. Факт е обаче, че ги отменят през май 1945 г. Тъй наречените сухи дажби са сред най-древните начини многобройната армия да бъде нахранена в тежките условия на битки. Хляб, сухари, зърно и други бавно развалящи се продукти не само успяват да спасят бойците от глад, но и им дават сили да участват в безброй сражения. С изобретяването на консерви и сублимирани продукти сухоежбината все повече започва да прилича на пълноценно хранене. Още по време на Френско-германската война (1870-1871) известна и днес марка, предлагаща на пазара кубчета за бульон, започва да доставя на фронта първите концентрати, от които да се приготвя супа на бойното поле. Към средата на ХХ век на ястията, сервирани на бойците, се обръща специално внимание, а хранителните им свойства са пресметнати и проверени. Преди няколко години се заговори, че българската армия остава без храна. На обществено обсъждане бяха изнесени данни, според които клубове и почивни станции на Министерството на отбраната работели без договори, които да регламентират доставките на продукти и напитки. Причината за това положение е в нереализираната обществена поръчка. Така изхранването на военнослужещите, охраняващи обекти от национална сигурност, бе поставено под въпрос. МО излезе с гениалната идея на бранителите на родината ни да се дават пари и те да си носят храна от вкъщи - практика, прилагана и в миналото, но често водеща до инциденти.", "date": "2019.05.03", "title": " Чорба, каша, боб, фасул и... водка, или менюто на войника"}
{"url": "https://duma.bg/seul-visok-nov-i-laskav-n191085", "text": "Цвят, шум и йероглифи - тези три думи описват не само Сеул и Корея, а и голяма част от Азия. И все пак цветовете на Сеул и неговите забързани хора носят едно особено очарование. Широката близо километър река Хан забързано криволичи из кварталите му. Тя е и причината столицата на Южна Корея да е опасана от многобройни мащабни съоръжения - само мостовете са около 30, някои са дълги с километри. Засега най-дълъг е мостът Инчеон, малко над 13 км. Вечер градът изглежда също толкова забързан, колкото и денем, но тогава цветовете на осветени мостове и сгради придават съвсем друго очарование на града. Сеулската телевизионна кула предлага една от най-красивите панорамни гледки към столицата и близката планина Намсан. Има панорамна площадка, няколко ресторанта и дигитална обсерватория, а нощем на кулата се прожектира светлинно шоу. Но не това е най-високата сграда в Сеул. През 2017 г. официално е открита кулата Лоте, която има  и се превръща в петия по височина небостъргач в света. Чакането да се качите на върха обаче е дълго, така че се заредете с търпение. Ако го нямате, всичко зависи от късмета ви с настаняването в хотела - Сеул, както и повечето корейски големи и модерни градове, е пълен с небостъргачи. Ако стаята ви е на 31-вия етаж, а залата за закуски - на 35-ия, гледката също си заслужава. Сеул е най-големият град в Корея, населението е около 11 милиона. В \"окръга\" живеят допълнителни 25 милиона души. Основните жилища на корейците са огромни блокове на 50 и повече етажа, с много входове. Тези са групирани в комплекси, които са най-вече в покрайнините града. Този принцип на жилищно строителство се спазва и в други корейски градове. Сеул е нов град, всъщност повечето от градовете и мегаполисите на Корея са такива. Районът, а в частност и страната са пострадали тежко както от японската окупация, така и от американски бомбардировки. Дори една от гордостите на Сеул, дворцовият комплекс, за който гидовете обясняват, че е по-стар от Забранения град в Пекин, е възстановка на унищожения оригинал. И все пак новото пресъздава с изключителна точност старото и не изглежда като картонена кула, стиропорна стена или измислена карикатура на смел реставратор. Често в брошурите предупреждават европейците да не  а да използват градския транспорт. Самите корейци предпочитат подобен вариант и за собственото си предвижване. На пътните табели има надписи на английски, но далеч по-малки от местните йероглифи и има възможност да пропуснете важна отбивка по трасето. Шест платна само в едната посока - честа гледка в Сеул. \"Зебрите\" може да са по диагонал и се кръстосват в средата на няколко булеварда, но местните нямат проблем с това. Объркваща за чужденец, европеец и най-вече българин може да се окаже първата среща с модерните тоалетни. Да, в азиатските страни функцията биде е доста разпространена, но определено си е приключение до седалката на чинията да има около 20 копчета - всички само с йероглифи и без картинки. В повечето хотели обаче съоръжението има поне картинки, дори има и табели с надписи на английски. Някои от  включват загряване на седалката, регулиране на температурата и силата на водата. \"Бидето\" пък може да е със струя, предназначена за дами или деца. Има и подсушаване от струя въздух. Цялата процедура може да я преминете под звуците на музика, която отново се включва от дистанционното на тоалетната. Пушачите в Корея и в Сеул са поставени пред истинско предизвикателство - пушенето на обществени места е строго забранено и има солени глоби. Туристите могат да се уредят с някое ъгълче край хотела, но зали за пушачи няма. На бензиностанции, някои големи булеварди и тук-там на определени за целта места има \"аквариуми\" за пушене. Там феновете на никотина може да дръпнат някой фас на крак край кошчето.  В Корея, както и в доста азиатски държави, свастиката все още се употребява, без това да я свързва с нацизъм или Хитлер. Продължава да носи своето религиозно значение и я има на доста места. Свързва се със слънцето, светлината и търсенето на просветление. Например, ако вярващ се оттегли на духовно търсене в планина или манастир, може да пусне кепенците на магазина си и да сложи транспаранти, на които има подобен знак. Когато сте в Сеул, задължително трябва да посетите търговската улица \"Мьонгдонг\". Уличните търговци предлагат както морски деликатеси, фрешове и пикантни специалитети, така и многобройни гримове, маски и бижута. Всъщност дори магазините и ресторантите по улицата изнасят част от стоката си извън сградата, за да впечатлят туристите.  Корейките не случайно са известни с уменията си да се гримират. Тук макиажът е истинско изкуство, а магазините за козметика са многобройни, някои дори са многоетажни. Пудриера, кремче и ярки червила - това са задължителните атрибути в дамската чанта на корейките. Не липсват и косите, оцветени в синьо, жълто или лилаво.  Сеул и неговите хора са цветни и пъстри. Няма как да не ви се прииска да ги видите отново. А за да разгледате всички музеи, дворци и исторически места си трябват дни. ", "date": "2019.05.03", "title": "Сеул - висок, нов и лъскав"}
{"url": "https://duma.bg/preporakite-na-szo-za-polzvane-na-ekrani-ot-detsa-n191086", "text": "Световната здравна организация (СЗО) публикува препоръките си за ограничаване на времето, което децата прекарват пред екран. Според тях деца до 1 г. не бива да имат какъвто и да било досег с екран. Децата между 1 и 5 г. трябва да прекарват по-малко от един час на ден с джаджа с екран.  Мнението на експертите на СЗО е, че прекарването на твърде много време пред екрана в тази възраст може да лиши децата от изграждането на навици и възприятия, които могат да бъдат създадени чрез игри с други деца, чрез време, прекарано с родители и роднини, и чрез игри с играчки. В този период децата изграждат основните си представи за реалността и някои ключови способности, като разпознаването на емоции у други хора, способността сами да организират времето и забавлението си, създаването на връзки с други деца и т. н. А честото и продължителното взаимодействие с екран в ранна възраст може да доведе до трайна неспособност за адаптация към истинския живот и забавяне в развитието на ключови човешки качества и способности, твърдят от СЗО.", "date": "2019.05.03", "title": "Препоръките на СЗО за ползване на екрани от деца"}
{"url": "https://duma.bg/sportno-sabitie-i-sino-sveteshti-sgradi-za-svetovniya-den-na-bolestta-na-sinite-ustni-n191087", "text": "На 5 май 2019 г. в България ще бъде отбелязан Световният ден на пулмоналната хипертония, наричана често болест на сините устни. Като част от кампанията \"Дари дъх\" в същия ден, от 20 до 23 ч. в 7 града на България различни сгради ще бъдат осветени в синьо - НДК в София, общинските сгради на Пловдив, Бургас, Стара Загора, както и Фестивалният комплекс във Варна, екомузеят с аквариум в Русе и параклисът мавзолей \"Св. Георги Победоносец\" в Плевен. Сред най-честите симптоми на \"болестта на сините устни\" са недостигът на въздух и при най-малко усилие (например изкачване на 3-4 стъпала или измиване на няколко чаши), силно сърцебиене, замайване и загуба на съзнание. Тези симптоми съществуват и при други заболявания и по тази причина пулмоналната хипертония често се бърка с астма, сънна апнея, хронична обструктивна белодробна болест и други общи заболявания, което забавя навременното поставяне на диагнозата. Белодробната хипертония е рядко заболяване, което води до стеснение на кръвоносните съдове в белите дробове. Медицината все още не е наясно каква е причината за стесняване на артериите, които пренасят кръвта от сърцето към белите дробове, но резултатът от този дефект е, че преумореното сърце се износва бързо, а това води до сърдечна недостатъчност. Смята се, че в България около 250 души страдат от рядкото заболяване. Болестта засяга много млади хора. Трайно лечение се постига с трансплантация на бял дроб, а поддържащата терапия е със скъп медикамент, който не се осигурява в България.", "date": "2019.05.03", "title": "Спортно събитие и синьо светещи сгради за световния ден на болестта на сините устни"}
{"url": "https://duma.bg/psoriazisat-ima-vrazka-s-nadnormenoto-teglo-n191088", "text": "Резултати от редица проучвания сочат, че има връзка между псориазиса и по-високото телесно тегло. Въпреки това науката все още не е съвсем наясно с причинно-следствената връзка между двете.  По-високото телесно тегло е фактор, допринасящ за псориазиса, а колкото е по-висок индексът на телесна маса (ИТМ), толкова се увеличава вероятността от заболяването. Това е установил изследователски екип от Центъра за генетична епидемиология на Норвежкия университет за наука и технологии (NTNU), чието проучване е проведено в сътрудничество с с Англия и Северна Америка, поради което анализите включват данни от 750 000 души. Пълният текст на проучването е публикуван на 19 януари тази година в PLOS Medicine - рецензирано седмично медицинско списание, което обхваща целия спектър на медицинските науки и започна да функционира на 19 октомври 2004 г. като второ списание на Обществената библиотека на науката (PLOS) с отворен достъп. \"По-високият ИТМ може да допринесе за повишено възпаление на кожата, което може да влоши псориазиса. Но може и да се окаже, че псориазисът води до по-малка физическа активност и по този начин до увеличаване на тегло\", обяснява д-р Мари Льосет, лекарка в катедрата по дерматология в болница \"Св. Олавс\" и докторант в NTNU, участвала в проучването.  Д-р Льосет припомня, че псориазисът е автоимунно заболяване с генетична предразположеност. Той е хронично възпалително състояние на кожата, което причинява червен, люспест обрив. В световен мащаб 2 до 4% от населението са засегнати от псориазис, но честотата на заболяването е особено висока в Норвегия, докато сред ескимоси, индианци, както и сред монголоидната раса и чернокожото африканско население не се срещат случаи на заболяването. Данните от две големи проучвания на населението в скандинавската страна показват, че там засегнатите от псориазис са между 6 и 11% от населението. Например в град Тромсьо случаите на псориазис са били 4,8% през 1980 г., а през 2008 г. са се увеличили до 11,4%. За да се изследва причинно-следствената връзка между ИТМ и псориазиса, изследователите използват метод, наречен Менделова рандомизация. Той е кръстен на австрийския биолог и ботаник Грегор Мендел, известен като \"баща на генетиката\". Според принципите на Мендел наследяването на някакъв вариант на гени от майка ни или от баща ни е случано, т. е. генетичните варианти са случайно разпределени (или рандомизирани) между индивиди. \"Менделовата рандомизация означава, че самата природа разпределя индивидите по групи на базата на гени. По този начин можем да избегнем влиянието на резултатите от външни фактори\", казва Льосет и обяснява, че в проучването са използвани известни генетични варианти като маркери за ИТМ и псориазис. Учените изчислили, че всяка единица над нормалния ИТМ увеличава с 9% вероятността от псориазис.  \"Все още не знаем достатъчно за механизмите, които стоят зад тази връзка. Мастната тъкан е орган, който произвежда хормони и възпалителни сигнални молекули, които могат да бъдат фактор, който допринася за заболяването\", казва Льосет. По думите й досега не са направени много изследвания дали загубата на тегло може да доведе до изчезване на псориазиса, въпреки че няколко клинични проучвания предполагат тази възможност. ДУМА припомня, че преди няколко години резултатите от проучване, проведено в университетска болница в Копенхаген, доказа, че двумесечна нискокалорична диета води до значимо подобряване на дерматологичния статус на хора с псориазис.  Често се говори и за фамилното обременяване. ДУМА припомня, че в България такива са около 30% от случаите на псориазис. Ако единият родител е с псориазис, вероятността детето да заболее е 17-20%, а ако и двамата са с псориазис, вероятността да заболее детето е 31 до 75%. В България все още няма регистър, но се смята, че около 90 хил. души страдат от псориазис. Българските дерматолози припомнят, че псориазисът не е заразен. Въпреки това мнозина с псориазис се сблъскват с нетолерантност от страна на обществото, което често ги депресира.  ", "date": "2019.05.03", "title": "Псориазисът има връзка с наднорменото тегло?"}
{"url": "https://duma.bg/zapochna-remont-na-gara-poduyane-n191080", "text": "Започна реконструкцията на столичната жп гара Подуяне, построена през 1930 г. Основният ремонт трябва да приключи за 15 месеца. Договорът за реконструкцията е на стойност 2,9 млн. лв. без ДДС, а изпълнител - \"Инфраструктурно строителство\" АД. Гаровият комплекс Подуяне е част от жп линията София - Пловдив, която е най-натоварената в страната. За 2017 г. пристигащите и заминаващите пътници по направлението са 1,4 млн. Предстои да започнат ремонтни дейности в още няколко гари в страната, сред които са Искър, Карнобат, Нова Загора, както и изграждането на изцяло нови гари в Обеля и Костенец.", "date": "2019.05.03", "title": "Започна ремонт на гара Подуяне"}
{"url": "https://duma.bg/ek-dava-570-hil-lv-na-bulgartransgaz-za-kibersigurnost-n191079", "text": "Държавният газов оператор \"Булгартрансгаз\" ще получи за киберсигурност 570 хил. лв. безвъзмездна помощ от европейския механизъм \"Свързана Европа\" в областта на телекомуникациите, съобщиха от дружеството. От Европейската комисия са одобрили два проекта на компанията за общо 760 хил. лв., за които ще предостави безвъзмездно 75 на сто от финансирането. Единият предвижда дружеството да създаде собствена лаборатория за киберсигурност и среда за защита на критични данни и информационни системи. По този начин ще бъдат увеличени степента на защита на системите и информацията, устойчивостта и потенциалът за превенция на инциденти, както и ще бъде повишена квалификацията на специалистите в дружеството. Със средствата по втория проект ще бъде внедрена и сертифицирана система за управление на сигурността на информацията в съответствие с изискванията на стандарт БДС EN ISO/IEC 27001. Така ще се повиши надеждността на предлаганите от БТГ услуги - съществени за поддържането на критични обществени и икономически дейности за икономиката на България и на Европейския съюз. Очаква се реализацията на проектите да завърши в края на 2020 г.", "date": "2019.05.03", "title": "ЕК дава 570 хил. лв. на \"Булгартрансгаз\" за киберсигурност"}
{"url": "https://duma.bg/es-sreshtu-sasht-zaradi-kuba-n191075", "text": "ЕС смята, че прилагането от САЩ на закона Хелмс-Бъртън \"противоречи на международното право\", гласи изявление на шефката на ЕС дипломацията Федерика Могерини. САЩ обявиха, че разрешават съдебни дела в съдилищата им за имущество, конфискувано след Кубинската революция от 1961 г. съгласно закона, който бе приет през 1996 г., но не бе прилаган. Според Могерини ЕС ще използва всички мерки за справяне с последиците от закона, включително използването на блокираща процедура. Тя забранява на компании от ЕС да спазват определени санкции на САЩ и им позволява да възстановят щетите от тях. ", "date": "2019.05.03", "title": "ЕС срещу САЩ заради Куба "}
{"url": "https://duma.bg/mey-uvolni-voenniya-ministar-n191074", "text": "Британският военен министър Гевин Уилямсън е уволнен, защото по негова вина е изтекла поверителна информация от преговори в Съвета за национална сигурност. На тях бе обсъждана възможността за сътрудничество с китайската компания \"Хуауей\" при изграждането на 5G мрежата в страната, съобщи Би Би Си. Заради изтичането на информация станало ясно, че продукция на \"Хуауей\" ще се използва в \"несъществени\" компоненти на 5G мрежата. Против евентуалното сътрудничество с нея се обявиха САЩ, според които участието на \"Хуауей\" може да застраши британската сигурност.  ", "date": "2019.05.03", "title": "Мей уволни военния министър "}
{"url": "https://duma.bg/iztochna-evropa-poiska-poveche-ot-bryuksel-n191076", "text": "Лидерите на 12-те страни, които се присъединиха към ЕС през последните 15 години, приеха обща декларация на форума на високо равнище във Варшава \"Заедно за Европа\", съобщи Полското радио. В документа се посочва, че правителствата на всички страни членки на общността трябва да участват в процеса на вземане на решения на равни начала, в дух на лоялно партньорство и единство. Държавните и правителствените ръководители на Полша, Естония, Кипър, Латвия, Литва, Малта, Словакия, Словения, Унгария, Чехия, България, Румъния и Хърватия обсъдиха състоянието на ЕС, сигурността и предизвикателствата пред общността. Във фокуса на дискусиите е поставена възможността за още по-интензивно сътрудничество между страните за развитието на Европейския съюз.  Полският премиер Матеуш Моравецки, инициатор на срещата, коментира, че страните, приети в ЕС след 2004 г., са против двойните стандарти в общността по отношение на нейните членове. Той изразява надежда, че декларацията ще позволи на държавите по-добре да артикулират общите си интереси, като същевременно увеличават конкурентността, силата и сплотеността на целия ЕС. Във вторник брюкселското издание \"Политико\" публикува статия на Моравецки \"Полската визия в Европа\". В нея полският премиер твърди, че ЕС в усилията си за повече интеграция рискува да отслаби демокрацията и това е \"опасно погрешен\" подход. В нея той призовава за повече правомощия на националните правителства и критикува проекта \"Северен поток-2\" и Русия. Моравецки също така представя план от пет точки: борба с неравенството, увеличаване на иновациите, борба с монополите и протекционизма, увеличаване на разходите и защита на границите и повече демокрация. Моравецки критикува още двойния стандарт, който Брюксел прилага към \"старите\" и \"новите\" страни членки - нещо, което е залегнало и в декларацията на 12-те от Варшава.  Моравецки отхвърля и тезата за Европа на различни скорости, която би позволила на групи държави да интегрират по-бързо и задълбочено политиките си в определени сектори. Коментарите му изтъкват сериозен разрив между източноевропейските страни, оплакващи се от отношение като към втора категория членове, и Европейската комисия и по-стари държави в ЕС като Франция, коментира Ройтерс.", "date": "2019.05.03", "title": "Източна Европа поиска повече от Брюксел"}
{"url": "https://duma.bg/kratki-novini-n191073", "text": "Група кораби на НАТО начело с датската фрегата \"Тетис\" навлезе в Балтийско море. Групата включва и миночистачи от Холандия, Белгия и Норвегия. На 18 април в Балтийско море влезе американският разрушител \"Грейвли\", който е начело на групата кораби от Полша, Турция и Испания. Техните действия се наблюдават от Русия.  Парламентът на страната прие на първо четене закона за премахване на найлоновите опаковки за плодове, зеленчуци и хляб, който бе внесен от \"Зелената партия\". Всички магазини ще трябва да намерят екологична алтернатива на леките пластмасови опаковки, които не се разграждат. През 2021 г. ЕС ще забрани продажбата на някои пластмасови продукти за еднократна употреба или общо 10 артикула.  Стотици полети на скандинавската авиокомпания SAS бяха отменени в четвъртък заради стачката на пилотите. Така броят на анулираните полети надхвърли 4000, откакто 1409 пилоти стачкуват. Протестът им засегна 380 000 пътници. Летците от Норвегия, Дания и Швеция настояват за по-добро заплащане и условия на труд.  Американските гранични власти планират да правят ДНК тестове на мигрантите, за да определят дали възрастните и децата имат родствена връзка. Програмата \"Бърз ДНК тест\" вече е започнала в няколко района по границата между САЩ и Мексико. Част от възрастните използват деца, с които нямат роднинска връзка, за да влязат и останат в САЩ.  Камарата на представителите на щата Флорида одобри законопроект, който позволява на учителите да носят огнестрелно оръжие. Целта е предотвратяването на училищни стрелби, като тази през февруари 2018 г., при която 17 загинаха души в гимназия в Паркланд. Нововъведението обаче предизвика и много възражения. Близо 800 000 души в източните крайбрежни райони на Индия бяха евакуирани заради прогнозата за силен циклон със скорост на ветровете до 200 км/час. Очаква се циклонът Фани да удари страната в петък следобед близо до свещения индуиски град Пури.", "date": "2019.05.03", "title": "Кратки новини"}
{"url": "https://duma.bg/kashtichka-bez-gosti-n191069", "text": "ГЕРБ и компания са направили свой прочит на Ранбосилековото стихотворение \"Бяла спретната къщурка\". Оказа се, че в страната има твърде много \"бели спретнати имения с две джипчета отпред\", финансирани от еврофондове. Оказа се, че стотици хиляди левове са инвестирани в редица гербаджийски имоти. С идеята, че с нови къщи за гости малки селца и китни махали ще живнат ЕС бе тръгнал да дава пари и към България. Някои обаче са се ориентирали доста добре и са направили ремонти на имотите си, без изобщо да имат намерение да посрещат непознати в тях. Изведнъж къщите за гости се оказаха имения с огради и собствен пропускателен режим. В цялата схема отново лъснаха имена на видни гербаджийски кадри. Основно действащо лице се оказва настоящият земеделски министър Румен Порожанов и приближението му от фонд \"Земеделие\". Явно бизнес нюхът му в структурата е оценен от Бойко Борисов и компания, иначе няма как да си обясним бързата му кариера в МЗХ. Имаше времена, когато ГЕРБ обичаха да изтъкват евромилионите, усвоени по Програмата за развитие на селските райони, а оттам - и финансирането на къщи за гости. Оказа се, че паричките отново са отивали в джобовете на \"техни хора\". Наскоро Ренета Инджова прогнозира, че след скандала с къщите за гости ще има нов с магистрали и манастири. Подобен вариант е напълно логичен. БСП от години алармира за проблемни участъци на знакови пътни трасета. Борисов и министрите му обаче смело режат лентички на всеки 2-3 километра асфалт и се тупат в гърдите за бързото му изливане. Не им пука особено за качеството, а оттам и за възможните последващи инциденти. През последните месеци от БСП засилиха натиска за независими проверки по строителството на пътища и магистрали. Да не се окаже, че отново има замесени министри, \"дрийм тийм\", котараци, баджанаци, кумове и родители на гербаджии? Да не забравяме и щедростта на Борисов да финансира манастири и църкви. Че има нужда от индулгенция е ясно, ама дано няма замесени и духовници в прословутото \"усвояване\" в лични джобове. Не може да се отрече, скандалите около ГЕРБ ескалират. Първо се започна с дребни драми, после се стигна до \"Апаргаментгейт\", сега сме на \"Къщигейт\". Дано да не трябва да очакваме \"Дворецгейт\", за да приключим с \"Правителствогейт\" и да се отървем от всички подобни схеми и замесените в тях. ", "date": "2019.05.03", "title": "Къщичка без гости"}
{"url": "https://duma.bg/kade-sa-sindikatite-n191071", "text": "Къде бяха нашите синдикати на 1 май ли? Ами, радваха се на своето присъствие най-вече. С лозунги, песни и пляски, с които искат да скрепят социалния мир в условията на капитализъм. Цената на този мир се плаща обаче от работниците. Защото я няма колективната борба, която реално да овластява работниците, да ги прави независими от държавата и особено от частните работодатели, които не търпят синдикати. Няма я борбата - уж в името на тристранния диалог и социалния консенсус. И в защита спокойствието на управляващите, които не обичат някой проблем да им \"виси\" на главата. Зер, те си имат по-важни държавни дела.  На първи май в Гърция имаше стачка. Поредната, която пак ще има отзвук сред тамошните управници за подобряване хала на съседите. Нещо, което е мираж по нашите земи. Насреща има само бюрокрация, ръководеща синдикалните дела от името на работещите - такова е все по-налагащото се мнение у нас, което за синдикалистите звучи като незаслужена обида.  Дума да няма, че днес синдикалното движение е сложна работа. Частниците рядко допускат синдикално сдружаване във фирмите, като се опасяват, че работниците ще откажат да са изкупителни жертви на капитала и монополистите, ще се борят за по-достоен живот. Особено ако се появят влиятелни автономни синдикати, калени в социалната борба, каквито има по света. Калени от кого обаче? Естествено, от големите синдикални централи на национално равнище. От хора, готови да загърбят статуквото, да свържат всекидневната битка за социални придобивки с борбата срещу политическия авторитаризъм и икономическите неравенства.  Къде са синдикатите у нас, готови на това? Трудно ще ги открием сред нашите наемни работници, превърнати, както впрочем и всички българи, в най-бедните, най-обезправените и най-експлоатираните в целия Европейски съюз. А дали и заради това халът ни не е такъв?    ", "date": "2019.05.03", "title": "Къде са синдикатите"}
{"url": "https://duma.bg/igra-na-voynitsi-n191070", "text": "Наближава 6 май - Гергьовден, но и Ден на храбростта и празник на Българската армия.  Но?! Празник на каква армия отбелязваме днес?  Славните победи са в миналото: Лозенградската операция, битката при Люлебургаз-Бунархисар, превземането на Одрин, Тутраканската епопея, завоят на р. Черна, Дойранската епопея, битките при Стражин, Страцин и Драва, успехите на българската авиация, на военноморския ни флот... И още, и още... Защото след промените през 1990 г. тази наша горда армия беше унизена. Сведена като численост, колкото да напълни един стадион. По-голяма част от висококвалифицираните офицери бяха съкратени. Ракетните войски бяха унищожени, ВВС и бронетанковите бяха сведени до минимум, ВМФ също бе оставен да потъва.  Спокойно, след няколко години ще имаме няколко американски изтребителя. Не се съмнявайте, с тях ще можем да спрем всеки враг...  А след като България влезе в НАТО, у нас вече има американска военна база. Спете спокойно, деца, американците ще ни пазят. От кого? От руснаците, с които сме братя по език, по вяра, по кръв. Тази военна база ми прилича на окупационен корпус, който би могъл да се намеси, ако, не дай си Бог, страната ни избере друг път на развитие...  А нашата професионална платена армия служи на чужди интереси: в Ирак, в Афганистан...  Сега на парада ще видите остатъците от това, което някога е било армия. От въоръжение, което някога е било модерно, но днес вече е остаряло.  Като бях малък, много си играехме с децата от квартала на война.   \"Имаме си пушки, от папура дръжки\" - се казваше в една песничка.  Днешните управници, които се кланят ниско отвъд океана, не разбраха обаче, че това вече не е детска игра и тук папурите няма да помогнат. Нито чуждият окупационен корпус.  Трябва друга политика.", "date": "2019.05.03", "title": "Игра на войници"}
{"url": "https://duma.bg/preferentsiite-shte-prenaredyat-dramatichno-listite-n191072", "text": "Свикнахме Фейсбук да ни припомня събития на точната дата, а понякога - и в подходящия момент. Такъв е случаят на Първи май преди осем години с първата среща на първата по рода си група в социалната мрежа, издигнала кандидатурата ми за президент. След шествието се събрахме в Борисовата градина не просто да се видим кои сме, но и да си вдъхнем увереност, че няма начин да не бъдем чути и върховете да не се съобразят с нас. Енергията на тези няколко хиляди души повлия на БСП и ме доведе до третото място в тайното гласуване за излъчване на кандидата за държавен глава на лявата партия. При това, както се казва, с голи ръце, без никакъв организационен, медиен и финансов ресурс, с една пресконференция в БТА и с нестихващия ентусиазъм на активистите и членовете на групата, три хиляди от които и до днес не са я напуснали. Припомням случката не от суета или заради егото, каквото навярно всеки, макар и в мъничка степен, има. А заради тези, които дойдоха и които ще идват след нас. Нека знаят, че инициативите отдолу не са толкова безпомощни и безперспективни, както на мнозина им се струва. След като преди осем години можеше да се стигне до финалната права, и то не просто без съдействие от апарата, а и при мобилизацията му да работи за друга кандидатура, чиито номинации в последната седмица набъбнаха в пъти, сега успехът чрез подкрепа отдолу е не просто много, а също в пъти по-възможен. Припомням това, защото Фейсбук улучи не само датата, но и момента. В предстоящите избори за Европейски парламент властта ще премине не на думи, а реално в ръцете на избирателите. Преподреждането на листите ще се случи чрез преференциите. Неслучайно ГЕРБ побърза да ги отмени. Опитът показа, че неговите избиратели най-малко се възползват от възможността да изразят предпочитания, но вождисткият манталитет в тази партия не е склонен да приеме дори минимални корекции на взетите от центъра решения. Едва след сурови скандали управляващите върнаха в Изборния кодекс правото на преференциално гласуване. Отсега е ясно, че това едва ли ще се отрази върху поведението на собствените им избиратели, но в листите на демократичните партии могат да настъпят сериозни, дори драматични промени. Това е полезно за политическите формации. Ако всички кандидати имат своите сфери на влияние, усилията им да привлекат предпочитания за себе си ще разтворят максимално ветрилото на общата подкрепа. Донякъде е неудобно за ръководствата, защото вижданията им за балансирана листа могат да бъдат обърнати с хастара навън. Но в крайна сметка техният интерес е да имат повече евродепутати, па макар и някои от фаворитите им да се озоват извън избираемата зона. Особено важна роля могат да изиграят преференциите за озониране на политическия живот. Години наред активността е ниска както заради изпарилата се вяра, че участието в изборите ще промени нещо, така и заради горчивата убеденост, че отделният глас няма никакво значение. Преференциите ще направят всяка бюлетина важна, а подателят й - по-отговорен. Така постепенно достатъчна част от избирателите могат да формират у себе си оная политическа култура, позволяваща да се въведе и мажоритарният вот. И той да бъде реално избор между личности за разлика от 2009 г., когато мажоритарният елемент катастрофира и в нито един район не успя да излезе от сянката на партийната доминация. Преференциите ще пренаредят както никога досега листите. Може би много по-шокиращо от ефекта \"15/15\". Дали ще е за добро, ще зависи вече не от партийните ръководства, а от избирателите.", "date": "2019.05.03", "title": "Преференциите ще пренаредят драматично листите"}
{"url": "https://duma.bg/mobilen-operator-preduprezhdava-za-krazhba-na-lichni-danni-n191077", "text": "\"Tеленор\" предупреждава за зачестилите опити за измами (phishing) и опити за събиране на лични данни на клиенти на оператора чрез фалшиви сайтове, в които се използват името и логото на компанията, се казва в съобщение за медиите. Много често различни сайтове се \"маскират\" като игри или анкети и обещават награда на потребителите, ако предоставят личните си данни или минимална сума за участие. \"Теленор\" съветва своите клиенти да не предоставят лична информация на непроверени източници, да не се предоверяват на наличието на познати търговски марки и лого и да не се поддават на призиви към прибързани действия, подкрепени с обещания за награди. В случай на получаване на SMS от непознат или съмнителен източник клиентите в никакъв случай не бива да отварят прикачените линкове.", "date": "2019.05.03", "title": "Мобилен оператор предупреждава за кражба на лични данни"}
{"url": "https://duma.bg/perlata-narechena-arbanasi-n191066", "text": "На 4 км от Велико Търново и на 228 км от София се намира едно от най-красивите места в България - Арбанаси. Селото е разположено върху високото Арбанашко плато в централната част на Северна България. От него се отваря прекрасен изглед към историческите хълмове Царевец и Трапезица на старопрестолния Търновград.  Днес в Арбанаси са запазени 144 къщи, черкви и манастири. Те привличат стотици туристи от всички краища на нашата родина и от целия свят. Къщите са с високи каменни огради, като същински крепости. С прекрасна дърворезба са украсени техните врати, прозорци и тавани, а стените са майсторски декорирани.  Много от къщите са национални паметници на културата. Две от тях - Костанцалиевата и Хаджииилиевата, са къщи музеи.  Най-старата черква е \"Рождество Христово\", а най-голяма - \"Св. Архангели Михаил и Гавраил\". Останалите три черкви са: \"Св. Атанас\" от 1637 г., \"Св. Георги\" от 1661 г. и \"Св. Димитър\" от 1612 г. За два-три часа разходка по уличките на селото ще успеете да разгледате почти всичко. Можете да се освежите с водата на Пазарската чешма, която дава прохлада от 1829 г., и на Коконската чешма, изградена през 1786 г. и носеща името на една от стопанките на Костанцалиевата къща - Кокона Султана. Село Арбанаси е архитектурно-художествен резерват и е включено в списъка на ЮНЕСКО на световното културно наследство. Тук всичко бе възродено по времето на социализма с пари от държавата и селището се превърна в една от ценните исторически забележителности на България. Най-ранният писмен документ, с който се начева летописът на Арбанаси, е ферманът на султан Сюлейман Великолепни. С него през 1538 г. този прочут владетел подарява земята на Арбанаси и на още няколко други селища на своя зет Рюстем, който е велик везир.  Друг спомен за Арбанаси ни оставя през 1595 г. Павел Джорджевич в писмо до трансилванския княз Сигизмунд Батори. Ценно сведение намираме и в писмото на католическия епископ Петър Богдан Бакшич от 1640 г., който отбелязва: \"Горе, на планината, има град, откъдето се вижда цяло Търново и има около 1000 къщи\". За съжаление, в писмото няма данни за името и за населението на Арбанаси. Някои историци предполагат, че то е заселено от български боляри, дошли със селяните си от най-западните краища след бляскавата победа на цар Иван-Асен II при Клокотница през 1230 г. Според Константин Иречек жителите на селото са преселници главно от Епир, за което свидетелстват някои местни надписи и запазени гръцки книги. Георги Раковски е на мнение, че Иван-Асен II, след като се оженил за Ирина Комнина, дъщеря на пленения епирски владетел Теодор Комнин, е преселил заради нея няколко гръцки фамилии в Арбанаси. Своя икономически разцвет Арбанаси отбелязва през втората половина на 17. век и през целия 18. век. Тогава селото имало над 1000 къщи и в него били летните резиденции на Ловчанската, Русенската и Търновската митрополия. Предполага се, че болярите от Търново също са го използвали за летни резиденции, а според една легенда някои наши царе тук са секли монети. С какво са се занимавали и с какво са се изхранвали обитателите на тези къщи?  Отглеждали едър и дребен добитък и търгували с него. Развити били медникарството и златарството. Отглеждали буби и произвеждали коприна, която изнасяли в Цариград и в Италия. Лозарството също било много добре развито. Арбанаските търговци разнасяли стоката си дори в Багдад, Персия и Индия. Те продавали месо, лой, кожи и други стоки, а донасяли кадифе, билки и какво ли още не.  По време на икономическия разцвет в Арбанаси били построени много къщи и черкви, но в края на 18. век кърджалии три пъти ограбили и опожарили селото. Съсипията била допълнена от епидемиите от чума и холера. За щастие след 1810 г. в селото започва ново заселване от българи, които слизат от Еленския и Тетевенския балкан, но до стария блясък и икономически разцвет така и не се стига, още повече че с Гюлханския хатишериф от 1839 г. се отнема привилегията на селището. Арбанаси е родно място на Иларион  Драгостинов, главен апостол на Втори сливенски революционен окръг. По време на Руско-турската война 11 арбанасчани участват в нея като опълченци. В един от манастирите на селището през 1794 г. е подстриган за монах Софроний Врачански, по-късно владика на Врачанската епархия. Тук той пише известното \"Житие и страдание грешнаго Софрония\". На 15 август - Успение Богородично, е празникът на Арбанаси, който тържествено се чества. Но и в останалите дни на годината хотелите, ресторантите и пазарните места са достатъчно оживени от хора, дошли да се възхитят на перлата, наречена Арбанаси.", "date": "2019.05.03", "title": "ПЕРЛАТА, НАРЕЧЕНА АРБАНАСИ"}
{"url": "https://duma.bg/datata-n191065", "text": "СВЕТОВЕН ДЕН НА СВОБОДАТА НА ПЕЧАТА. Чества се от 1992 г. по инициатива на ЮНЕСКО, утвърдена с решение 48/432 на Общото събрание на ООН от 20 декември 1993 г. В България се отбелязва от 1994 г. 1469 - РАЖДА СЕ НИКОЛО МАКИАВЕЛИ, ИТАЛИАНСКИ ПОЛИТИЧЕСКИ МИСЛИТЕЛ, ИСТОРИК, ПИСАТЕЛ И ПОЕТ (УМИРА 1527 Г.). Смятан за родоначалник на идеята за модерната държава и модерния владетел. Истинската цел на \"новия господар\" според него трябва да бъде не частният или личен интерес, а \"общото благо\". 1859 - ОТКРИТА Е БОЛГРАДСКАТА ГИМНАЗИЯ. На тази дата тържествено е осветено в Болград, Бесарабия (дн. Украйна), Българско централно училище \"Св. св. Кирил и Методий\" (Болградска гимназия) - първото българско средно общообразователно училище (дн. \"Г. С. Раковски\"). През 1858 г. княз Никола Богориди подписва хрисовул за създаването му. На 3 май 1859 г. са приети първите ученици. Учебните занятия започват през есента на същата година. Гимназията се ръководи от първия временен директор Сава Радулов от Панагюрище. 1891 - В ТЪРНОВО СЕ ПРОВЕЖДА ПЪРВАТА СОЦИАЛИСТИЧЕСКА СБИРКА В БЪЛГАРИЯ. Продължава до 5 май. Ръководител на събранието е Димитър Благоев. То предшества провеждането на учредителен конгрес на Българската социалдемократическа партия на 2 август 1891 г. на връх Бузлуджа в Стара планина. Благоев и Никола Габровски изработват проектите за програмата и устава на БСДП. През 1975 г. във Велико Търново тържествено е открит паметник на двамата (на снимката). 1936 - В ПЛОВДИВ СЕ РАЖДА АСЕН КИСИМОВ, АКТЬОР И ПЕВЕЦ (УМИРА 2005 Г.). Известен като Бате Асен. Има над 120 роли в театъра и повече от 35 в киното. Над 40 години води \"Час на слушателя\" по програма \"Христо Ботев\" на БНР. Известен с ролите си във филмите \"Осъдени души\", \"Рицарят на бялата дама\", \"Дядо Йоцо гледа\" и др., както и с изпълнението си на детските песни \"Тече, всичко тече\", \"Зайченцето бяло\" и др. 1937 - МАРГАРЕТ МИЧЪЛ ПЕЧЕЛИ ПУЛИЦЪР ЗА КНИГАТА СИ \"ОТНЕСЕНИ ОТ ВИХЪРА\". Авторката на смятания за най-голям бестселър на всички времена е родена през 1900 г. в Атланта, САЩ. Предците на семейството й са подобни на тези на семейство О'Хара от \"Отнесени от вихъра\". Скарлет и Рет Бътлър и до днес са едни от най-популярните герои в литературата и киното. Маргарет Мичъл умира на 49 години, след като е блъсната от бързо каращо такси на няколко пресечки от дома си. 1987 - УМИРА ДАЛИДА, ИЗПЪЛНИТЕЛКА НА ФРЕНСКОЕЗИЧНИ ПЕСНИ. Истинското й име е Йоланда Джилиоти. Родена е през 1933 г. в Кайро в семейство от италиански произход. Изнася концерти в най-големите зали в света, пее в дуети с Шарл Азнавур и Ален Делон. В началото на 80-те години на миналия век продадените нейни албуми наброяват десетки милиони.", "date": "2019.05.03", "title": "Датата"}
{"url": "https://duma.bg/lyubomir-datsov-ikonomicheskata-aktivnost-namalyava-n191078", "text": "Не зная дали числата са рекордни, защото в годините преди 2008 г. имаше и по-големи излишъци, но всъщност не е толкова важна пропагандната стойност на съобщението, колкото икономическата. Възможно е едновременно с излишъка да сме свидетели на понижаване на икономическата активност, тъй като са намалели приходите от корпоративен данък и от данъка върху печалбата. Това заяви в ефира на БНР финансистът, бивш заместник-министър на финансите Любомир Дацов по повод отчетения от Министерството на финансите рекорден бюджетен излишък в края на април - над 2,678 милиарда лева.  Тези резултати показват, че в България все още има достатъчно високо потребление и икономическият растеж, макар и не чак толкова голям, колкото бихме искали. Абсолютно нормално е по това време и при тази икономическа обстановка да има излишък, каза финансистът. В същото време има значително увеличаване на текущите разходи, което не е добра политика. Те растат под формата на заплати, пенсии и субсидии за сметка на инвестициите, които създават добавена стойност в икономиката. Промените в наредбата за касовите апарати дава резултат и извади на повърхността обороти, които са били скрити, смята Дацов. В същото време Светослав Бенчев от БПГА заяви пред радио \"Фокус\", новите изисквания за касовите апарати ще създадат допълнителни проблеми на пазара на горива. Подумите му те пречат на конкуренцията. Въпросът е защо е необходимо данните за покупната или доставната цена на горивото да бъдат на касовата бележка. Няма подобен случай в Европейския съюз и извън него няма, смята още експертът.", "date": "2019.05.03", "title": "Любомир Дацов: Икономическата активност намалява"}
{"url": "https://duma.bg/mk-priema-predlozheniya-za-nagradata-hr-g-danov-n191057", "text": "Предложения за Националната награда \"Христо Г. Данов\", която се връчва за принос в българската книжовна култура през предходната година, се приемат до 20 май. Наградата е учредена през 1999 г. от Министерството на културата, Националния център за книгата и община Пловдив. Тя се присъжда по случай 24 май - Ден на славянската писменост и българската просвета и култура. Официалното връчване т.г. е на 14 юни в рамките на инициативата \"Пловдив чете\". Статутът на наградата и заявка за участие може да се намерят на сайта на МК.", "date": "2019.05.03", "title": "МК приема предложения за наградата \"Хр. Г. Данов\""}
{"url": "https://duma.bg/korabat-na-mechtite-n191067", "text": "Плаваме. Наоколо морето е безбрежно - навсякъде вода, синева, небето и водата се сливат в общ хоризонт и ние смятаме, че вървим към него. Хубаво е да плаваш към хоризонта - той изглежда все по-близо и е нужно още филия време и малко сол търпение да го достигнеш. Стискаш зъби, преживяш сухия хляб и се надяваш. Корабът е здрав. Въпреки вълнението, което приижда страховито вечер и после се оттегля на зазоряване, въпреки бурите и огромните вихрушки, издигащи стълбове вода и запенена стихия, въпреки всичката непредвидимост на суровата природа корабът следва уверено курса си, сякаш нищо не може да го разколебае, да го отклони от пътя. Не знаем името на капитана, само го наричаме с прозвища и всичките те са нежни, уважителни и стойностни - какъвто несъмнено е самият капитан. Минава време, търкулват се години, петилетки, десетилетия - океанът е все така безбрежен, корабът също изглежда още здрав, бурите идват и отминават, ала хоризонтът е точно толкова далече, колкото си беше в началото на плаването. И тогава ние, пасажерите на кораба, започваме да се съмняваме и да негодуваме - какво става? Нали уж се движим, при това съвсем прилично? Корабът беше като нов в началото, пълен с енергия и сила, още не е остарял и сега, три десетилетия по-късно, а едва пори вълните с няколко възела скорост.  Или капитана да са го сменили, без да разберем? Не е възможно, не сме слизали на сушата цели трийсет години, няма как да го сменят с друг. Или пък да е станал вътрешнокорабен капитански преврат и сега някоя друга, по-некадърна фуражка от обкръжението на стария моряк да управлява голямата ни лодка, но по друг курс и в друга посока? Нещо такова трябва да се е случило, защото усещането ни е, че се въртим в кръг, че хоризонтът е мираж, а единствената реалност сме самите ние, очакващите да пристигнем там, където е хубаво, за където сме тръгнали. Всъщност единственото истинско нещо е очакването, така ни се струва понякога, когато сухият хляб съвсем ни вгорчава. И после, скупчени на групи или гравитиращи около някаква нова надежда, поостарели на години, не и на мъдрост, пътниците установяваме, че този наш път няма крайна цел и спирка всъщност няма, защото сме зазидани в сянката на съдбите си, а това движение, което сме виждали, е бил потокът на времето край нас... Този кораб никога не е плавал, бил е фалшив, билетите, които платихме с нещастния си живот, нямат стойност. Дрейфувал е върху мечтите ни, въртял е перката, надувал е свирката, имало е рулеви, боцман, капитан, всичко е било налице, но никой никога не е възнамерявал да придвижва коритото напред. Просто са събрали парите от билетите ни, купили са си каквото им трябва за охолен личен живот  рисуват картини, събития върху илюминатора на времето, а витлото се вихри на място и образува вълни, бури и тайфуни; но всичко е бутафория за замазване на очите, всичко е измама. Защото никой не иска реалността да бъде виждана такава, каквато е. Далеч по-лесно е да формираш действителността според своята потребност. Тази работа се оказа не толкова трудна, особено когато си обожествен заради недостатъците ти, харесвани от всички. Когато народът драпа за пасажерски билет и борсовата му цена непрекъснато расте, няма значение дали корабът наистина плава. Важен е билетът; достатъчно е да се качиш на борда и вече си спокоен, че си хванал правия път, напипал си правилната посока. Остава ти само да чакаш, докато този плавателен съд, събрал телата и душите на цял един народ като ковчега на Ной, открие обетованата земя отвъд хоризонта - там, където цари справедливост, хармония и щастие.  Демокрацията се оказа такъв фалшив билет. Обстоятелствата показаха, че е еднакво лесно да формираш лъжовни мечти и асоциални деструкции в различни и теоретично напълно противоречащи си обществени системи; демокрацията убедително деконструира илюзията, че можеш да живееш собствения си живот волево, свободно и съзнателно, ако си позволил реалността да бъде подменена с илюстрации, а щастието - с лотарийна игра. И ако доброволно си се лишил от правото и способността да избираш сам боцмана, кормчията и капитана, пренебрегвайки фундаменталния факт, че корабът е твой. И не желаеш да знаеш посоката, щом друг те води, достатъчно ти е да гледаш и слушаш новините за изкуствените тайфуни, бури и шеметни водоскоци на морето - но без да излизаш на палубата или да се качваш на мостика, там е само за командния състав. В същото време (не)съзнателно да се заблуждаваш с откровено лицемерните внушения, че закотвеният кораб уж избягвал огромни водовъртежи, че плавал с най-бързия възможен ход, че хоризонтът е все по-близо; залъгваш се с какви ли не измамни щуротии, нямащи нищо общо с трагичната каютна действителност, в която си принуден да битуваш. Не е напълно ясно кой точно е виновен за всичко това - дали пасажерите с корабни билети като бонови книжки за масова интронизация, или капитаните, сменящи се един друг във въртележката на затворената си псевдоаристократична центрофуга. Има ли значение? Едните са отговорни за своята неморална наивност, че демокрацията е достатъчно хапче за успех, другите - за своя морален недостиг на човечност. Пасажерите живеят в измамното бъдеще, капитаните - в окраденото настояще. Познайте кой е по-добре.", "date": "2019.05.03", "title": "Корабът на мечтите"}
{"url": "https://duma.bg/multikulturalizmat-n191068", "text": "Сам по себе си мултикултурализмът като възможност за толерантно съвместно съществуване на народите и техните култури, на основния етнос с малцинствените групи в националната държава едва ли заслужава отрицателна оценка. Същото се отнася до възприемането на идеята на \"универсализма\" като многостранно развитие на обществата и личностите, като надрастване на расизма и ксенофобията. От древността живее надежда, че народите, подложени на експлоатацията и държавния терор, ще намерят в бъдеще решение на своите проблеми в лоното на едно \"вселенско братство\". Марксизмът също е изразител на такива въжделения. Още през ХIХ век за него равноправният съюз на свободните хора от различни етноси на планетата, взаимодействието на различните култури са синоними на освобождението на човека. В такъв смисъл би могло да се обобщи, че според марксизма общоевропейските ценности и култура се базират върху самостоятелното битие на националните култури, върху тяхното взаимопроникване и взаимодействия. И Ленин свързва общополитическия и общодуховния процес през своята епоха не с \"претопяване\" на оригиналното начало в националните култури (руската, например), а с тяхното пълноценно развитие и разцвет.  Този ход на осмисляне на политическия и културния развой претърпя основна промяна през двадесетте години на ХХ век и това е важно да се отбележи. Тогава получиха широко разпространение тоталитарните представи и практики, според които моделът, интересите, мощта на една-единствена държава с нейната култура (Германия) превъзхождат модела, интересите, мощта на останалите национални държави и техните култури. Известно е как завърши походът на тогавашните глобалисти - с победа над нацизма и възкресен живот на независимите национални държави в Европа и света. През втората половина на ХХ век \"блоковото\" устройство в света даде предимства на културите на водещите държави (САЩ, Англия или СССР) за сметка на националните специфики на държавите, присъединени към конкретния военно-политически блок. Но този диктат не беше безусловен! Макар и с известни уговорки националните култури намираха способи, за да се развиват. Стигаше се и до по-остри кулминации. Спомням си как първите признаци на подготвяния силен социален трус в Унгария от октомври 1956 г. (тогава карах студентските си години в Будапеща) открих в  поредица статии, публикувани в печата, че в Унгария се внедрява насилствено съветският модел, че се погребват националите качества и духовните традиции на унгарците. Истината обаче е, че въпреки подобни извращения, всъщност успоредно с тях, се реализираше връщане към корените на националния живот, към позитивите на националната държава и култура. Всички до този момент разгледани ситуации обаче могат да бъдат дефинирани само като прелюдия към действителния, негримиран днешен  мултикултурализъм, започнал летоброенето си през 90-те години на ХХ век. Победител в изтощителната \"студена война\", ликвидирал СССР и социализма в Източна и Централна Азия, световният неолиберализъм от края на ХХ век - с центрове в САЩ и Западна Европа - си повярва, че е в състояние на създаде империя на обновения капитализъм в световни мащаби, стъпвайки с желязна пета върху суверенитета на националните държави, върху самостоятелното функциониране на националните култури. Тази агресия трябваше да получи атестат на печеливша кауза, но без видимо използване на груби форми на натиск. Според замисъла от решаващо значение е националната държава, съответно нейната култура да възприемат собственото си деформиране, обезличаване и изчезване без особена съпротива, без зрелищно извиване на ръцете, с опиянението на наркоман.  От друга страна, показателно е, че взетият курс на ликвидиране на националните държави и националните култури под купола на преиначен и настъпателен мултикултурализъм колкото и парадоксално да е, намери доводите си в идеологемата, че \"залезът на Запада\" е стигнал крайната си точка, че съвременната европейска цивилизация е остаряла безвъзвратно, с изчерпана жизнена енергия, неспособна да се възражда и възпроизвежда, че по този начин се забавя катастрофално икономическият и финансов прогрес на Европейския съюз. И още, че само нов цивилизационен модел, който съумее да ликвидира центробежните сили на националното мислене и съществуване, ставайки вносител на свежа плът и силна кръв отвън, от изостаналите райони на планетата, е в състояние да \"излекува\" Европа, но Европа с друго, \"оварварено\" лице и участ, с друг, \"оварварен\" морал, с друг тип религиозни релации. Истината обаче е, че въпреки наличието на кризисни моменти в развитието на Европа, въпреки ръководните постове, които представители на мултикултурализма заемат в управлението на ЕС, нашият континент, който обхваща пространството от Ванкувър до Урал (руската култура я възприемам като част от европейската култура, докато терминът \"ЕвроАзия\" има главно географски и природни измерения), продължава да бъде най-жизнеспособният център на цивилизационните процеси в света, с най-висока скала на образованост и култура на бита, с неповторими и прекрасни паметници на културата. Отделните европейски държави раждат новите - с творчески заряд - идеи, тук се разработват новите технологии и тук се защитават най-определено ценностите на свободата, хуманизма, прогреса, принципите на независимостта, справедливостта и демокрацията. Така че Европейският съюз не случайно послужи за опитно зайче в ръцете на неговите зложелатели, за терен, върху който антиевропейските настроения и идеологии, под покривалото на мултикултурализма, подкопават, ликвидират материалните и духовните устои  на Европа. Ето някои от съвременните характеристики на днешния мултикултурализъм. На първо място, форсирано, антиисторическо разрушаване на националната държава под предлог, че е остаряла форма на управление, че спада към биографията на предишните три века. Акцентът - така ни убеждават - трябва вече да пада върху модерните междурегионални и междуконтинентални общодържавни и \"мултикултурни\" обединения и сливания (интегрирания) на националните култури през ХХI век.  На второ място, като следствие от гореописаното: унификация на европейския начин на живот; изскубване на националните традиции, както се скубе плевел; възпитаване на човека без памет; подмяна на националните ценности с имагинерни европейски ценности; създаване на стимулираща и \"приятна във всяко отношение\" среда за милионите емигранти. В резултат на това отмиране на Европа като християнската цивилизация чрез установяване на равноправие между християнството и придошлия отвън на вълни ислям; премахване на реликвите на националната, родовата и личната \"славна биография\"; смяна на цивилизационния код (специално за България безразличие и ожесточение спрямо славянската и православната ни единосъщност). На трето място, преждевременно и авантюристично премахване на държавните граници (с оглед и на безпрепятственото нахлуване на новите \"изцелители\" на ЕС); поставяне на общоевропейския интерес (разбирай, интереса на развитите страни!) над националния (и в законодателството е същото!); липса на механизми за защита на националното (на българското) производство от външния внос; превръщане на изостаналите бедни страни (тук спада и България) в пазар за стоки, произведени в развитите страни и др. На четвърто място, под флага на идеята за хармонично съжителство на хората в едно демократично общество отказ от водещата роля на доминиращия етнос и \"изравняването\" му с ролята на малцинствените групи в конкретната държава. По този път държавно-творческата функция на националната държава, на националната култура пропадат вдън земя. Днес вече берем плодовете на подобен подход в България: системно нанасяне на смъртоносни удари върху българския облик на образователната ни система; принизяване на оригинални приноси в българската история и литература; окарикатуряване или спестяване на сакрални събития като Баташкото клане или Руско-турската освободителна война; колебливо отношение на властта спрямо заповедта от Брюксел да сме готови да приемем за заселване значителен емигрантски контингент. В научни институти се субсидира от неправителствени организации писането и публикуването на истории на турската, еврейската, арменската и циганската култура у нас. Усим Керим става по-скоро патрон на циганската словесност, отколкото име с несъмнени заслуги в българския духовен свят. И Валери Петров го превръщат най-напред в еврейски писател, макар да е класик преди всичко на българската литература.  На пето място, мултикултурализмът отдавна не се съобразява със спецификите на произхода, местораждането и местоживеенето на хората от различни цивилизационни кръгове и раси. В началото теорията на мултикултурализма беше използвана - в интерес на едрия капитал - за внасяне на евтина работна ръка в Европа. Емигрантите населиха цели квартали на Лондон, Париж или Берлин, получиха жилища и социални помощи в модернизирани гета за чужденци. По-често пристигаха от предишни колонии на развитите държави: в Англия - индуси, африканци, азиатци от бившата Британска общност; във Франция - араби от Северна Африка и чернокожи от довчерашни африкански колонии; в Германия - стотици хиляди турски работници с техните семейства. Обещанията бяха, че в най-скоро време те ще се интегрират в немското, френското и английското общество, че ще възприемат безпроблемно културата на Запада, адаптирали се органично към обичаите, наследствата, духовността и стандартите на европейските държави, в които живеят и се трудят. Години по-сетне се оказа, че положението с емигрантите е взривоопасно. Те не само запазиха, но и пропагандират активно, с оръжия на фундаментализма, религиозната си вяра (Европа е осеяна с джамии, в които вярващите се учат, освен на всичко останало, и на \"изкуството\" на джихада); сепарираха се целенасочено от останалото население: заживяха с обида, че европейците се опитват да заличат националната им идентичност, да им наложат неприемливи за тях морални и обичайни норми, че заплащането на труда им е по-ниско от това на коренните жители, че са \"обслужващ\" персонал, останал без перспективи да се измъкне от блатото, в което са го вкарали богатите европейци; младите емигранти организираха свои \"затворени\" общества, склонни към враждебни действия, тероризъм и исторически реваншизъм.  За съжаление, вместо да си вземе урок, господстващата неолиберална класа през последните две-три години стимулира истинско нашествие на милиони емигранти в Европейския съюз, разпореждайки се всяка държава член да приеме задължителна квота емигранти за временно или постоянно живеене. Съвсем рядко става дума за политически преследвани люде, почти винаги - за трудова емиграция. Европа и без това е пренаселен континент. Но сега за първи път след Средновековието ставаме свидетели на ново преселение на народите в сравнително по-заможната Европа, което заплашва самото съществуване на европейската култура и цивилизация.  Това криворазбрано прилагане на мултикултурализма рано или късно (ако продължи преселението със същата интензивност) ще доведе до банкрут на днешната европейска цивилизация. В този план мултикултурализмът е извънредно опасно и вредно явление, особено когато се маскира като скитащ и извънредно толерантен \"пилигрим\" по европейските пространства. \"Пилигрим\", който разполага с достатъчно властови, военни, медийни и финансови ресурси, за да хвърли своя камък и наложи своята разрушителна и цинична сила срещу великата европейска цивилизация на Омир, Есхил, Сенека, Шекспир, Сервантес, Рабле, Толстой, Гьоте, Балзак, Шилер, Достоевски, Карло Гоци, Чехов, Ибсен, Мопасан, Бърнард Шоу, Анатол Франс, Томас Ман, Маяковски, Брехт, Михаил Булгаков или Дюренмат. Не, тази вакханалия не е хуманизъм, а израз на съзнателен или несъзнателен рефлекс Европа да се превърне в експериментално поле за кръстосване на расите, да бъде наказана и превърната в разпадаща се, второстепенна световна сила.   Според мен левите идеолози на Европа би трябвало първи да бият камбаната за тревога поради това злощастно състояние на нещата! А нерядко постъпват другояче, като заклети либерали. В края на краищата принудени сме да признаем: човекът, хората се раждат в определен район на земното кълбо не за да се \"спасяват\", разрушавайки други човешки общества и цивилизации, а за да се борят родното им огнище, край, регион, държава или континент да постигнат по-нормални условия за развитие и живот. Човекът не избира семейството и рода си, а ги заварва оформени, за него триадата личност - семейство/род - нация са неотменими ценности, които могат да се обогатят или да не се обогатят при срещата си със социалната и общочовешката идея (спектърът от проблеми на националната държава и култура тепърва предстои да бъде доизясняван от лявата мисъл).  Ясно е: лявата идея получава положителни импулси - и вчера, и днес, - когато отстоява интересите на трудовото мнозинство в нацията, но и когато е наясно, че не може едно национално мнозинство да бъде свободно, ако националните малцинства са потиснати и обезкръвени. И обратно, лявата идея губи своята същност и енергия, когато се съгласява интересите на мнозинството да бъдат жертвани заради прищевките на дадени малцинствени групи, които и без туй са прекалено задоволени, толерирани и рекламирани (имам предвид безцеремонното поведение на сексуалните малцинства и пакостите, породени от свързаната с тях Истанбулска конвенция).   Съединени европейски щати или Общоевропейски съюз на националните държави? Обезличаване и ликвидиране на националните култури под купола на ЕС или европейска култура, постигаща просперитет благодарение на взаимното общуване на самобитните национални култури? На тези дилеми всеки от нас вероятно има отговори. Дали са правилни или конюнктурно формулирани, това е въпросът на въпросите!", "date": "2019.05.03", "title": "Мултикултурализмът"}
{"url": "https://duma.bg/turtsiya-pokaza-elektricheska-bronemashina-n191061", "text": "Турската компания \"Отокар Отомотив\", част от холдинга \"Коч\", представи на 24 април новата си лека бронирана машина \"Акреп II\", която е с пълно електрическо задвижване. Електрическата бронирана машина е с модулна конструкция, има противоминна защита и може да носи различни бойни модули. Представената пред публика машина е с боен модул, производство на \"Отокар\", с 25-мм оръдие и картечница с калибър 7,62 мм. \"Акреп II\" се задвижва от електрически батерии, които захранват електромотор на всяко едно от колелата. Ще бъде създадена и хибридна версия на бронемашината с дизелов генератор. На компанията е поставена задача да подготви и двата варианта за серийно производство в рамките на една година.     ", "date": "2019.05.03", "title": "Турция показа електрическа бронемашина"}
{"url": "https://duma.bg/irina-specheli-nagradata-na-publikata-v-lints-n191059", "text": "Дебютният игрален филм на Надежда Косева \"Ирина\" спечели зрителите на XVI Международен кинофестивал \"Crossing Europe\" в австрийския град Линц, научи ДУМА от пресекипа на \"Арт фест\". Режисьорката получи лично Наградата на публиката в компанията на сина си Никола. \"Ирина\" участва в международния игрален конкурс заедно с още десет силни заглавия на млади режисьори от Централна и Източна Европа, повечето от които са били представяни в основните програми на престижни световни фестивали като Кан, Берлин и Венеция.", "date": "2019.05.03", "title": "\"Ирина\" спечели наградата на публиката в Линц"}
{"url": "https://duma.bg/nova-arfa-zvuchi-v-kartini-ot-edna-izlozhba-v-zala-balgariya-n191058", "text": "Нова арфа Salvi - Diana ще направи дебюта си със Софийската филхармония днес, 3 май. Италианският инструмент е сред най-добрите в света. Подбран лично от арфистката Весела Тричкова, той пристигна от Париж и вече е собственост на Софийската филхармония. Новата арфа ще е сред звездите на концерта \"Картини от една изложба\". В него ще прозвучат Концерт за цигулка, пиано и оркестър на Менделсон, Испанско капричио на Римски-Корсаков и Концертната фантазия \"Танци с Мусоргски\" на Александър Розенблат. Солисти са виртуозният пианист Дмитрий Рацер и талантливите братя Иво и Лъчезар Станкови. Дирижира Линус Лернер.", "date": "2019.05.03", "title": "Нова арфа звучи в \"Картини от една изложба\" в зала \"България\" "}
{"url": "https://duma.bg/osmi-filmov-den-na-mladite-zriteli-n191060", "text": "Европейската филмова академия и Международният кинофестивал \"София филм фест\" отправят покана към младите зрители, които за седма поредна година имат уникалния шанс да изберат носителя на Наградата на младата публика на Европейската филмова академия. На 5 май - Филмовия ден на младите зрители през 2019 г., Домът на киното в София, част от веригата на \"Европа Синемас\", ще бъде едно от местата в Европа, на което ще се прожектират трите номинирани филма. Всеки от тях ще бъде на разположение и в платформи за VOD за гласуване от страна на младите зрители, които нямат възможност да гледат филмите на кино в София. \"Групата\" (Норвегия-Швеция) - реж. Кристиан Ло, е забавен филм за млада група, която поема на щуро пътешествие през Норвегия, за да участва в Националния шампионат за рокмузика. Режисьор на \"Стари момчета\" (Великобритания-Швеция) е Тоби Макдоналд. Когато пламенната и красива Анес, дъщеря на новия учител по френски, пристига в градчето, животът на Амбърсън се преобръща с главата надолу. \"Боксьорката\" (Холандия-Белгия) е филм на Йохан Тимерс. Бо всъщност се казва Бодил и е кикбоксьорка. Тя обаче има избухлив характер, който не се харесва на родителите и съучениците й. Желанието й е да стане новата шампионка на Холандия. Входът за прожекциите е свободен.  Трите филма са избрани чрез процедура в два етапа. Първият включва селекцията на шест филма от международен екип. След това жури от бивши членове на младежкото жури, 13-14-годишни младежи, гледат шестте предложени заглавия и избират от тях трите номинации. В истинско европейско гласуване говорителите на журито ще предадат резултатите от съответната държава на живо чрез видеоконферентна връзка с Ерфурт (Германия). Там победителят ще бъде обявен на церемония, която ще се предава пряко на специален уебсайт - yaa.europeanfilmawards.eu. В него има допълнителна информация за номинираните филми и за градовете, участващи в гласуването.", "date": "2019.05.03", "title": "Осми филмов ден на младите зрители "}
{"url": "https://duma.bg/novozelandskite-vms-poluchavat-nay-golemiya-si-korab-n191062", "text": "ВМС на Нова Зеландия скоро ще получат най-големия си кораб - това е танкерът \"Аотероа\", който бе спуснат преди дни на вода в корабостроителницата на \"Хюндай\" в южнокорейския град Улсан, съобщава \"ФлотПром\". \"Аотероа\" ще замени досегашния танкер на ВМС \"Ендевър\", който е на въоръжение от 1988 г. Построяването му ще струва на новозеландската хазна 493 млн. американски долара.  \"Аотероа\" е бил заложен на 13 август 2018 г. и за по-малко от година вече е на вода, а окончателното му приемане в строя се очаква в началото на 2020 г. Танкерът е дълъг 166 м, широк 24,5 м, водоизместването му е 24 000 т. Той може да превозва 8000 т дизелово гориво и да зарежда едновременно два кораба. Освен това на борда му може да бъдат разположени до 100 души, включително 64-членен екипаж. Опреснителната установка произвежда до 100 т вода в денонощие, а на палубата на \"Аотероа\" е предвидено място за дванайсет 20-футови контейнера. На кърмата е разположена площадка за хеликоптер NH90. За разлика от други спомагателни кораби танкерът \"Аотероа\" е въоръжен, той има зенитен артилерийски комплекс \"Вулкан-Фаланск\" с шестцевно 20-мм оръдие.  \"Аотероа\" ще бъде използван освен за военни и за нуждите на полярните станции \"Мак Мърдо\" и \"Скот Бей\" в Антарктида, за които ще доставя хора и припаси. ", "date": "2019.05.03", "title": "Новозеландските ВМС получават най-големия си кораб"}
{"url": "https://duma.bg/yaponiya-uvelichava-obhvata-na-bregovite-si-raketi-n191063", "text": "Министерството на отбраната на Япония е обявило, че има намерение двойно да увеличи далекобойността на бреговите комплекси с противокорабни ракети, като я направи 400 км. Това съобщи ТАСС, като се позова на информация на вестник \"Санкеи Шимбун\". Целта е да се увеличил контролът на японската армия върху стратегически важни проливи в Източнокитайско море. През 2012 г. на въоръжение бяха приети брегови ракетни комплекси на фирмата \"Мицубиши\", които имат обхват от 200 км. Към момента те са разположени на остров Амамиосима в Източнокитайско море, а през 2020 г. ще бъдат разгърнати и на остров Мияко. Към 2023 г. тези ракети вече постоянно ще се базират на Мияко. Освен това през 2022 г. се очаква да бъде създадена и авиационна версия на ракетите на \"Мицубиши\", които да бъдат носени от патрулните самолети на японските ВМС. Според \"Санкеи Шимбун\" след увеличаването на обсега на действие на противокорабните ракети всички проливи до остров Тайван редовно са използвани от китайския военноморски флот, за да излезе от крайбрежните води в Тихия океан. В обсега на модернизираните ракети ще попадне и спорният остров Сенкаку или Дяоййдао, както е известен в Китай, който има претенции към него.", "date": "2019.05.03", "title": "Япония увеличава обхвата на бреговите си ракети"}
{"url": "https://duma.bg/polsha-podmenya-protivolodachnata-si-aviatsiya-n191064", "text": "Полша започна осъществяването на поредната част от мащабната си програма за модернизацията на въоръжените сили. Този път дойде ред на противолодъчната авиация. В края на април министърът на отбраната Матеуш Маровецки подписа договор с авиостроителната фирма PZL-Швидник, която е приватизирана от италианската компания \"Леонардо\", за покупката на четири противолодъчни вертолета с брегово базиране AW101 \"Мерлин\". Същите ще бъдат използвани и за търсене и спасяване в морето. Според блога bmpd.livejournal машините формално ще се водят произведени в полския завод, а реално ще се изготвят в Италия, в завода на \"Леонардо\". Договорът на стойност 430 млн. долара трябва да бъде изпълнен до края на 2022 г. Вертолетите ще бъдат произведени основно в противолодъчен вариант, но са поръчани и допълнителни модули, които позволяват да се използват в операции по търсене и спасяване. ВМС на Полша са имали намерение да закупят осем нови вертолета, които да заменят десетте стари съветски Ми-14. Но през миналата година по финансови съображения бройката е намалена на четири, с възможност в бъдеще да бъдат закупени още четири вертолета.  Първоначално полското МО е започнало преговори с три компании - двата завода с марката PZL - в Швидник и Миелец, който е собственост на \"Локхийд Мартин\", и \"Еърбъс Хеликоптерс\", при условие, че ще бъдат закупени осем машини. Конкуренти на \"Мерлин\" са били MH-60R на завода в Миелец и Н-225М \"Каракал\" на \"Еърбъс\". След промяната на условията на конкурса в него е останала само \"Леонардо\" с безалтернативния AW101 \"Мерлин\". Паралелно с този договор полските военни са подписали и офсетно споразумение с \"Леонардо\" на стойност 104 млн. долара. То включва създаването на лицензиран от \"Леонардо\" център по обслужването и ремонта на вертолетите AW101 на базата на местен авиоремонтен завод в Лодз. Италианската компания е задължена и да организира обучението на личния състав, който ще управлява и поддържа новите вертолети на ВМС.", "date": "2019.05.03", "title": "Полша подменя противолодъчната си авиация"}
{"url": "https://duma.bg/spyashtata-krasavitsa-v-kuklen-teatar-vesel-n191056", "text": "В съботния афиш на куклен театър \"Весел\", на 4 май от 11 ч. в НЧ \"Искра\" във Велико Търново, ще гостува спектакълът на ДКТ в Търговище \"Спящата красавица\" по братя Грим. Драматизацията и постановката са на Ивайло Марков, а сценографията и куклите - на Перет Агу-Сиккел (гост), музика Ценко Минкин. Оригиналните костюми са дело на Стефка Кювлиева, а хореографията е на Марианна Савова. Ролите изпълняват Мартина Нацкова и Милен Алексиев.", "date": "2019.05.03", "title": "\"Спящата красавица\" в куклен театър \"Весел\""}
{"url": "https://duma.bg/nostalgiya-po-balgarski-v-kartinite-na-ivaylo-dimitrov-n191048", "text": "Пловдивската галерия \"Възраждане\" показва   живопис \"Носталгия по български\" на Ивайло Димитров, която може да се разгледа до 20 май.  С новата експозиция на художника отново попадаме в живописен свят, който няма аналог в съвременния ни бездушен, невропатичен, \"глобален\" мир, където знаем всичко и от нищо не се интересуваме. Авторът рисува не живота, а битието, което носи и хумора, и смеха, и иронията, и заигравката с верското лицемерие и битовите подробности, и елементите на онази българска духовност и ценна първичност, която сме на път да погубим. И в същото време добрата, светла усмивка на картините ни възторгва и просветлява, посочва галеристката Краси Алексиева.  Ивайло Димитров е роден през 1967 г. в София. Завършва Художествената гимназия в София и Националната художествена академия, специалност \"Графика\" при проф. Галилей Симеонов. Има осъществени 15 самостоятелни изложби. Илюстрирал е две книги - \"Чудния свят на шахмата\" от Костас Царухас и стихосбирката на Мария Чомакова.", "date": "2019.05.03", "title": "\"Носталгия по български\" в картините на Ивайло Димитров "}
{"url": "https://duma.bg/platna-s-dah-na-salzi-i-usmivki-n191049", "text": "Йордан Кисьов е сред най-изявените художници на последните десетилетия. Той е смел експериментатор, търси неконвенционални изразни средства за своята голямоформатна живопис и за инсталациите, които прави.  В изложбата Йордан Кисьов събира работи от три свои проекта - \"Утаено време\" (използва истинска утайка от кафе), \"Пълно-празно\", или контейнери, и \"Между небето и водата\", където интересът му е съсредоточен в отраженията. През 2005 г. в същата галерия Кисьов показа някои творби от първите две теми. Както самият той казва, \"сега исках да направя по-цялостна изложба, като добавих нови неща, и ми се струва, че съм близо до желаното\".  Самият художник не се смята за концептуалист, тъй като го привлича по-скоро карнавалното, артистичното, онова, което е антитеза на сивотата и прозата в живота. \"Идеите ме връхлитат една след друга и няма как - трябва да съм във форма и да ги отразявам върху платното. Какво виждат зрителите в платната ми - едни виждат сълзи, други съзират усмивка\", казва авторът. Творбите може да се видят до 9 май в галерия \"Райко Алексиев\", ул. \"Раковски\" 125. Йордан Кисьов е роден през 1945 г. Завършва Художествената гимназия в София в класа на Димитър Арнаудов, а после монументална живопис във Факултета по изобразително изкуство към ВТУ \"Св. св. Кирил и Методий\".   ", "date": "2019.05.03", "title": "Платна с дъх на сълзи и усмивки...  "}
{"url": "https://duma.bg/svyat-blag-i-izpalnen-s-tishina-n191050", "text": "Тематична изложба по повод Деня на Земята подреди художникът Иван Христов-Грога в столичната галерия \"Европа\", ул. \"Леге\" 3. Почитателите ще се докоснат до магичната реалност на платната му, изпълнена с красота и спокойствие, до 18 май.  Грога е живописец, чиито творби се  характеризират с изключително фин рисунък и прецизност. Стилът му е определян като  хиперреализъм със сюрреалистичен привкус, друг път като магичен реализъм. Пейзажите му са изчистени, прецизно и търпеливо изрисувани, без излишни детайли или фриволни, натоварени с житейската философия на художника. Те рядко съдържат повече от един главен обект. Липсата на други акценти в творбите му се компенсира от  комплексната символика. Aвторът е известен с това, че създава изключително малък брой картини - 25-30 платна годишно. Това прави притежаването и докосването до творбите му още по-ценно. Но не само лимитираното им количество е атестат за ценността им. Картините на Грога са белязани и с качеството на висшия пилотаж в изобразителното изкуство. Светът на художника е благ и изпълнен с тишина. Далеч от проблемите на забързаното и нервно всекидневие, той предлага измислена реалност, изпълнена с красота и спокойствие. И в реалността, и в творчеството си Грога живее близо до природата и далеч от суетата на  цивилизацията.  Роден е на 27 февруари 1942 г. в Думници, Габровско. Завършил е ВТУ \"Св. св. Кирил и Методий\", специалност \"Плакат\". От 1980 до 2006 г. е преподавател по рисуване в Средното  художествено училище в Трявна. Живее и работи в родното си село Думници. Има реализирани редица общи и самостоятелни изложби в страната, участия в множество пленери и е дългогодишен участник в Международното биенале на хумора и сатирата в Габрово. Творби на автора са изложени в много галерии и частни колекции у нас и по света. ", "date": "2019.05.03", "title": "Свят, благ и изпълнен с тишина"}
{"url": "https://duma.bg/novi-imena-n191052", "text": "Тя е млада, красива, с фигура, подходяща да дефилира по модните подиуми. Но нея много повече я вълнуват думите и писането - това е пътят й в живота. 35-годишната Хелга Флатлан е новата скандинавска литературна звезда. Тя спечели най-големите литературни награди за дебют в Норвегия с първия си роман \"Остани, ако можеш. Замини, ако трябва\", разказващ за бунта на четирима младежи срещу спокойния и сигурен свят, в който живеят. С втория си роман - \"Всеки иска у дома. Никой не желае да се върне\", младата писателка затвърди позициите си като едно от горещите нови имена в съвременната европейска проза.  \"Всеки иска у дома. Никой не желае да се върне\" (издание на \"Персей\", превод Ростислав Петров) разказва за младата Юлие, която понася тежко загубата на брат си, убит в Афганистан заедно с приятелите си Кристиан и Трюгве. Смъртта на Таряй води до пълната разруха на семейството им, което отдавна страда от липса на комуникация и взаимно разбиране. Парадоксално, но неговата смърт дава шанс на Юлие да осъществи мечтите си.   \"Всеки иска у дома. Никой не желае да се върне\" е вълнуващ роман за човешката способност да се превъзмогне дори най-жестоката болка и загуба в името на живота. Хелга Флатлан пише на езика на младите хора и откровено посочва причините, които им пречат да изразят себе си. Как си обяснява успеха на норвежката литература по света: \"С това, че не се занимава с регионални проблеми, а се интерпретират неща, които вълнуват хората по света. Истината е, че криминалната литература извърши основния пробив навън и автори като Том Егеланд и Ю Несбьо станаха световни писатели, които са четени и обичани в много държави. Те успяха да прокарат пътя и на други автори, от други жанрове. Сега в Норвегия например са особено популярни романите с автобиографични елементи.\" Хелга още пази спомен за България отпреди 4 години, когато дойде за премиерата на първия си роман. \"Видях прекрасни неща - природа, исторически забележителности в София и страната, срещнах се със страхотни хора. Кухнята ви е невероятна, опитах много вкусни неща. Но най-приятни за мен бяха срещите с хората - много мило и с голямо внимание ме посрещнаха в Ловеч, Троян, Велико Търново и Пловдив. А от прозореца ми в хотела във Велико Търново се откриваше уникална гледка към съседните хълмове и крепостта Царевец. Ловеч е очарователен, а Пловдив е наистина забележителен град.\"", "date": "2019.05.03", "title": "Нови имена"}
{"url": "https://duma.bg/lavitsa-n191051", "text": "\"КРЕАТИВНОСТ\" от Михай Чиксентмихай издава \"Хермес\" в превод на Ивинела Самуилова. Според автора в процеса на създаването на нова идея или продукт неминуемо се забелязват условията за поток. Книгата се основава върху интервюта с видни представители от различни сфери на живота. Тя започва с описание какво представлява творческият процес, разглежда работата и живота на творческите личности и завършва с предложения как да внесем повече креативност в живота си. Целта на автора е да покаже, че творческите постижения са резултат на синергия между дългогодишен упорит труд и много други фактори, а не просто плод на въображението или внезапно просветление. \"АЗ СЪМ ПИСАТЕЛ\" публикува в ново издание \"Ентусиаст\". В книгата, която прилича повече на игра, отколкото на скучен учебник, оживяват великани и се будят омагьосани принцеси, разбиват се кораби, детективи търсят улики, а индианци потеглят на бой. Тя ще помогне на децата да разберат как се появяват идеите за бъдещите книги. Ще ги научи да бъдат наблюдателни, да търсят и виждат нещо ново и необикновено в привичното и познатото. Насочващите въпроси, увлекателните задачи и пъстрите картинки ще бъдат допълнително улеснение за младите творци. Първият и най-важен съвет към малчуганите е да пишат много, за да тренират уменията си.   \"ЛАБИРИНТЪТ НА ПОРАСТВАНЕТО\" от Лиса Дамур издава \"Изток-Запад\". За много родители тийнейджърският период на децата им се превръща във влакче на ужасите. Като че някой е подменил детето им с непознато, непредсказуемо и често неприятно същество, с което не могат да намерят общ език. Д-р Дамур черпи от десетилетния си опит като психотерапевт, за да разкрие седемте прехода на развитието на момичетата към зрелостта - раздялата с детството, бунта срещу родителския авторитет, обуздаването на емоциите, навлизането в света на романтиката, грижите за себе си... Като описва реалистични сценарии, книгата дава отговори на множество родителски въпроси.  \"УБИЙСТВОТО Е ВСИЧКО\" от Антъни Хоровиц издава \"Еднорог\" в превод на Зорница Русева. Това е смел експеримент, в който измислица и реалност се преплитат по съвършен и трудно разграничим начин. Написана интелигентно и непредсказуемо, книгата държи в напрежение и задава въпроси, чиито отговори излизат отвъд сюжета - може би описаните събития и хора съществуват в действителността? Разказът се води от първо лице, а биографичните елементи, свързани с героя, съответстват на живота на автора. Неизбежно читателят се пита докъде стига реалността и къде започва вихреният танц на въображението на Хоровиц.", "date": "2019.05.03", "title": "Лавица"}
{"url": "https://duma.bg/taynite-na-chehov-v-93-nepoznati-pisma-n191053", "text": "\"Майка ни е съгласна да закърпи не само ризите, но и черния ти дроб. Изпращай. Пари за тая работа не трябват, тъй като у нас има много парцали. Мама роптае срещу теб, че не й пишеш.\" Тези няколко изречения също са част от огромното литературно наследство на великия писател и драматург Антон Павлович Чехов. Не са от разказ или пиеса, но са пример за неподражаемата му словесност и чувство за хумор, пъхнати в пощенски плик и адресирани до неговия брат Александър. 93 неиздавани досега у нас писма на класика до 13 негови близки и приятели стават достояние на българския читател във впечатляващия сборник \"За писането. Кореспонденция\", излязъл от печат с логото на издателство \"Лист\". Подборът и преводът са дело на Петрана Пасева, а корицата - на Костадин Кокаланов. Известно е, че Антон Павлович пазел грижливо всички получени писма, събирал ги е в отделни папки и е следял да не се загубят. Дори са го упреквали, че е по-нехаен към собствените си разкази, отколкото към чуждите писма. С днешна дата писмата, изпращани от Чехов, са безценен извор за живота и творчеството му. 19 от писмата в сборника са до Александър Чехов и покрай описанията на случки от всекидневието са засегнати също литературата и литературният труд. Много от Чеховите изказвания, предизвикани най-често от братовото му бохемство и безхарактерност, впоследствие се превръщат в крилати фрази: \"Литературата е труд\", \"Краткостта е сестра на таланта\", \"Сюжетът трябва да бъде нов, а фабула може и да няма\", \"Езикът трябва да бъде прост и изящен\" и т.н. Избраната колекция включва и писма до писателките Лидия Алексеевна Авилова и Татяна Лвовна Шчепкина-Куперник и актрисата Вера Фьодоровна Комисаржевска. Първата дама е смятана за сродна душа на Антон Павлович. Фактът, че след неговата смърт тя изисква от сестра му всичките си писма до Чехов, след което ги изгаря, води изследователите до предположението, че именно тя е голямата му любов. Куперник на младини е актриса, а след това става писателка и преводачка, Вера Комисаржевска пък е първата изпълнителка на ролята на Нина Заречная в \"Чайка\". В част от писмата авторът на пиесите \"Чайка\", \"Три сестри\" и \"Вишнева градина\" споделя грижите си като стопанин на имението Мелихово, а от други личат усилията му на лекар в борба с холерата. \"Като цяло, лятото не беше много весело и заради проклетата холера. Отново съм участъков лекар, отново лекувам холерата, лекувам амбулаторните, посещавам лечебните пунктове и пътувам по злачни места. Нямам право да изляза от къщи даже за два дни. В моя участък холера още няма\", пише той от Мелихово до Лейкин на 4 август 1893 г. Изданието на \"Лист\" позволява на широк кръг читатели да открият тези и други детайли от живота на писателя, които той самият откровено дава за себе си. А съставителката на сборника Петрана Пасева ги определя не просто като \"упражнение по стил\", а като упражнение по почтеност.", "date": "2019.05.03", "title": "Тайните на Чехов  в 93 непознати писма "}
{"url": "https://duma.bg/maystori-na-pianoto-iznasyat-klavirni-retsitali-v-ndk-n191046", "text": "Три клавирни рецитала със заглавие \"Майстори на пианото\" на утвърдените пианисти, концертиращи по целия свят, организира Националният дворец на културата през май и юни. Марко Теца (Италия) ще слушаме на 31 май, Сергей Редкин (Русия) на 7 юни и Иван Янъков (България) на 14 юни. Началният час е 19 ч., а мястото - кино \"Люмиер Лидл\". Концертите ще предложат различна интерпретация, стил и чувствителност на произведения от романтичната епоха и тази на XX век. В програмите и на тримата музиканти ще бъдат включени творби от полския композитор Фредерик Шопен, а в подбора на останалите пиеси е заложено на творби от Чайковски, Прокофиев, Лист, Вагнер (в транскрипция на Лист) и Стравински.  Интензивната концертна дейност на Марко Теца го води в най-известните концертни зали по света и до сътрудничество с едни от най-добрите музиканти. След завършване на обучение и по цигулка и оркестрово дирижиране работата му го свърза с много ансамбли и оркестри в Европа, Азия, Америка и Африка. Диригентът Теца владее огромен репертоар - от барок до съвременна музика, включително от оперния жанр. Той е редовен професор по пиано в Консерваторията \"Педроло\" във Виченца, Италия, и ръководи майсторски класове по целия свят. Роден през 1991 г. в Красноярск, Сибир, Сергей Редкин завършва Санктпетербургската консерватория \"Н. Римски-Корсаков\" в класа на проф. Александър Сандлер с докторска степен през 2017 г. Печели многобройни награди от международни клавирни конкурси и наред с това е талантлив композитор. През 2016 г. Валерий Гергиев го кани за солист на поредица концерти заедно с оркестъра на Мариинския театър. Международната кариера на Редкин включва изяви в Парижката филхармония, Бруклинската музикална академия (Ню Йорк), Аудиторио насионал в Мексико, Мюнхенската филхармония. Сергей концертира освен в Москва и Санкт Петербург, в Германия, Австрия, Франция, Полша, Финландия, Швеция, Белгия, Израел, Португалия и др. Пианист и диригент, Иван Янъков изнася концерти в над 30 страни в Европа, Азия и Северна Америка. Свирил е като солист на редица оркестри и е имал изяви в Токио Метрополитен артс център, Китара хол в Сапоро, Кадоган хол и Сейнт Мартин ин дъ фийлдс в Лондон, Сити хол в Хонконг, Окинава конвеншън център в Япония. През 2001 г., като победител в конкурса \"Artists International Series\", е спонсориран за самостоятелен дебютен рецитал в световноизвестната Карнеги хол в Ню Йорк. През последните две години редовно се представя пред многохилядна публика и в Китай. Свирил е камерна музика с членове на Лондонската филхармония.", "date": "2019.05.03", "title": "Майстори на пианото изнасят клавирни рецитали в НДК"}
{"url": "https://duma.bg/mesechinka-pravi-u-nas-svetovna-premiera-na-noviya-si-album-n191047", "text": "\"Месечинка\" - групата, която през 2018 г. спечели престижната награда \"Фонограм\" (унгарските \"Грами\") за най-добър етно албум, се завръща в България за два концерта. Страната ни ще бъде първата, в които тя ще представи новия си албум \"Stand into the Deep\". На 18 май в \"Mixtape 5\" в София и на 19 май в бар \"Конюшните\" в Пловдив публиката ще има възможност да се потопи в силно контрастното и психеделично звучене на международния проект, научи ДУМА от Елена Пенева. Подготвян през последните две години, новият албум на групата продължава пътешествието в света на сънищата, започнато с предишния им запис \"Awake in a Dream\", спечелил им международното признание на публиката и нестихващото одобрение на критиката.  Първият сингъл от албума - \"Приспивна песен/Lullaby\", и клипът към него излязоха преди няколко месеца, а сега българската публика първа може да чуе и новата песен, канеща да видим смъртта по нов начин - \"Looking at my Death\".  Създадената през 2009 г. от Аннамари Ола (вокал, флейта) и Емил Билярски (клавишни, китара) група успява с постоянство да затвърди международните си позиции на една от най-успешните унгарски формации, изнасяйки концерти в цяла Европа, Русия, САЩ и Канада. Специфичните им композиции и обработки на унгарски, испански, руски, цигански и български народни песни са ключови за разпознаваемостта на \"Месечинка\". Почитателите на проекта ще се насладят на визуалното и звуковото представяне на неосъзнатите връзки между традиционните форми на изкуството на различните европейски народи на 19 май в Пловдив. \"Месечинка\" е звуковата част от проекта \"Европа Психеделика\" на фондация \"Метаарт\", който е част от официалната програма на \"Пловдив - Европейска столица на културата 2019\". Групата, чиито членове са с български, унгарски и полски корени, е позната със способността да смесва особеностите и чара на музиката от страните в Централна и Източна Европа в модерен и емоционално въздействащ музикален продукт. Заедно с групата на сцената ще бъде и Гергана Димитрова-Belonoga - певица от \"Мистерията на българските гласове\" и \"Ева квартет\", инструменталист и композитор.  \"Месечинка\" празнува 10-годишнина от своето създаване с новия си албум \"Stand into the Deep\", чиято световна премиера ще бъде в България. В същото време, съвсем наскоро основателят на групата Емил Билярски пусна и клип по своя нова песен. Първият му самостоятелен албум \"Само сам знам\" беше представен през 2017-а в \"София лайв клуб\". \"Месечинка\" са Аннамари Ола (вокал, саз), Емил Билярски (клавишни, китара), Ференц Шомоди (бас, контрабас), Давид Кроликовски (барабани, перкусии). \"Месечинка\" очарова публиката и я въвлече в екстатично преживяване... виртуозен сблъсък на източноевропейската и латинска музика, където кръгови ритми и пленяващи мелодии вибрират в психеделични светове. Вокалният магьосник е Аннамари Ола - самодива, танцуваща боса, докато гласът й лети далеч ту с пърхащо вибрато, ту с изострен гърлен тон. Изхождайки от настроението на публиката, групата би се представила прекрасно на сцените на големите световни фестивали\", отбелязва \"Дегендорфер цайтунг\". \"Awake in a Dream\" ни води в огнен, мистичен, източен свят, на границата на реалността и съня\", пише \"NOW Magazin\".", "date": "2019.05.03", "title": "\"Месечинка\" прави у нас световна премиера на новия си албум"}
{"url": "https://duma.bg/sofiya-mono-v-parka-na-voennata-akademiya-n191045", "text": "Деветото издание на фестивала на моноспектаклите \"София моно 2019\" ще се състои от 1 до 9 юни на обичайното му място - в уютния парк на Военната академия \"Г. С. Раковски\" в София, научи ДУМА от Радост Пенева, експерт ВО. Организаторите на събитието - Продуцентска къща \"Артишок\" и Столичната община, ще посрещнат подобаващо верните фенове на театъра под открито небе, веднага след края на театралния сезон. В рамките на девет дни на едно място ще видим някои от най-качествените моноспектакли и любопитни театрални постановки от афиша. Силен старт ще даде \"Променяне\" - първият моноспектакъл на Йоана Буковска-Давидова, драматизация по книгата \"Промяна\" на актрисата Лив Улман (1 юни). Следват топ спектаклите \"Черното пиле\" на Мариус Куркински (5 юни) и хитът на Театър 199 \"Чамкория\" с участието на Захари Бахаров (3 юни). Това ще са последните изигравания на тези спектакли преди лятната ваканция. За първи път на сцената в парка ще гостува постановката на Народния театър \"Иван Вазов\" \"Любовникът\" с Деян Донков и Радина Кърджилова (6 юни). Александър Кадиев и Мариан Бачев имат главни роли в забавната комедия \"Аз, досадникът\" (2 юни). В последната вечер ще станем свидели и участници в нетрадиционния спектакъл \"Сън в лятна нощ\", който се играе без сцена, около публиката, и ще бъдем изцяло в ръцете на актьорите от Казанлъшкия театър (9 юни). В традиционната киновечер ще видим премиерния филм с режисьор Камен Донев - \"Уют\" (4 юни). Любимият актьор ще ни забавлява и с моноспектаклите си \"Възгледите за Народното творчество\" и \"Възгледите за Народната просвета\" (7 и 8 юни). Билетите се продават в мрежата на Ticketportal.bg на цени от 10 до 40 лв. според датата и мястото. Може да се купят и от билетния център в НДК, билетната каса на \"Арена Армеец\" и др. Началният час на вечерните представления е 21 ч. Тази година в рамките на \"София моно\" ще има повече детски дневни съпътстващи събития, които ще започват от 13.30 ч. и ще са с вход свободен. В парка на Военната академия малки и големи приятели на театъра ще се забавляват с богата куклено-театрална, театрална и литературна програма, в която деца ще играят за деца, писатели ще се срещнат с читатели... Малките зрители ще имат удоволствието да гледат \"Бременските музиканти\" на куклено-театралната школа за деца \"ГлухАртчета\". След което ще може да се включат в Работилничка за кукли (1 юни). Откъси от \"Сън в лятна нощ\" ще представят деца от театралната школа и фондация \"Ведна\" (2 юни). Малки и големи ще могат да се включат в разходка по пътя на книгите в \"Библиотека за всеки\" (4 юни). Среща дискусия с писателката Юлия Спиридонова и нейните романи \"Тина и половина\", \"Графиня Батори\", \"Макс\" и \"Кронос, тоя нещастник\" ще съберат тийнейджъри на 5 юни. \"Обърканото стихотворение\" представят ученици от II клас на 38 ОУ \"Васил Априлов\" (6 юни). Зрелищен спектакъл и работилница със сапунени мехури - без думи, в които ще се включат и малчугани от Асоциацията на родителите на деца с увреден слух, ще има на 8 юни. Фестивалът е част от Календара на културните събития на Столичната община за 2019 г. и се осъществява с подкрепата на НФ \"Култура\" - програма \"Публики\".", "date": "2019.05.03", "title": "\"София моно\" в парка  на Военната академия"}
{"url": "https://duma.bg/rumanski-hudozhnitsi-tvoryat-na-plener-v-balchik-n191055", "text": "Румънски художници творят на пленер в архитектурно-парковия комплекс \"Двореца\" в Балчик, съобщават от държавния културен институт. Творческата среща е част от проекта \"Съвременни художници на Балчик\", иницииран от Elite Art Club UNESCO. Партньор е културният център \"Двореца\". Осемте живописци ще представят своите интерпретации в отворено творческо ателие на 5-6 май. Платната ще бъдат изложени в работните лоджии на вила \"Сюита\". Предстои те да бъдат показани и в галерия \"Elite Art\" в Букурещ.", "date": "2019.05.03", "title": "Румънски художници творят на пленер в Балчик"}
{"url": "https://duma.bg/natsionalen-pregled-na-uchenicheskite-duhovi-orkestri-n191054", "text": "Вършец е готов да посрещне участниците в XII Национален преглед на ученическите духови оркестри и мажоретни състави, съобщи кметът на курортния град Иван Лазаров. Прегледът започва на 4 май с дефиле на оркестрите по главната улица \"Република\". След това на открита сцена пред читалище \"Христо Ботев\" ще започне концертна програма с изпълнения от всички духови състави. На 5 май след ново дефиле ще бъде дадено начало на конкурса. Победителите ще получат награди, осигурени от общината във Вършец.", "date": "2019.05.03", "title": "Национален преглед на ученическите духови оркестри"}
{"url": "https://duma.bg/spektakli-ot-programata-na-teatar-azaryan-patuvat-iz-stranata-n191043", "text": "Пътуването за спектаклите, които се играят на сцената на Театър \"Азарян\", започва с гостуване на \"Животът е сън\" на фестивалната платформа за млад театър \"Тара-ра-бумбия\" в Благоевград. Театралният маратон ще продължи от 10 до 19 май. Той ще премине под знака на 100-годишния юбилей на Драматичния театър \"Никола Вапцаров\", научи ДУМА от Мария Йоцова. Носителят на \"Икар\" за \"Водеща мъжка роля\" Боян Арсов ще влезе в ролята на Сехизмундо, за да пречупи реалността през призмата на сънищата - на 12 май в \"Животът е сън\" в Благоевград.  Седмица по-късно театралната постановка \"Апарт\" се присъединява към фестивала. Документалният спектакъл е вдъхновен от разкази и интервюта от сборника \"Артисти със сребро в косите\". Младите актьори Надя Керанова, Севар Иванов, Бориса Сарафова, Антъни Пенев, Димитър Крумов и Петя Бончева ще си говорят за живота и смъртта, за вечната любов... към театъра - на 19 май, когато спектакълът ще закрие фестивала \"Тара-ра-бумбия\" в Благоевград. Следващите дати, на които може да се гледа постановката, са 15 май, когато \"Апарт\" гостува в програмата на \"Нова българска драма\" в Шумен, и на 20 май в ДКТ \"Константин Величков\" в Пазарджик. \"Кой прибира сутрин звездите?\" е въпросът, чийто отговор търсят режисьорката Мария Банова, Димо Стоянов и група \"П.И.Ф.\". С помощта на Иван Велков (китари), Христо Михалков (бас) и Мартин Профиров (барабани) Димо ще преведе публиката през различните етапи от живота си - на 14 май в зала 1 във Фестивалния и конгресен център във Варна. Едно от най-успешните представления в Театър \"Азарян\" на младата режисьорка Анастасия Събева - \"Кралят Елен\", ще зарадва деца и възрастни извън столицата. Приказният спектакъл по текстовете на Карло Гоци е топла, емоционална история, която ще ни заведе на пътешествие в измисления град Серендипо - на 27 май в ДТ \"Никола Й. Вапцаров\" в Благоевград. Същия ден може да се пренесем от едно място на друго с машина на времето от \"Цикадите\". В постановката мъж и жена ще се срещнат в междинно пространство - между живота и смъртта. Точно тогава миналото оживява... - на 27 май в новото място за култура и изкуство в Пловдив - \"Склад\". ", "date": "2019.05.03", "title": "Спектакли от програмата на театър \"Азарян\" пътуват из страната"}
{"url": "https://duma.bg/a-zashto-ne!-n191042", "text": "Отново се зададоха избори - най-напред европейски, после парламентарни, местни, и отново се заговори за купуване и продаване на гласове. И отново ни се внушава, че не са хубави тия работи. Искам да се разгранича от всеобщото мнение и най-отговорно да заявя, че аз съм ЗА купуването и продаването на гласове! Ще се аргументирам защо. Да погледнем първо купувача. Какво прави той, раздавайки 30, 50 или 100 лева за глас? Откъдето и да го погледнеш, по този начин той си прави своята предизборна агитация!  Един кандидат обещава преди изборите, че ще ремонтира училището в селото, друг кандидат дава пари.  Един обещава, че ще закърпи улиците, друг дава пари.   Един обещава, че ще оправи водопровода, друг дава пари. Е? На обещания, дами и господа, сме се наслушали! Какво ли не са ни обещавали?! Та то Швейцария на Балканите ли не беше, та то незабавно и несимволично повишение на доходите ли не беше?! Имаше и едни осемстотин дни… Обещания, обещания и после - нищо! А тук човекът ти дава реални пари веднага, на часа. Както се казва - кеш, в брой и на ръка! Защо онзи, който ти се хили от плакатчето и най-нагло те баламосва, че ще направи н`ам к`во си, да е почтен, а този, който ти мушва в шепата сгъната стотачка, да е престъпник? Нещо не мога да разбера логиката... Толкова за купувача.  Сега да поразсъждаваме за продавача. На него много отдавна му е безразлично кой ще го лъже и краде, след като работата в крайна сметка все до лъжи и крадене опира. Така че, ако успее да вземе овреме някой лев - какво лошо има? Народната поговорка казва, че да откраднеш от айдук, не е грях. А когато айдукът сам ти бута парите в ръката, то си е направо грях да му ги откажеш! Това - първо. Второ - давайки гласа си за тоя господин, ти му правиш услуга, нали така? Е, защо, ако му налепиш плочки в банята или ако му ремонтираш джипа - имаш право да вземеш пари, а ако гласуваш за него - нямаш? И тука нещо не разбирам логиката... Както казваше един бивш политик в друго време и по друг повод - нали сме пазарна икономика? Търсене - предлагане. Пито - платено. Или в случая гласувано - платено. И накрая… Принудиха българина да си продава къщата, колата, телевизора. Принудиха го да си продава здравето. Принудиха го да си продава съвестта. Душицата да си продаде го принудиха! А сега изведнъж го укоряват за това, че си продава гласа! Откъде, накъде?! Ами, че то друго не му е останало, бе хора! ", "date": "2019.05.03", "title": "А ЗАЩО НЕ?!"}
{"url": "https://duma.bg/zaharta-v-chaya-vloshava-vkusa-n191034", "text": "Експерти от лондонския Юнивърсити колидж и университета на Лийдс отбелязват, че добавянето на захар не само не прави чая по-вкусен, но и не е от полза за здравето. За целите на изследването учените са направили експеримент с 64 мъже, свикнали да пият всекидневно подсладен чай. Участниците са били разделени на три групи, които трябвало постепенно да намалят захарта в напитката, да я откажат отведнъж или да продължат да я пият подсладена. След едномесечен период на наблюдение специалистите установили, че при участниците от групите, които трябвало да ограничат или да откажат захарта, това не се е отразило върху удоволствието от пиенето на чай. Британските здравни власти препоръчват всекидневно да се консумират не повече от седем чаени лъжички добавена захар. Поклонниците на сладките неща на Острова обаче употребяват почти два пъти повече захар от препоръчителния лимит. Според авторите на проучването хората лесно могат да се погрижат за здравето си, отказвайки се от добавянето на захар към чая.", "date": "2019.05.03", "title": "Захарта в чая влошава вкуса"}
{"url": "https://duma.bg/shefat-na-sadiite-gi-pohvali-i-zashtiti-n191033", "text": "БФС похвали работата на съдиите през сезона. Ръководителят им Йордан Сталев призна само за 2-3 груби грешки, но по думите му това е напълно нормално. Председателят на съдийската комисия обаче пропусна да признае, че реферите са най-обсъжданите действащи лица почти след всеки мач. Той посочи, че няма притеснения за оставащите важни мачове до края. \"Минаха 33-34 кръга (всъщност са 31) по 7 мача, сметнете колко мача са. Имаме 2 или 3 по-основни съдийски грешки. Съдиите се справят на нивото, на което трябва да са. Ако погледнем реално на нещата и приемем, че аз съм треньор на съдийския отбор, а те (треньорите) водят клубни отбори, досега година и 2-3 месеца не съм казал лоша дума срещу тях, не съм ги критикувал. Ако реша, мога да го направя, но не ми е работа. Всеки трябва да се занимава с това, от което разбира. Те не трябва да се бъркат в нашата работа\", заяви Сталев. По думите му треньорите и съдиите трябва да продължат напред, \"без да се нападаме и без да търсим каквото и да било, защото, ако тръгнем да го търсим, ще го намерим навсякъде. Първенството ще завърши по добър начин и всеки ще заеме мястото, което заслужава\", добави Сталев. Той е бивш елитен съдия, който е ръководил само 41 мача от 1996 до 2005 г. Сталев е бил и дългогодишен главен счетоводител на МБАЛ \"Пловдив\". В интернет има негови снимки с фланелка на автентичния ЦСКА. Последният голям скандал беше с рефера Петър Костадинов, който свири ужасно в реванша за купата между ЦСКА-Сф и Ботев Пд (3:3). Тогава той изгони двама от \"канарите\" и свири несъществуваща дузпа за \"червените\", с която те изравниха общия резултат до 5:5. В крайна сметка с двама играчи по-малко Ботев стигна до 3:3 в реванша и така се класира за финала. Преди мача \"бултрасите\" обявиха, че Костадинов и цялото му семейство са фенове на ЦСКА. След срещата на \"Армията\" заваляха шеги, че \"момчетата на Любо Пенев са се подиграли с труда на съдията\".", "date": "2019.05.03", "title": "Шефът на съдиите ги похвали и защити"}
{"url": "https://duma.bg/opitvat-da-razkriyat-dnk-koda-na-da-vinchi-n191035", "text": "Двама италиански експерти трябва да извършат ДНК анализ на коса, която според тях може да е принадлежала на Леонардо да Винчи. Кичурът е намерен в частна колекция в САЩ и ще бъде показан за първи път в музея Ideale Leonardo da Vinci във Винчи (тосканският град, където е роден художникът). \"Открихме от другата страна на Атлантическия океан кичур с историческа маркировка Les Cheveux de Leonardo da Vinci. Тази изключителна реликва ще ни позволи да търсим ДНК\", уточниха Алесандро Вецоси, директор на музея, и Агнесе Сабато, президент на фондацията \"Леонардо да Винчи\". През 2016 г. двамата експерти, които са куратори на изложбата \"Леонардо на живо\" в музея Ideale, обявиха, че са идентифицирали прекъсната родствена линия от полубрата на гениалния художник - Доменико, от 35 мъжки потомци, живели предимно в района на Тоскана. \"Тази реликва е това, от което се нуждаехме, за да направим историческите си изследвания още по-солидни от научна гледна точка\", убеден е Сабато. \"Планираме да извършим ДНК анализ и да го сравним с потенциални живи потомци на Леонардо, както и с костите, открити в погребенията на Да Винчи, които сме идентифицирали през последните години\", добави специалистът. Изследването на ДНК на Да Винчи може също да разреши противоречия относно \"неговите предполагаеми останки в гробницата в Амбоаз, Франция\". Първоначалното погребение на художника е в параклиса на Сен Флорентин в Шато д`Амбоаз в долината на Лоара във Франция, но то е разрушено по време на Френската революция. Костите са преместени оттам и погребани в по-малкия параклис на замъка Сен Юбер, но има само презумпция, че това са останките на Да Винчи. Ренесансовият гений е роден като незаконен син на нотариус, никога не е бил женен и нямал преки потомци. Напуска Италия на 64 години, за да отид в двора на френския крал Франсоа I.", "date": "2019.05.03", "title": "Опитват да разкрият  ДНК кода на Да Винчи"}
{"url": "https://duma.bg/balgariya-tarsi-talant-s-kasting-v-pet-grada-n191036", "text": "\"България търси талант\" се впуска в търсене на своята нова звезда у нас с кастинг в пет града. Новият сезон на най-успешното култово шоу ще се излъчи тази есен по каналите на bTV. По традиция голямата награда е 50 хил. лв., която може да превърне победителя в най-скъпо платения артист у нас само с три впечатляващи появи на сцената. Всеки, който притежава уникален талант, независимо в коя област, може да го демонстрира пред екипа на продукцията на 6, 7 и 18 май в София (Парк хотел \"Москва\"), на 9 май във Велико Търново (Интерхотел \"Велико Търново\") и Бургас (х-л \"Аква\") и на 11 май във Варна (х-л \"Аква\") и Пловдив (Дом на културата \"Борис Христов\"). Прослушванията започват в 9 ч. На сцената на \"България търси талант\" ще намерят място надарени кандидати не само от България, но и от чужбина, без ограничения във възрастта. Те може да са комици, актьори, танцьори, музиканти, фокусници, акробати, вентролози, дресьори, жонгльори, имитатори, кукловоди, циркови артисти и хора с всякакви други таланти с впечатляващи умения, които не могат да се видят в други формати. За най-запалените фенове на шоуто, което вдъхновява публиката, като издига таланта в култ, се предвижда и ексклузивно съдържание за всички платформи на bTV Media Group.", "date": "2019.05.03", "title": "\"България търси талант\" с кастинг в пет града"}
{"url": "https://duma.bg/botev-pd-shte-krasti-bazata-si-na-chiko-n191031", "text": "Базата на Ботев Пд в квартал \"Коматево\" да бъде кръстена на името на легендата на \"канарчетата\" Динко Дерменджиев-Чико. Подписка за това е подета в часовете след кончината на великия бивш футболист и треньор. Тя ще бъде внесена за гласуване в Общинския съвет в Пловдив. Чико си отиде от този свят в ранните часове на 1 май след двумесечна борба с последиците от инсулт. В момента \"жълто-черните\" играят домакинските си мачове на базата, защото стадионът им \"Христо Ботев\" не е готов. В последните седмици обаче се появиха информации, че ще бъдат осигурени нужните средства за дострояването му. Според друга голяма фигура на Ботев от близкото минало - Петър Зехтински, последната мечта на Дерменджиев е била да види отбора отново в дома му.  \"Болницата е много близо, бях там постоянно, лекарите се грижеха за него. Последната му мечта беше да се направи стадионът на Ботев, тръгна си с мисълта за футбола и затова трябва да го запомним всички\", заяви пред Нова тв Зехтински. Дерменджиев има 447 мача и 194 гола в \"А\" група с екипа на \"канарчетата\". Легендата беше почетен и от УЕФА. На официалния сайт на Европейската футболна централа бе публикуван материал със заглавие \"Почина великият българин Дерменджиев\". Траурната церемония е утре от 10.00 часа, а в 13.30 ч. ще е опелото в църквата \"Св. Архангел Михаил\" в Пловдив.", "date": "2019.05.03", "title": "Ботев Пд ще кръсти базата си на Чико"}
{"url": "https://duma.bg/tsarsko-selo-vze-kupata-admirala-poluchi-korona-n191032", "text": "Осигурилият си предсрочно титлата шампион на Втора лига Царско село победи втория в класирането Арда с 2:1 в изтегленото дерби на ХХVII кръг. Преди мача тимът получи купата и златните медали за първенци във Втора лига. А треньорът Никола Спасов-Мастиката, който след спечелване на купата с Черно море през 2015 г. бе провъзгласен за \"Адмирал\", се окичи с царска корона. \"Царско село ще е готов със стадиона за старта на Първа лига, обяви клубният бос Стойне Манолов и изрази увереност, че ще покрият лицензионните изисквания и няма да се налага да домакинстват на някоя от големите арени в столицата. \"Нещата ще се случат при нас. Ще направим необходимата селекция, ще подобрим инфраструктурата ни, за да посрещнем нашите фенове. Те не са малко. Поръчали сме осветлението, започваме да подготвяме строителните работи за трибуните и след месец, месец и половина ще сме готови да посрещнем тук всеки отбор. Не сме с бюджета на водещите клубове, но ще се постараем да изградим един добър отбор\", обяви Манолов след успеха над кърджалийци. \"Тези моменти осмислят цялата работа, която свършихме през последните 3 години. Безкрайно съм щастлив, това нещо е несравнимо, успяхме с много труд и желание. Всички вярвахме и в крайна сметка се случи. Абсолютно съм оптимист, че Спасов ще остане\", допълни той. \"Доказахме, че бием всички с изключение на ЦСКА 1948. Изиграхме интересен мач, не беше лош, имахме положения, можехме да изпуснем победата, но нямаше да е фатално\", каза Спасов. Пред по-малко от 500 зрители в комплекса край Околовръстното шосе успеха донесе голмайсторът на отбора Георги Минчев (15 и 55), а бразилецът Лукаш Вилиан (82) се разписа почетно за гостите.", "date": "2019.05.03", "title": "Царско село взе купата,   Адмирала получи корона"}
{"url": "https://duma.bg/dreyk-triumfira-na-nagradite-bilbord-n191037", "text": "Рапърът Дрейк спечели наградата на сп. \"Билборд\" за изпълнител на годината, както и отличието за албума си Scorpion, предаде АП. Звездата посвети призовете на майка си, като произнесе по този повод трогателно слово. Изпълнителят имаше общо 17 номинации, като взе статуетки в 12 от тях. С толкова отличия си тръгна и певицата Карди Би. Кейпоп бандата \"Би Ти Си\" получи наградата в категорията най-добър дует/група. Титлата за най-добри рок изпълнители отиде при \"Имаджин драгънс\". Марая Кери бе удостоена с отличието \"Икона\" за цялостно творчество и беше аплодирана от близнаците си, когато изпълни микс от хитовете си. Церемонията включваше бляскаво шоу, на което пяха Пола Абдул и Тейлър Суифт и още много звезди. Мадона и колумбиецът Малума представиха новото си парче Medellin, като на сцената с тях танцуваха и холограми на Кралицата на поп музиката в различни одежди. Песента е от 14-ия албум на певицата Madame X, който ще има премиера на 14 юни.", "date": "2019.05.03", "title": "Дрейк триумфира на наградите \"Билборд\""}
{"url": "https://duma.bg/maliyski-virtuoz-pristiga-v-sofiya-n191038", "text": "Един от водещите съвременни музиканти от Мали - Басеку Куяте, ще свири с групата си Ngoni Ba на 6 юни, четвъртък, в Голямата зала на клуб Mixtape 5. Виртуозът е автор на 5 албума, нееднократно награждавани и представяни през последните 13 години международно от ключови музикални компании като Sub Pop, Glitterbeat и OutHere Records. Освен това свири в няколко ключови албума на най-известния жив майстор на музика за кора (западноафриканска арфа) в света Тумани Диабате. Също така е и сред любимите музиканти на малийския Крал на блуса Али Фарка Туре, съпровождали го до самата му смърт (Басеку Куяте може да бъде чут доста осезаемо в последния албум на Али - в излезлия посмъртно през 2006 г. Savane). Музикант от ранга на Басеку Куяте не е идвал за концерт у нас вече над половин век. Последният голям е Кралят на блуса от поречието на река Нигер Али Фарка Туре, тогава само 28-годишен, който участва в Младежкия фестивал през 1968 г. с Регионалната група на Мопти. Тук Али Фарка купува и първата си китара - казанлъшка \"Кремона\" от добре познатия модел с двете резонаторни дупки... Едва ли има по-известна българска китара в света от тази на Али Фарка Туре, ментора на Басеку. Настоящото европейско турне на групата, в което е включена и България, представя песните от новия албум Miri (OutHere Records, 2019) - пети в соловата дискография на малийския виртуоз, посветен на \"любовта, приятелството, семейството и истинските ценности във времена на криза\". В него участват като специални гости Хабиб Коате, мароканецът Мaджид Бекас и племенникът на Али Фарка Туре - Афел Бокум. \"Аларма пънк джаз\" на БНР и платформата \"АфроВизия\", специализирана в запознаването на аудиторията с традиционната и модерната музика от Африка, е подготвила за концерта на 6 юни и друга група с африканско участие, създадена в София специално за събитието, която да открие вечерта за Басеку Куяте и квинтета му. Очаквайте подробности скоро. https://epaygo.bg/8316018749  https://www.bassekou.com  https://www.facebook.com/Ngoni.ba  https://www.facebook.com/alarmafest  https://www.facebook.com/afrovizija  http://player.bnr.bg/?p=2  http://bnr.bg  https://www.youtube.com/watch?v=NVbxwLhCNSE - Басеку & Ngoni Ba @ KEXP https://www.youtube.com/watch?v=LSWuzp_0hn4 - Басеку с Али Фарка Туре https://www.youtube.com/watch?v=XnVo-881Q8k - Басеку с The Orchestra of Syrian Musicians в проекта на Деймън Олбърн ДАфрика ЕкспресУ https://www.youtube.com/watch?v=UXMyK6hbQZc - Басеку като участник в проекта AfroCubism - супергрупа с участието на Елиадес Очоа от Buena Vista Social Club, Джелимади Тункара и Тумани Диабате", "date": "2019.05.03", "title": "Малийски виртуоз пристига в София"}
{"url": "https://duma.bg/trudoemko-n191041", "text": "Демократично е. Но чудно - отвсякъде те лъха студ: да упражняваш стана трудно дори и правото на труд… Все ти, приятелю чудесен, си безработен - тъжен триж. Трудът за тебе не е песен,  щом трябва само да мълчиш.    Че пръкнаха се по сценарий в демократичната среда  от отговорните другари безотговорни господа. Въртят те своя частен бизнес с обрания държавен плод и всеки гледа да накисне многострадалния народ… Ах, вече бизнесът е песен! Но колкото до песента, направо очевадно днес е, че хич не е народна тя. И вече празникът свещен е за бъркащите във меда… Да станем всички бизнесмени - на крак, о, сноби на труда!  ", "date": "2019.05.03", "title": "ТРУДОЕМКО"}
{"url": "https://duma.bg/pardon-n191039", "text": "Силите на хаоса и безумието искат да разрушат всичко. Нещо повече, те настояват и за моята оставка. На случайно преминаващи хора задали въпрос: - Можете ли да убиете човек? Петима отговорили твърдо: - Не! Трима вдигнали рамене. А двама попитали: - Адресът? Пациент отива на преглед. Докторът се шашка: - Абе, какви са тия гащи от олово, дето ги носиш? - Ами ти не си ли чувал - Чернобил, радиация, мутации... Да си пазя поколението. - Хм! А защо нямаш пръсти на краката? - Веднъж ми се скъсаха тирантите. Кошмарът на боксьора - крушата отвръща на удара. Кошмарът на доячката - кравата дои нея. Кошмарът на патоанатома - благодарни пациенти звънят през нощта по телефона. Морално е, щом съгрешиш, да се покаеш незабавно и своя накърнен престиж да украсиш със нови лаври. Но щом продал си свойта чест с цената на едно издигане, оставката не стига днес да те спаси от грозна гибел. Една след друга - и без ред оставките са предпоставки да падне всеки кабинет, негоден вече за поправки. - Купихте ли агне? - Да. - Ще го печете ли? - Не, ще го учим да кара колело.... В мебелен магазин е забелязан предмет, който прилича на бомба. След намесата на компетентните органи са взети всички необходими мерки за обезопасяването му. Предметът вече не прилича на бомба. Никога не вярвайте на слуховете, преди те да бъдат официално опровергани!... За Гергьовден правителството обещава: - на търговците - че агнешкото ще поскъпне два пъти, - на потребителите - че то ще поевтинее три пъти, - на агнетата - неприкосновеност!", "date": "2019.05.03", "title": "ПАРДОН"}
{"url": "https://duma.bg/vitsparad-n191040", "text": "Роди ми се син! Каня всички приятели да го отпразнуваме. Поради кризата, моля да идвате вече пияни! - Какво би станало, ако депутатите бъдат задължени да се придвижват само с метро? - Отначало ще е добре. После ще се появят специални вагони със сини лампи, пътуващи срещу движението. Ако си необвързан, постоянно забелязваш щастливи двойки. Ако си обвързан, постоянно забелязваш щастливи ергени. Но, ако пиеш постоянно, изобщо не ти пука за тия работи.  Шеф пита секретарката си: - Ако ти дам 1000 долара, ще си свалиш ли блузата? - Ами, ще си я сваля. - А ако ти дам още 1500 долара, ще си свалиш ли и полата? - Ами, ще си я сваля. - А ако ти дам още 2000 долара, ще се съблечеш ли така… - Ами, ще се съблека. - Добре. А, колко искаш да правим секс? - Ами, 50 евро, стандартната тарифа! - За съжаление не може да ви пуснем така в казиното - без вратовръзка - казва охраната на желаещ да посети казиното. - Добре де, и какво от това? Вижте, че тези хора са без ризи даже? - Да, но те вече си тръгват... Намерила една жена вълшебната лампа на Аладин. Потъркала я, и както е традицията, от нея изскочил джин. - Какво ще желае госпожата? - Много обичам мъжа си. Искам за него да съм най-важното нещо. Искам винаги да спи до мен. Още като се събуди, и веднага на мен да обръща внимание. Да не спира да ме докосва и навсякъде да ме взима с него. И джинът я превърнал в смартфон. - Най-много мразя пияни мъже да ми се натискат! - Че те трезви натискат ли ти се? Двама отишли да пият в Южния парк. Напили се яко. На другия ден се срещат, единият е целия в синини, отоци, куцащ. Другият го пита: - Какво е станало с теб? - Ами вчера, като се разделихме с теб, успях да мина само десетина метра и една кола ме удари в коляното! Точно да стана и един кон с копитото ме удря яко в гърба! Отново падам, ставам и един самолет! С крилото по шията. Едва не ми откъсна главата. Вдигам си главата и бам една ракета точно между очите! - Ти се майтапиш! - Не вярваш ли? Питай шефа на въртележката! Катаджия спира кола, проверява документите: - Отворете багажника… Това какво е? - Ами, труп… - Виждам, че е труп! Аптечката къде е? Мъж влиза в магазин за облекла. Жена му го придружава. - Бихте ли ми показали онзи сив костюм? - обръща се мъжът към продавача. - Имаш пет сиви костюма - намесва се жената. - А онзи белия може ли? - Ти нормален ли си? Толкова лесно се цапа! - Ами тогава нека видя онзи, червения. - Не, не, в никакъв случай червено, толкова е гейско! - Добре де, а синия може ли? - Пфууу, аман от футболните ти пристрастия! - ОК! Покажете ми онзи, зеления. - Зеленото носи нещастие! - отново се намесва жената. Мъжът с дълбока въздишка изважда пистолет, стреля няколко пъти в жената, после се обръща към продавача и казва: - Дай един черен тогава! Рано сутринта, 4 часът. Звъни телефон: - Ало, да е избягало стадо говеда от фермата? Спокоен отговор: - Що, ти да не се изгуби от стадото? - Иване, какво правиш? - Ям шоколадова торта! - Ами нали беше на диета? - Е, не виждаш ли, че я преглъщам с чай за отслабване… - Боже, какво е станало с фигурата ти? - Как какво? Все пак имам две деца! - И си ги изяла?! - Всички мъже са ужасни женкари!  - Всички ли?  - Да, нима останалите може да се наричат мъже?... - Докторе, като ида на среща с мъж, направо не мога да му откажа. Още от първата среща, и - в леглото. После се чувствам ужасно, като някоя проститутка... Направете нещо! - Мога да ви хипнотизирам и чрез внушение ще направя така, че да можете да отказвате. - Не бе, докторе, не ме разбрахте - направете така, че да не ми е кофти после. Ако нямаш пари, проблемът е храната. Ако имаш пари, е сексът. Ако имаш и двете, тогава е здравето. А ако всичко е супер, значи те е страх от смъртта. - Коя е най реалната приказка? - За Пепеляшка. - Защо? - За чифт хубави обувки девойките са готови да се возят и на тиква. Един отишъл на психолог. След като го изслушал, психологът заявил: - Според мен в корена на всичко е ниското ви самочувствие. То е често срещано при пълните неудачници. Стоматолог излиза от кабинета си в преддверието, започва нервно да крачи и да пуши цигара след цигара. Секретарката го пита: - Много сложен случай ли имате, докторе? - Невероятно сложен - човекът е червив от пари, а всичките му зъби са здрави! Пластичният хирург:  - Вашата госпожа ще остане при нас поне две-три седмици. Когато се върне, вие ще имате съвсем друга жена. Съпругът:  - Хубаво, докторе, ами ако я завари? - Скъпи, харесва ли ти новата ми шапка? - Прекрасна е, лицето ти изобщо не се вижда. - Според мен имате нужда от алкохол и секс. - А според мен, вие сте прекрасен лекар. Двама полицаи гонят престъпник. Престъпникът влязъл в киното. Полицаите отишли при шефа и казват: - Шефе, изпуснахме го! Шефът им разгневено казал: - И вие не влязохте в киното?! Двамата полицаи се чудели какво да му отговорят и казали: - Ние вече го бяхме гледали този филм… - Защо закъсня за работа? - Ударих се в ръба на възглавницата и изпаднах в безсъзнание за 2 часа… Първа среща към края си. Мъжът се обръща към жената: - И много внимавай! Два пъти съм лежал за побой на жена! Единия вкъщи, другия в интензивното... - Интересно ми е... Как разбрахте, че сте брутален мъж? - Мама ми каза! На мъж му отнемат абонаментната карта за посещение на басейн. - Но защо така сега? - пита той. - Съжалявам много, господине! Вие пикаете в басейна. - Но и всички останали пикаят в басейна, какво толкова? - Да, но само вие го правите от кулата за скокове. - Само да допия тази чаша, госпожице, и падам във вашите крака... - Как си, кво става? - Излизам отпуска! - С жената или на почивка?", "date": "2019.05.03", "title": "ВИЦПАРАД"}
{"url": "https://duma.bg/kazahstantsi-v-unizitelna-razdyala-s-hero-n191029", "text": "Иртиш изгони Димитър Димитров и помощниците му Петър Колев и Георги Чиликов. Макар че договорите им още не са официално прекратени, тримата не са допускани до отбора. Клубът дори беше изловен в лъжа относно статута на Херо, който прекара общо 3 сезона в 2 различни периода в Павлодар. Ден след раздялата медии в страната разкриха за ужасните действия спрямо Херо и помощниците му, които могат да доведат до санкция за клуба. По време на последната тренировка преди мача срещу Жетису (0:3) лично председателят на район Павлодар дошъл на терена и изгонил Херо от заниманието пред очите на играчите. Договорът на българина обаче не бил прекратен и на следващия ден той отишъл на стадиона, за да изпълни ангажимента си и да води отбора в мача. Охраната не го допуснала на територията на съоръжението, въпреки че българинът е имал желание да бъде начело на тима в тази среща. Вследствие на това двубоят е бил ръководен от треньора на вратарите Андрей Ненашев. \"Не знам защо треньорът не беше на стадиона. Моята информация е, че никой не е уволнявал Димитър. Защо не е бил на стадиона, аз не мога да отговоря\", каза Ненашев. \"Никой не е уволнявал никого. В момента Димитров си има договор. Не знаем защо не е бил на стадиона за мача с Жетису\", коментира началник от клуба пред vesti.kz. След като не е бил допуснат до стадиона, наглостта на шефовете на Иртиш продължила. Малко по-късно Херо получил СМС от ръководството с въпрос защо не се е появил на мача. Според изданията вината за тази развръзка е изцяло на шефовете, които се опитвали да прикрият ръководната си несъстоятелност, като си измият ръцете с треньора.  Очевидно двете страни няма да се разделят приятелски, а договорът ще бъде скъсан до дни. Срещу Жетису Иртиш допусна четвърта поредна загуба, а иначе минава за един от най-успешните казахстански клубове. Той се свлече до 9-о място от 12-те отбора в елита само с 6 т. Нещо повече, в тези двубои Иртиш дори не отбеляза гол. Този сезон в 8 кръга павлодарци са с общо 6 поражения. Димитров може да сезира ФИФА по казуса, което ще доведе до сериозни санкции за Иртиш заради възпрепятстването му да изпълнява служебните си задължения при все още действащ договор. Бившият национален селекционер  е сред вариантите за нов треньор на Левски, а другият е Петър Хубчев. Възможно е и двамата да пристигнат на \"Герена\", като Херо бъде назначен за спортен директор. Той има подобен опит, след като преди години заемаше за кратко този пост в Ботев Пд, когато треньор на \"канарите\" беше Мъри Стоилов, но с фалита на КТБ двамата набързо напуснаха.", "date": "2019.05.03", "title": "Казахстанци в унизителна раздяла с Херо "}
{"url": "https://duma.bg/zaradi-infarkta-kasiyas-spira-s-futbola-n191026", "text": "Икер Касияс приключва с футбола заради инфаркта, който получи на тренировка на Порто. Такова очакване изрази бившият баскетболист на Реал Мадрид и настоящ кардиолог Хуан Антонио Корбалан. Испанската легенда се подложи на операция, като му беше сложен стент. \"Не може да се играе футбол със стент на коронарните артерии, дори и да говорим за вратар. Икер отново ще има нормален живот, но няма да може да играе професионално\", обясни Корбалан пред националната испанска телевизия TVE. Световният шампион от РЮА 2010 вече е стабилизиран и написа съобщение в туитър, за да успокои феновете. \"Всичко е под контрол, поизплаших се, но силите ми са непокътнати. Благодаря на всички за пожеланията и обичта\", обяви 37-годишният страж, който на 17 години дебютира за Реал, а на 18 - за националния отбор на Испания, с който има и 2 европейски титли. От Порто пък съобщиха, че проблемът със сърцето на Касияс е решен и той е извън опасност. Испанският нападател на Боависта Алберто Буено посети сънародника си в болницата, след което сподели, че Касийяс е спокоен и се чувства добре.  \"Бъди силен, приятелю. Надявам се, че скоро ще се оправиш\", написа в инстаграм Кристиано Роналдо в обръщение към бившия си съотборник от Реал М.", "date": "2019.05.03", "title": "Заради инфаркта Касияс спира с футбола"}
{"url": "https://duma.bg/bekali-tarsi-igrachi-za-levski-kato-milanov-n191027", "text": "Джовани Бекали търси играчи за Левски с качества, подобни на Живко Миланов. Румънският импресарио твърди, че \"сините\" имат нужда изцяло от нов гръбнак от качествени футболисти и на тази основа да бъдат привличани нови попълнения. Бекали иска да вземе четирима футболисти за гръбнак, както и млади момчета, които да израстват с времето. Той си сътрудничи с новия главен скаут на \"сините\" Богдан Патрашку, когото лично препоръча пред новите шефове на клуба. Румънецът вече е изкарал няколко мисии в чужбина, за да наблюдава нови попълнения. Според Бекали може да се вземат и млади момчета от Румъния.  \"Патрашку гледа играчи. Пътува в Хърватия, Македония, Турция. Не е наблюдавал футболисти само в Румъния. Трябва да се види и кой от настоящите играчи на Левски ще бъде продаден. Ще бъдат взети вратар, защитник, халф, който да играе от наказателно до наказателно поле, и нападател. Ако намерим такива играчи, ще е отлично. В Левски има добри млади играчи, но ще бъдат взети и още 1-2 такива от Румъния. Това като цяло ще е философията\", обясни Бекали. Друг важен момент от лятната реконструкция на състава на Левски ще бъде свързан с раздялата с някои от най-скъпоплатените играчи. Бекали разкри още, че в състава има твърде много футболисти с високи заплати, които не оправдават доверието, а сега обяви, че Давиде Мариани и Паулиньо не са на ниво. Той е на мнение, че правилната клубна политика е \"пари срещу постигнати цели\". Бекали обяви, че няма да се меси по избора на нов треньор. \"Ще видим кой треньор ще сложат Васил Божков, Георги Попов и Павел Колев. Какъв наставник му трябва на Левски - дали българин или чужденец? В клуба ще си решат. Не са ми искали мнение. По-важно е, че Левски няма отбор\", завърши той.", "date": "2019.05.03", "title": "Бекали търси играчи за Левски като Миланов"}
{"url": "https://duma.bg/ivet-otkriva-sezona-na-19-may-v-osaka-n191024", "text": "Ивет Лалова-Колио ще открие сезона в Осака на 19 май - ден след като навърши 35 г. Водещата българска спринтьорка ще стартира на 200 м в турнира Сейко Голдън Гран при, който е от категорията \"ИААФ Уърлд Чалъндж\". Два дни по-късно софиянката ще бяга отново 200 м в Нанкин на турнир от същата категория. На 25-26 май тя ще стартира на 100/200 м и на 4х100 м на клубната купа на Европа в Кастелон. За 30 май е стартът на Ивет на 200 м в Диамантената лига в Стокхолм. А на 13 юни тя отново ще бяга 200 м на Диамантената лига в Осло.", "date": "2019.05.03", "title": "Ивет открива сезона на 19 май в Осака"}
