{"url": "http://www.duma.bg/node/163564", "text": "Грандама на британската мода, една от най-влиятелните фигури в световните модни среди, кралица на пънк модата, жива легенда, икона на нашето време... В продължение на десетилетия медии и коментатори увенчават името на неподражаемата дизайнерка с хвалебствени определения. Ала може би онова, което толкова дълго я държи на върха, е нейната нестандартна, екстравагантна природа на вечна бунтарка, непобираща се в норми и рамки. С изкусните си умения и с неукротима фантазия тя показва как изкуството на обличането може да променя облика и мисленето на човека и на света. Чувствителна към пулса на обществото, със същото усърдие и страст Уестуд се изявява и като политическа активистка, ангажирана със социални и благотворителни каузи.  \nНеуморимо вярна на непокорния си характер, тя не спира да провокира не само с творенията, но и с личния си живот. Някогашна спътница на Малкълм Макларън, откривателя на \"Секс Пистълс\", сега е омъжена за бившия си ученик, родения в Австрия дизайнер Андреас Кронталер, с 25 години по-млад от нея. Пламенната откровеност на Вивиан Уестуд, изляла се на страниците на нейната книга, издадена от \"Колибри\" в превод на Герасим Славов и Деян Кючуков, примесена с проникновението на историка и приятеля Иън Кели, извайва завладяващ портрет на една магнетична личност.     \n", "date": "2018.03.27", "title": "Вивиан Уестуд - дива и непокорна"}
{"url": "http://www.duma.bg/node/163565", "text": "Рок мюзикълът от Бродуей с музика на Дънкан Шейк \"Пробуждане на пролетта\", отличен с 8 награди \"Тони\" и награда \"Грами\", ще бъде представен за първи път пред българска публика. Пет спектакъла през март и април в София и Благоевград са подготвили студентите от Бродуей пърформанс клуб към Американския университет в България. Те ще радват зрители и фенове в страната за 11-а поредна година. Новата постановка събира 30 таланти от АУБ, сред които в главната роля е Едеа Демалияй, победителка в \"Х Фактор\" Албания 2016, финалистът на \"X Фактор\" Албания Амадео Джура и шесткратната републиканска шампионка по бални танци Венцислава Бормалийска. \nМюзикълът \"Пробуждане на пролетта\" е по книгата на Стивън Сейтър и съживява рока от 90-те, като изследва със страст пътуването от юношеството до зряла възраст. Представленията ще бъдат в Благоевград на 27, 28 и 29 март от 19,30 ч. и 30 март от 20 ч. в зала \"Д-р Карл Джераси\" и в София на 1 април от 16 и 20 ч. в театър \"Българската армия\". Представлението ще бъде на английски със субтитри на български.\n   \n", "date": "2018.03.27", "title": " Студенти играят бродуейския мюзикъл \"Пробуждане на пролетта\""}
{"url": "http://www.duma.bg/node/163563", "text": "Най-голямата обувка в България вече е факт. Международната компания \"Дайхман\" създаде гигантска дамска пантофка на висок ток, по повод представянето на новата си пролетно-лятна колекция 2018. Тя е висока 1,60 м, дълга е 2 метра. На специално събитие известни лайфстайл журналисти, блогъри и влогъри проследиха представянето на най-новите тенденции при обувките за този сезон. \"The Accessory is KING\" - под това мото присъстващите се разходиха из цветната галерия на \"Дайхман\", където тази пролет водещи са обувките, а дрехите съпътстват техния бляскав стил. Концепцията на представянето се съчета перфектно с модната линия Ellinor, дело на дизайнерката Елена Димитрова. В дефилето по време на събитието взеха участие известни български модели, сред които дъщерята на Гергана Полежанова - Никол Данкинова. Водеща на събитието бе лъчезарната Евелина Павлова.     \n", "date": "2018.03.27", "title": "Създадоха гигантска пантофка на висок ток"}
{"url": "http://www.duma.bg/node/163567", "text": "Едни от най-актуалните алтернативни спортове влизат в програмата на предстоящия Outdoor & White Water Fest, който ще се проведе на 31 март и 1 април в Центъра за приключения и рафтинг кемп Адвенчър нет. Това е второ издание на събитието, откриващо рафтинг и каяк сезона в Кресненското дефиле. Фестивалът не само ще събере една сплотена общност на практикуващи разнообразни активности сред природата, но и ще предложи свежи възможности за отдих и забавления в специално обособен палатков лагер и музикална сцена. \nСъбитието ще обедини най-изявените представители на рафтинг и каяк общността от различни клубове, които ще представят своята дейност и ще се включат в наситени с адреналин игри и състезания в бързи води, провеждани традиционно за откриването на сезона от опитните инструктори по Струма. \nЧаст от игрите са създадени специално за напълно начинаещи, нетърпеливи да приемат предизвикателството на бързеите в буйната пълноводна река. За новобранците ще има игра с атрактивни награди за запазване на баланса, а желаещите да се посветят в изкуството на каяците в бързи води ще могат да се включат в еднодневен курс с инструктори. Празнична демонстрационна регата символично ще понесе по течението на Струма всички, осмелили се да скочат в лодките. \nНова перспектива към смайващия релеф на Кресненското дефиле ще предложат от клуб по парапланеризъм SkyCamp, чиито опитни тандемни пилоти ще издигнат високо във въздуха своите пасажери. В изключително атрактивен велопоход могат да се впуснат почитателите на планинското колоездене. Маршрутът, подготвен от гидовете на Nomad Team специално за дните на фестивала, е с. Влахи - Ощава - с. Стара Кресна. \nЗа най-малките ще има състезание по катерене на стената в кемпа. Надпревара по слаклайн ще се проведе в непосредствена близост до стената за катерене, сред шарената сянка на иглолистните дървета, палатките и цветната хамачена градина на Айляк хамак. Предвидена е целодневна музикална програма с разнообразие от стилове. \nСпециални гости на събитието ще бъдат алпинистът Боян Петров и представителни лица на общините Кресна и Симитли, които ще участват с локално производство и фолклорни състави.   \n", "date": "2018.03.27", "title": " Забавления и адреналин в Кресненското дефиле "}
{"url": "http://www.duma.bg/node/163566", "text": "Владо Карамазов е първият български актьор с общност във вайбър. Проектът започва през март и ще се реализира в няколко последователни етапа, всеки от които ще е свързан с повече възможности за комуникация с феновете и последователите на актьора. Първата част е разработване на вайбър къмюнити с управляемо съдържание и включване на публиката в комуникацията. \"Това е моят начин да съм близо до почитателите и да споделям какво ме вълнува, вдъхновява, тревожи, какво ми се случва. Благодаря на вайбър, че ми гласува доверие и ми дава тази възможност\", споделя актьорът. \nВторият етап на проекта ще бъде разработването на чатбот с тематични рубрики, информация за предстоящи събития с актьора и автоматизирано отговаряне на често задавани въпроси. Това ще допълни платформата и ще даде възможност на потребителите бързо и лесно да се информират за всичко актуално за Владо Карамазов. \nТретият елемент са Владо стикърс, които ще представляват забавен прочит на популярните му роли в театъра, киното и телевизията. Достъпът до тях ще е безплатен за всички потребители на вайбър в България, като се очаква да излязат през април. \n    \n", "date": "2018.03.27", "title": " Владо Карамазов ще има собствена общност във вайбър"}
{"url": "http://www.duma.bg/node/163609", "text": "През 2017 г. износът на машини и оборудване отбелязва ръст от 12% на годишна база и възлиза на над 3,8 млрд. евро, съобщи заместник-министърът на икономиката Александър Манолев по време на откриването на международното изложение за машини и технологии в металообработката. Машиностроенето създава работа на над 600 хил. души, като се очаква секторът да нарасне през следващите години поради постоянно развиващите се интелигентни технологии, каза той. Устойчиво расте и делът на тези стоки в общия ни експорт, като за миналата година те са формирали близо 15% от националния износ, посочи той. \nМеждународната изложба за машиностроене и металообработка Mach Tech & InnoTech Expo ще продължи до 29 март в Интер Експо Център в Cофия. Това е 8-то му поредно издание, като участие взимат над 120 компании и се очакват над 4000 посетители. Освен представители от България участие във форума ще вземат и изложители от Австрия, Румъния, Унгария, Полша, Турция, Швеция и Китай.     \n", "date": "2018.03.27", "title": "12% ръст в износа на машини и оборудване"}
{"url": "http://www.duma.bg/node/163610", "text": "Близо 70% от фирмите нямат елементарни познания за киберриска, на който са изложени, а над половината от хората не са запознати със заплахите в интернет, съобщи председателят на Държавна агенция \"Електронно управление\" Димитър Темелков по време на конференция за предизвикателствата в киберсигурността. Той добави, че все повече хора ползват интернет през все повече устройства. През 2017 г. интернет потребителите са над 50 процента от населението на света, а устройствата, които са свързани в интернет, са над 8 милиарда. При тези темпове на нарастване на обектите на атака киберпрестъпността се превръща в най-голямата заплаха, която може да причини сериозни икономически щети, посочи Темелков. \nАтаките чрез софтуер за изнудване са нараснали с 300 процента от 2015 г. досега. От 2013 до 2017 г. икономическото въздействие на киберпрестъпността се е увеличило петкратно. Затова обществеността в Европа възприема липсата на киберсигурност като сериозна заплаха, каза зам.-министърът на транспорта Димитър Геновски. \n    \n", "date": "2018.03.27", "title": "70 на сто от фирмите нe знаят за заплахите в интернет"}
{"url": "http://www.duma.bg/node/163607", "text": "Не може да се говори за паритет между българските туристи в Гърция и гръцките у нас, както твърди министърът на туризма, заяви директорът на Института за анализи и оценки в туризма Румен Драганов пред \"България он ер\". Преди дни министърът на туризма Николина Ангелкова каза, че страната ни става все по-конкурентна дестинация и бройката между разменените туристи между Гърция и България е почти равнопоставена. \nДраганов обаче цитира последни данни на НСИ, според които 1,3 милиона българи са отишли в южната ни съседка, а 1,2 милиона гърци са влезли в България, но това са общо посещения. Иначе около 950 хиляди са българските туристи в Гърция, защото 400 хиляди работят там. Докато ситуацията с гърците у нас е по-различна - само около 450 хиляди гърци идват с цел туризъм, повечето идват по бизнес. Като разходи нещата също са несравними - българите харчат двойно повече в Гърция - около 320 млн. лева, докато гърците харчат около 180 млн. лева, посочи Румен Драганов. \nГоляма част от българите, които ходят на море в Гърция, ходят и на различни почивки в България и не трябва да се притесняваме от това, че близо милион наши сънародници избират да отидат в Гърция на море, коментира експертът. \nЕдва 10 на сто от всички гръцки туристи идват у нас за морски туризъм, каза още Драганов. Ние нямаме организирани пътувания на гърци към Българското Черноморие, както имат Германия, Русия и други, допълни той. Гърците предпочитат България по-скоро по други поводи - например за Великден и Гергьовден, допълни той. \nПолина Карастоянова от Националния борд по туризъм обясни, че тези близо милион българи, които пътуват в Гърция, не са загуба за родния туристически бранш, а възможност за съпоставка на туристическия продукт. Нашият фокус трябва да бъде да качим ръста на чуждестранните туристи, а не да ограничаваме българските в чужбина, препоръча тя.     \n", "date": "2018.03.27", "title": "От бранша опровергаха Ангелкова за гръцките туристи"}
{"url": "http://www.duma.bg/node/163611", "text": "Представители на обществения доставчик \"Булгаргаз\" се заканиха да съдят Комисията за енергийно и водно регулиране (КЕВР) заради отказа на регулатора да удовлетвори исканията на компанията за поскъпване на синьото гориво с около 5% от началото на следващия месец. В началото на март от \"Булгаргаз\" поискаха повишение на цената на газа през второто тримесечие с 4,85% до 369,99 лева за 1000 куб. метра. Докладът на работната група обаче не потвърждава това искане. \nПо време на откритото заседание вчера стана ясно, че от \"Булгаргаз\" имат несъгласия за изчисления надвзет приход от 5,5 млн. лева от минали периоди. Това води до отрицателна корекция от 7,84 лева за 1000 куб. м от цената, която предлага \"Булгаргаз\" за второто тримесечие. В регулатора не признават и разходи за покупка на газ за балансиране през четвъртото тримесечие, чиято стойност е 3 млн. лева. \nАко КЕВР не преразгледа решението на работната група, паричният поток на газовата компания ще бъде нарушен и ще има проблем при нагнетяване на количества газ в находището в Чирен, твърдят от \"Булгаргаз\". \nПредседателят на КЕВР Иван Иванов обясни, че надвзетият приход от страна на \"Булгаргаз\" за 2017 година е общо около 18 млн. лева, което означава, че след направената корекция остава още резерв  около 13 млн. лева. Затова газът ще поскъпне с 2,6% , не с 4,85%, каквото е искането на \"Булгаргаз\". Това увеличение няма да се отрази върху цената на топлинната енергия или на електроенергията, произведена по комбиниран способ от топлофикациите, гарантира Иванов. Закритото заседание на регулатора, на което ще бъде обявена окончателно цената на газа за второто тримесечие, ще се проведе на 30 март. \nПриродният газ е основен източник на енергия в жилищния сектор за страните от ЕС, като неговият дял възлиза на близо 37 процента от общата използвана енергия в общността през 2016 г. Електроенергията съставлява 25 процента от крайното потребление на енергия в жилищния сектор на ЕС. Възобновяемите енергийни източници са около 16 процента, следвани от нефтопродуктите - 12 процента, производна топлина - 7 процента, и най-ниският дял дял се покрива от твърдите горива - едва 3 процента, съобщиха от \"Евростат\". \nНай-значително е потреблението на природен газ за битови нужди в следните страни на ЕС: Холандия - 72 %, Великобритания - 63%, Италия - 53%, Словакия - 52%, Люксембург и Унгария - по 45%, Белгия - 42%, Германия - 40%. Най-висок дял потребление на електроенергия за битови нужди е регистриран в Малта - близо 70%, Швеция - 51%, България, Гърция и Кипър - по 41%. \n    \n", "date": "2018.03.27", "title": "\"Булгаргаз\" плаши КЕВР със съд  "}
{"url": "http://www.duma.bg/node/163608", "text": "Данъчните предупредиха бензиностанции, при които има риск от укриване на обороти, че ще ги провeрят. Това стана ясно от съобщение на Националната агенция за приходите (НАП). \nИнспектори на НАП и Българския институт по метрология проверяват бензиностанции за съответствие на представената от търговците блоксхема на електронната система с фискална памет (ЕСФП) с действителното състояние на място. Изискването за подаване на блоксхемите в НАП бе въведено с промени в законодателството през миналата година, съобщиха от НАП. В обхвата на проверките попадат обекти, при които е налице риск от укриване на оборотите или от манипулиране на данните, получени от ЕСФП. Органите на двете агенции ще подложат на проверка и обекти, за които не са отстранени нередностите в блоксхемата, както и такива, за които е наложително извършването на метрологична проверка от органите на БИМ. При установени несъответствия на блоксхемите с организацията на електронните системи с фискална памет на търговците ще бъде дадено предписание за корекция, а ако такава не бъде направена, ще бъдат налагани административни санкции, допълват от двете ведомства.     \n", "date": "2018.03.27", "title": "Данъчните предупредиха бензиностанции, че ще ги проверят"}
{"url": "http://www.duma.bg/node/163568", "text": "Паметниците напомнят за героите, на които са посветени, но и самите те имат своя, не по-малко интересна съдба. Някои от тях будят възхита и стават емблеми на градовете, в които се намират. Други са поругавани, премествани, разрушавани, но притежават и свойството да \"възкръсват\", когато задухат нови ветрове. \nПатриотичната книга \"Българските паметници\" на Иван Първанов разкрива под неочакван ъгъл повече от 300 български паметници, пръснати из цялата родина, а и по света - нови и стари, грандиозни и скромни, прочути и позабравени. Разказва най-любопитните моменти от техните истории. Луксозният и красив том, тиражиран от издателство \"Милениум\", среща и с биографиите и на прочутите, и на по-малко известните, но бележити личности, увековечени в камъка - от древността до наши дни: на ханове и царе, на хайдути и революционери, на граничари и партизани, на спортисти и интелектуалци... \"Българските паметници\" предлага много цветни снимки. Разказът е увлекателен и нито за миг не оставя читателя равнодушен. Например фигурата на цар Калоян - част от паметника на Асеневци във Велико Търново, е въртяна с кран десетки пъти, за да бъде обърнат конят му към Одрин, като посоката е сверявана с компас. Истинско геройство е построяването на паметника Шипка. Граден е осем години, през които не един майстор се отказва от работата заради суровите условия на върха. Заслугата за издигането му е на бригадата на Пеньо Атанасов-Бомбето, който единствен не се огъва пред вятъра и бурите. Самият паметник всъщност се намира не на връх Шипка, а на връх Св. Никола. \nНе можем да представим всички български паметници, това практически е невъзможно. Разказваме за монументите на най-известните и на някои незаслужено забравени герои. Надяваме се това да събуди интереса и на подрастващите, които са бъдещето. Защото, ако човек не познава и не се прекланя пред националните си светини, няма как да обича отечеството си и да се вълнува от настоящето на народа си, споделя Иван Първанов. \n    \n", "date": "2018.03.27", "title": "\"Българските паметници\" разкрива историята на 300 монумента"}
{"url": "http://www.duma.bg/node/163570", "text": "Фолклорният спектакъл \"Аз съм, Българийо, твоя дъщеря\" с песните на народната певица Поли Паскова събра хиляди почитатели отново в голямата зала на Националния дворец на културата в деня на  равноденствието. Поли изпя песните на своята биография - песни за майката, за децата си, за приятелите, за родолюбивите българи. Някогашната баскетболистка и треньорка по баскетбол е запазила спортсменския си хъс и по същия начин сега ни внушава своето изпълнителско и творческо кредо да съхраним българското, да пазим традициите, да ставаме по-добри с песента, да я пренасяме през годините. \nПрипяваха й Здравко Мандаджиев, Николай Славеев и младата родопска певица Росица Пейчева, както и сръбската легенда Аце Илич. Спектакъла уважиха оркестър \"Уникат\" и ансамбъл \"Чинари\", а Михаела Мика допринесе изключително много за екранното въздействие със съвременни интермедийни средства. \nПоли Паскова представи и песни от най-новия си, 16-и албум \"Изпращам ви ангели\". Една трогателна песен на Росица Узунова, чийто баща, покоен родопски певец, в съня й е поръчал това заглавие и послание песните да изпее именно Поли Паскова. Всичко това даде и емоционална окраска на спектакъла в личен и биографичен план. \nЖивите ритми през цялото време не оставиха на мира танцьорите от публиката в залата и между редовете се виеха истински танцови фиести с националното знаме и много искрено настроение. \nПевицата няколко пъти подчертаваше, че е дъщеря на България, че се гордее с това, и ни напомняше, че не всичко още е загубено, докато пазим и разпространяваме българския фолклор в страната и по света... \nБългарското домакинство на европредседателството прибави единствено засилени мерки за сигурност в залата и в двореца, като на влизане старателно проверяваха да не би някой да влезе с хладно оръжие, с калашник, пистолет или поне със следа от \"новичок\"... Но всичко това не попречи на националното ни самочувствие, да се изпеят и силно да бъдат аплодирани песни като \"Имала майка едно ми чедо\", песента за Балканджи Йово, \"Заблеяло ми агънце\", македонски, сръбски и други идентични балкански патриотични мотиви. Над сто и петдесет минути българският фолклор държеше градуса на настроението и задоволството от хубавата и непреходна българска песен. \nПоли Паскова има множество награди от \"Пирин фолк\", фестивали и конкурси в балкански страни, особено добре е посрещана в съседна Сърбия, отнасяла е пристрастно фолклора ни в САЩ, Канада, Турция, Македония, Германия, Франция, Испания.  \nПрез 2015 г. тя направи големия спектакъл \"Свята земя българска\" в зала \"Арена Армеец\" и сега отново в Националния дворец на културата с \"Аз съм, Българийо, твоя дъщеря\" остави прекрасни впечатления за родолюбивите си инициативи и съкровеното желание да е посланик на вечната българска песен. \"Недей забравяй\" - поръча пак емоционално и въздействащо на своите фенове Паскова. Недей забравяй, че си българин, не изоставяй корените си, върни се оттам, където и да си сега, съотечественико! И отново просълзи публиката с незабравимата песен на Борис Машалов и много други изпълнители \"Заблеяло ми агънце\", експериментално изпята в съпровод не на кавал, а на кларинет... \nПриижда Тунджа в песен, в книга./ И стадото е в тази памет.../ Една Рогуша днес ни стига/ за истинската селска драма./ И агънцето пак е в нея,/ заблеяло е от години.../ През сълзи Тодор с мъка пее./ Не може болката да мине... \nПриижда Тунджа все в съня ми,/ ала Рогуша, знам, я няма.../ Как дума Тодор да изпълни!/ Търговците са вече в храма... \nИ добре е, че поне артисти като Поли Паскова ни връщат към тази тема, че има още нейни последователи да пазим и съхраняваме българското, да тачим фолклора си завинаги.     \n", "date": "2018.03.27", "title": "Фолклор завинаги "}
{"url": "http://www.duma.bg/node/163571", "text": "Представяне на българското издание на книгата \"Червената тетрадка\" от Аранча Уретабиская, испанска писателка и една от най-изтъкнатите представителки на съвременната баска литература, ще се състои днес, 27 март, от 18 ч. в литературния клуб \"Перото\" в НДК в присъствието на авторката. Събитието е част от поредицата \"Сервантес в Перото\", модератор ще бъде Марин Бодаков. В книгата са включени два романа и два разказа (\"Червената тетрадка\", \"Защо, Пампушко\", \"Куфарът\", \"Против самоотвержеността\"). На 28 март от 16.30 ч. гостенката ще разговаря със студенти и преподаватели в Пловдивския университет, където модераторка ще бъде д-р Веселка Ненкова. На двете срещи ще присъства и преводачката Мария Пачкова. \n    \n", "date": "2018.03.27", "title": "Срещи с испанската писателка Аранча Уретабиская"}
{"url": "http://www.duma.bg/node/163574", "text": "Изпълнителите на главните роли в \"Смартфонът беглец\" - тийнейджърите Фил (Симеон Филипов), Анджи (Василена Стоянова) и Марко (Матей Генчев), ще пристигнат в Лондон за специалната прожекция на 29 март от 19 ч. в Българския културен институт, научи ДУМА от Анелия Скримова, пиар експерт. \nМалките зрители и техните родители ще преживеят невероятното приключение, в което тримата тийнейджъри се опитват да спасят болното братче на Анджи. В търсене на заровеното съкровище на Вълчан войвода високотехнологичен смартфон се оказва машина на времето и ги пренася в миналото - сред страшни хайдути, където ги очакват много опасности.  \nДецата успяват в част от секундата да направят скок от ХVІІІ в ХХІ век, но заедно с тях през портала на времето са засмукани Вълчан войвода и поп Мартин. Ужасът от новия, непознат за тях свят превръща хайдутите в безпомощни деца, които търсят подкрепа от своите малки приятели, за да оцелеят в нашата реалност. \nЩе успеят ли да се върнат в своето време? Ще успее ли Тайният агент да се домогне до смартфона и да им попречи? Какво ще се случи с братчето на Анджи? И къде е заровено съкровището на Вълчан войвода? Всичко това разказва новият филм на Максим Генчев.   \n", "date": "2018.03.27", "title": "Европейското турне на \"Смартфонът беглец\" започва от Лондон"}
{"url": "http://www.duma.bg/node/163575", "text": "Официалната премиера на \"Извън пътя\" - първия изцяло любовен филм на известния кинорежисьор Николай Волев, ще се състои на 28 март от 19 ч. в кино \"Люмиер Лидл\". \nСлед 16 години пауза бащата на \"Да обичаш на инат\", \"Господин за един ден\" и \"Маргарит и Маргарита\" се завръща на големия екран. Филмът разказва историята на успешен в миналото драматург, изгубил творческото си вдъхновение и тръпката от брака, който броди с джипа си сред красотата на българските планини. По време на един от преходите застаряващият творец среща прелестна муза на прага на женствеността. Близостта между 55-годишния Стефан и 19-годишната Салия, която търси душата си без посока, прераства в силна привързаност. Платоничната им връзка се движи по ръба на бръснача и причинява  страдание на дългогодишната предана съпруга на драматурга - актрисата Лидия. \nПубликата ще се срещне на живо с Николай Волев - сценарист, режисьор и продуцент на филма, както и с актьорите Деян Донков, Аня Пенчева, Сали Ибрахим, Калин Сърменов. Вечерта ще завърши с музика на живо - китара, контрабас и акордеона на Нено Илиев.     \n", "date": "2018.03.27", "title": "Николай Волев се завръща на големия екран с \"Извън пътя\"  "}
{"url": "http://www.duma.bg/node/163573", "text": "Дългогодишният автор на ДУМА, фотографът Христо Събев, ще представи четвъртата си книга от поредицата \"Докосване до звезди\". В нея са публикувани фотографии и интервюта с известни личности, предимно от света на киното. Премиерата е днес, 27 март, от 12 ч. в залата на ІІІ етаж в Съюза на българските журналисти, ул. \"Граф Игнатиев\" 4.   \n", "date": "2018.03.27", "title": "Христо Събев представя в СБЖ новата си книга"}
{"url": "http://www.duma.bg/node/163572", "text": "\"П като Полша. П като Плакат. Полската плакатна школа\" е насловът на изложбата, която се открива днес, 27 март, от 18 ч. в Театър \"София\", входът е свободен. Организатори са Полският институт и Международното триенале на сценичния плакат в София. Изложбата изследва и представя един по-широк възглед за значението на полския плакат. Колекцията е пъстра панорама от произведения на автори, които по една или друга причина са свързали своя житейски и творчески път с мощната плакатна традиция и с полската култура като цяло. Включени са работи на Ален ле Кернек, Франция; Бата Кнежевич, Сърбия; Лекс Древински, Полша/Германия; Мишел Батори, Полша/Франция; Радован Йенко, Словения; Петер Поч, Унгария; Стасис Ейдригевичус, Литва/Полша; Шигео Фукуда, Япония и Николай Ковачев, Симеон Кръстев, Мариана Минковска, Людмил Чехларов, Божидар Йонов, Парашкев Фереджанов, Кирил Златков. От 19 ч. започва спектакълът \"Тирамису\" на полската авторка Йоанна Овшанко (билети на касата). Изложбата се открива в Световния ден на театъра - 27 март, и продължава до 27 април.     \n", "date": "2018.03.27", "title": "Изложба на полски плакати"}
{"url": "http://www.duma.bg/node/163569", "text": "Канал център Помпиду ще отвори врати на 5 май на площад \"Изер\" в Брюксел, на брега на канала, в сграда от 1930 г., където по-рано се е помещавал гараж на автомобилния гигант \"Ситроен\", информира ArtPrice. В рамките на една година той ще съществува като \"предварителна версия\" и след това ще бъде затворен за ремонт. Решено е архитектите да не променят облицовката на сградата, както и нейните фасади и покриви. Вътрешното пространство трябва да може да се трансформира свободно. Предвижда се след ремонта центърът да бъде отворен през 2022 г. с програма, планирана за пет години, която ще включва три постоянни експозиции и десет временни изложби, по две всяка година, разказва ръководителят на проекта Ив Голдщайн. Сградата на бившия гараж е твърде голяма (35 хил. кв. м), за да се помести в нея само един музей, така че ще бъде изграден мултикултурен комплекс. Международният архитектурен център ще заема 10 хил. кв. м, а останалите части ще станат публични пространства, посветени на танци, музика и визуално изкуство. Целта на проекта е да стане автономен за десет години и да създаде своя собствена колекция от изкуство.   \n", "date": "2018.03.27", "title": "Брюксел ще открие свой център Помпиду"}
{"url": "http://www.duma.bg/node/163576", "text": "Оперно-кукленият спектакъл на \"Турандот\" от Пучини се осъществява от Старозагорската опера с участието на Държавния куклен театър в Града на липите. Премиерата е на 29 март, следващото представление е на 12 април, а на 13 юли ще гостува на ММФ \"Моцартови празници\" в Правец. Грандиозната задача е възложена на международен екип от доказани творци в двете изкуства - операта и кукления театър. Режисьори са Огнян Драганов и Дарин Петков, сценография и костюми Каталин Йонеску-Арборе (Румъния), Васил Рокоманов и Силва Бъчварова, художествено осветление Васко Лисичов (Македония), пластика Хзе Фу-Чен (Тайван), хормайстор Младен Станев. Диригент е Владимир Бошнаков, информира Сийка Лапачка. \nПремиерният спектакъл е с участието на многонационален солистичен състав - Драгана Радакович от Сърбия ще изпълни ролята на Принцеса Турандот, италианският тенор Дарио ди Виетри ще бъде Калаф, Цветелина Василева (Лиу), Юлиан Константинов (Тимур). На 12 април в ролята на Турандот ще гостува Таня Иванова, Калаф ще бъде Камен Чанев, Тимур - Пламен Кумпиков, а в ролята на Лиу - Русалина Мочукова, диригент Найден Тодоров. Участват още солистите Александър Крунев (29 март), Теодор Петков (12 април), Георги Динев, Ивайло Йовчев, хор, оркестър на Държавната опера в Стара Загора, куклени артисти от ДКТ в града, децата от ДЮСОБ \"Маргаритки\" и представители на Прабългарска школа за оцеляване \"Бага-Тур\". \nВ основата на режисьорската концепция е превръщането на китайската принцеса Турандот от дете в жена. Използвайки и силата на кукленото изкуство, режисьорът Огнян Драганов, в тандем с кукления актьор и режисьор Дарин Петков, ще представи трогателната китайска приказка по необикновен начин с много пластика, танц, театрални изразни средства и ефектна сценична визия. Румънският художник Каталин Арборе разгръща безграничния си талант в картини, илюстриращи автентичния китайски национален колорит. Впечатляващо куклено присъствие се предвижда и в сценографията, в която основни персонажи ще бъдат изобразени с раздвижени механизирани фигури и ярки художествени платна. \"Куклената част\" - глави, конструкции, костюми на куклите са проектирани от именитите български майстори художници Васил Рокоманов и Силва Бъчварова. Зрителите ще бъдат изненадани и от необичайния финал.     \n", "date": "2018.03.27", "title": "Приказна \"Турандот\" на старозагорска сцена  "}
{"url": "http://www.duma.bg/node/163582", "text": "Лидерът на управляващия Социалдемократически съюз (СДСМ) и премиер на Република Македония Зоран Заев информира партийното ръководство за предстоящите промени в правителството. \nЗаседанието на Централния съвет на СДСМ продължи 4 часа. Заев подробно анализирал работата на кабинета и потвърдил, че в най-скоро време ще има промени в състава. Премиерът обаче отказал да съобщи имената на министрите, които ще бъдат сменени, както и евентуалните нови коалиционни партньори. \nМиналата седмица един от министрите на ДСИ - този на правосъдието, подаде оставка. До края на седмицата трябва да станат ясни имената на новите министри и новите коалиционни партньори на Зоран Заев. \nСегашното македонско правителство бе сформирано на 1 юни 2017 г. след продължителна политическа криза. Миналата есен Албанският алианс на Зиядин Села напусна управлението, но продължи да подкрепя кабинета в парламента.  \nВ същото време депутатът от управляващата коалиция в Република Македония Горан Милевски бе нападнат от неизвестно лице. Инцидентът е станал в неделя след обяд на централния площад в Скопие. Милевски е лидер на Либерално-демократическата партия, която е част от управляващата коалиция в кабинета на Зоран Заев. \nСлед нападението Милевски е потърсил медицинска помощ. От вътрешното министерство потвърдиха информацията за инцидента.   \n", "date": "2018.03.27", "title": "Зоран Заев обяви правителствени промени"}
{"url": "http://www.duma.bg/node/163583", "text": "Хиляди каталунски сепаратисти излязоха в неделя по улиците на Барселона, заявявайки, че арестуването на бившия президент Карлес Пучдемон в Германия няма да спре похода им към независимост. Най-разгорещените се впуснаха в сблъсък с полицията. \nДокато едно шествие преминаваше спокойно под традиционните знамена за независимост, тонът се покачи сред демонстрантите, свикани от радикалните Комитети за отбрана на републиката (CDR), групировка, която се застъпва за незабавно скъсване с Испания. Близо до полицейското управление някои от тях хвърляха кошчета за боклук по каталунската полиция (Mossos d'Esquadra), която отблъсква тълпата с палки и дори стреля във въздуха. \nПред представителството на Европейската комисия те викаха \"Тази Европа е срам\". Въпреки усилията на Карлес Пучдемон, останал в Брюксел след неуспеха на каталунския опит за отделяне от Мадрид, никоя страна от Европейския съюз не подкрепи каузата за независимост на един от най-богатите региони на Испания. \nПред германското консулство те вдигнаха фотография на германската канцлерка Ангела Меркел с нарисувани мустаци „а ла Хитлер“. \nСпоред каталунското радио членовете на CDR са блокирали пътищата, причинявайки задръствания, както направиха по време на двете стачки, предизвикани в Каталуния след полицейското насилие, което беляза референдума за самоопределение, забранен от съдилищата. \nОсвен Карлес Пучдемон, арестуван в неделя в Германия по европейска заповед за арест, деветима лидери на движенията за независимост продължават да са в ареста в Испания заради ролята им в опита за отделяне на Каталуния миналата есен.   \n", "date": "2018.03.27", "title": "Безредици в Барселона заради ареста на Пучдемон"}
{"url": "http://www.duma.bg/node/163584", "text": "Почти половината от японските избиратели смятат, че министър-председателят Шиндзо Абе трябва да напусне поста, за да поеме отговорност за скандала, свързан с продажбата на държавна земя и неговото покриване, което доведе до срив в подкрепата за него. Това показва ново социологическо допитване, цитирано от Ройтерс. \nВ същото време Абе категорично отхвърли искането на опозицията съпругата му да даде пред парламента показания под клетва във връзка с шуробаджанашкия скандал. \n„Самият аз с цялата отговорност ще отговоря на всички въпроси, които искате да й зададете“, каза Абе при обсъждане в бюджетната комисия на горната камара на парламента, което беше излъчено по телевизия Ен Ейч Кей. \nИскането съпругата на премиера Акие Абе да се изправи пред парламента беше издигнато от шест опозиционни партии. Тяхното съвместно заявление гласеше, че името на съпругата на премиера фигурира най-малко на четири места в документите, свързани с продажбата на участък държавна земя. Всичките тези споменавания на нейното име били отстранени от фалшифицираните документи за сделката. Фалшификацията беше разкрита благодарение на разследването, извършено от в. „Асахи“, а на 12 март Министерството на финансите на Япония, което се е занимавало с продажбата на участъка, беше принудено да признае факта на фалшифицирането. \nПо време на слушанията в парламента Шиндзо Абе упорито отхвърля каквато и да е съпричастност към скандала.   \n", "date": "2018.03.27", "title": "Половината японци искат оставката на Абе"}
{"url": "http://www.duma.bg/node/163586", "text": "Нападател с меч рани полицай в Манчестър \nВъоръжен с меч злосторник рани тежко британски полицай в английския град Манчестър, съобщи местната полиция в неделя на страницата си в туитър. Нападателят е задържан, той е на 23 години. Пострадалият полицай е в болница. Свидетели твърдят, че полицаите забелязали мъжа да се разхожда по улицата с \"трифутов меч\" (около 90 см). Засега не е известно дали инцидентът е свързан с тероризъм.  \nИскат Макрон да прекрати оръжейния износ \n75% от французите искат президентът Еманюел Макрон да прекрати износа на оръжие за няколко държави, включително Саудитска Арабия и ОАЕ, които са замесени във войната в Йемен. Сондажът разкрива, че 88 на сто от респондентите вярват, че страната им трябва да спре износа на оръжие за всички държави, където има риск те да бъдат използвани срещу цивилното население, и 75% специално за Йемен. Полша арестува руски шпионин \nВ Полша е бил арестуван правителствен служител по подозрение, че е предоставял тайни на Русия относно тактиката, която Варшава планира да използва, за да се опита да блокира изграждането на газопровода \"Северен поток 2\". Станислав Зарин, който е говорител на министъра, отговарящ за тайните служби, заяви пред полската държавна телевизия TVP Info, че мъжът е бил задържан в петък и че съдът е удължил мярката му за задържане под стража до три месеца. \"Независими гърци\" срещу термина \"Македония\" \nКоалиционният партньор на премиера Алексис Ципрас \"Независими гърци\" отново повтори, че е против всякакво използване на термина \"Македония\" в новото име на Република Македония. \"Ние не отстъпваме от тази си позиция\", каза говорителката на партията Мадалена Пападопулу. \"Като партия ние няма да приемем нито едно име, в което се съдържа името \"Македония\", каза още тя и подчерта: това е нашата ясна позиция още от първия ден. Косово не пусна сръбски министри \nКосовската полиция съобщи, че е изпратила подкрепление за блокиране на четирима сръбски политици, които планират посещение в северната част на Косово. Сръбската агенция ТАНЮГ съобщи, че е забранено на сръбския военен министър, главния преговарящ на Сърбия на организираните от ЕС преговори с Косово, старши съветник на президента Александър Вучич и културния министър да влязат в Косово вчера. По-рано сръбски представители заявиха, че ще посетят Северно Косово, въпреки че косовските власти взеха решение за налагане на забрана. \n \n   \n", "date": "2018.03.27", "title": "Кратки новини"}
{"url": "http://www.duma.bg/node/163585", "text": "Множество западни държави взеха вчера координирано решение за изгонването на руски дипломати заради случая \"Скрипал\". \nСАЩ гонят 60 дипломати - 48 от посолството и 12 от руската мисия в ООН, съобщи високопоставен служител на Белия дом. Вашингтон закрива и руското генерално консулство в Сиатъл. Тази мярка бе обяснена в Белия дом с \"близостта на консулство до една от базите на подводници\". Канада разпореди експулсирането на четирима руски дипломати и отхвърли акредитивните писма на други трима. \nУкрайна гони 14 дипломати, Франция, Германия и Полша по четирима, Литва и Чехия по трима, Италия, Нидерландия, Албания и Дания по двама, Латвия, Естония, Финландия, Румъния, Швеция и Хърватия по един.  \nПредседателят на Европейския съвет Доналд Туск заяви по-рано, че 14 от 28-те страни членки са взели решение да изгонят руски дипломати. \nМеждувременно изкачат нови подробности в разследването на случая \"Скрипал\". Телефоните на бившия двоен руски агент и дъщеря му Юлия са били изключени в продължение на 4 часа в деня на тяхното отравяне в град Солсбъри. Това съобщи британският в. \"Сън\", позовавайки се на източници от разследването. Според изданието това означава, че те може да са били отровени в момент, когато е било невъзможно да се проследи местонахождението им чрез смартфоните. \"Най-вероятно те са отивали на тайна среща и не са искали местонахождението им да стане известно\", коментира източникът. \nПолицията разследва къде се намирали двамата преди обяд в деня на отравянето 4 март и търсят свидетели, които да са ги видели преди отравянето. Тези дни бе съобщено за появата на още един свидетел по случая \"Скрипал\". Негова руска приятелка сподели пред в. \"Телеграф\", че била твърде наплашена, за да разкаже в полицията за последните дни на Скрипал преди отравянето му.    \nМобилните оператори вече предоставиха на властите данните от телефоните на Скрипалови в деня на отравянето им и предните дни. В момента полицията най-подробно изучава всички телефонни разговори, извършени в района, където Скрипалови се намирали на 4 март. Следователите се обърнаха и към всички, които са видели автомобила на двамата, с който бащата и дъщерята се придвижвали. \nУстановено, е че в 09:15 часа на 4 март местно време двамата са отишли на гробищата, където са погребани съпругата Людмила на агента и майката на Юлия, както и неговият син и неин брат Александър. В 13:30 часа те са оставили на паркинг автомобила BMW, след което са влезли в бирария, а после в ресторант. В 15:35 те бяха открити в безсъзнание на пейка до ресторанта с признаци на отравяне с нервно-паралитично вещество. В момента са в болница в стабилно тежко състояние. \nВеликобритания обвини Русия, че стои зад отравянето на Скрипалови, което Москва постоянно отрича. Лондон вече изгони 23 руски дипломати и се опитва да мобилизира ЕС за съвместни действия срещу Русия. Брюксел изрази солидарност с Лондон. ЕС вече реши да върне посланика си в Москва. \nВ същото време британският военен министър Гевин Уилямсън заяви вчера при посещението си в Естония, че правителството смята да предприеме мерки срещу руския капитал със съмнителен произход. \"Вече има заповеди за арест на съмнително имущество, спрямо което във Великобритания вече е задействан нов закон. Нашата цел е да се проследи всяко имущество, придобито по неизвестен начин, и за целта се предприемат необходимите стъпки\", изтъкна той на пресконференция в Талин. \nОтделно комитетът по външната политика на британския парламент ще разгледа възможността за санкции спрямо офшорните капитали на президента Владимир Путин и приближените му, съобщи \"Бъзфиид\". Парламентаристите ще се опитат да намерят руски капитали в скандално известните британски офшорни зони като Каймановите, Бермудските и Британските Вирджински острови.     \n", "date": "2018.03.27", "title": "Дипломатическа канонада на Запада срещу Русия  "}
{"url": "http://www.duma.bg/node/163614", "text": "Заради забавен ремонт на път излязоха вчера на протест хората от трите велинградски села Абланица, Цветино и Магерово. Кметът на община Велинград Костадин Коев обещал в предизборната си кампания, че ще ремонтира Околовръстния път, но година преди края на мандата му гербаджията все още не е изпълнил ангажимента си. \nOсвен хората в курорта потърпевши са и жителите на близките села, до които достъпът е почти невъзможен. Пътят, по който се налага да минават, е осеян с дупки и няма асфалт. Хората твърдят, че за да изминат 15 км, са им нужни около 1-1,30 ч., а в лошо време не могат да напуснат селата си. \nИма готов проект за шосето, който в момента е в АПИ, но до действия не се стига. Кметът на Абланица и махала \"Магерово\" Гълъбин Мечкарски заяви, че според кмета на Велинград сумата, необходима за пътя, е непосилна за общината - 15-20 млн. лева. \nМестните жителите са категорични, че пътят трябва да се оправи възможно най-скоро. Те настояват или премиерът Борисов да ги посети и да се увери, или да покани представители от селата на среща, на която да поискат помощ лично от него. \n    \n", "date": "2018.03.27", "title": "Велинградски села протестираха заради лош път"}
{"url": "http://www.duma.bg/node/163615", "text": "Столичната община отново търси доставчик на  60 нови газови автобуса за градския транспорт в София. За тях София ще даде 43 млн. лева без ДДС. Това е втората обществена поръчка, която общината обявява, след като първата се провали в края на миналата година. Тогава се оказа, че не е имало нито един кандидат, който да достави двойни (съчленени) автобуси на лизинг. Две фирми проявиха интерес към доставката на 60 единични превозни средства за 29 млн. лева. Търгът спечели лизинговата компания \"БАКБ Файненс\" ЕАД и според условията новите возила трябва да бъдат предоставени на общината до 6 месеца след сключването на договора. Кметството ще ги изплаща на месечни вноски в продължение на 8 години. \nЗатова сега се наложи общината да обяви втора поръчка. Доставянето на превозните средства ще трябва да стане наведнъж до 6 месеца след сключването на договора за лизинг. Основната тежест при избор на изпълнителя ще бъде какви ще са енергийните и емисионни разходи за целия експлоатационен живот на  автобусите, както и техническите им характеристики.  \nВ момента \"Столичен автотранспорт\" разполага с около 630 автобуса. През 2014 и 2015 г. бяха доставени 126 автобуса на природен газ.      \n", "date": "2018.03.27", "title": " София отново търси доставчик на 60 автобуса за 43 млн. лева"}
{"url": "http://www.duma.bg/node/163613", "text": "Заетостта в бежанските центрове в България в момента е 17%. Под 850 човека са настанени във всички териториални поделения на Държавната агенция за бежанците (ДАБ), а от началото на година 270 човека са потърсили закрила. Това обяви в телевизионно интервю шефът на агенцията Петя Първанова. По думите й от 2013 г. досега около 62 000 чужденци са преминали през центровете на ДАБ, а през 2017 заетостта е около 55 - 60%.  \nПърванова уточни, че през първите три месеца на 2018 г. търсещите закрила са от Сирия, Ирак и Афганистан. Това са и лица, чието производство е започнало миналата година. Законът дава възможност 6-месечният срок за разглеждане на молбите за международна закрила да се увеличи до 9 месеца, а при изключителна правна фактическа сложност до 21 месеца. \nПредседателят на ДАБ отбеляза, че 85%, или 1300 са отказите за убежище, а около 1100 са потвърдените от съда.   \n", "date": "2018.03.27", "title": "Само 17% от бежанските центрове са запълнени"}
{"url": "http://www.duma.bg/node/163612", "text": "Българчета не се оперират навреме в чужбина заради липса на преводачи. Оказва се, че от Фонда за лечение на деца не са плащали хонорари и много от тях се отказвали да предоставят услугите си при комуникация между родителите на болни деца и лекарите зад граница. Това довело до отлагане на операции и разместване на дати, за които те са планирани, разказа Пенка Георгиева от Обществения съвет на фонда. Тя добави, че се е стигнало до момента родителите да вадят пари от джоба си и да плащат на преводачи, за да може планираните операции на техните деца да бъдат извършени.   \n", "date": "2018.03.27", "title": "Отлагат операции на деца в чужбина заради неплатени хонорари на преводачи"}
{"url": "http://www.duma.bg/node/163619", "text": "Има тенденция към изравняване на позициите на двете водещи политически сили ГЕРБ и БСП. Това заяви в радиоинтервю вчера социологът Юрий Асланов по повод последните данни от националното представително изследване на агенция АФИС. Той уточни, че динамиката на политическите настроения се дължи на поредицата от нестихващи и следващи един след друг скандали. \n\"Това, което за първи път наблюдаваме, e тенденция към изравняване на позициите на двете водещи политически сили. По-точно за това, че позициите, изразявани от двете водещи партии, се приемат като близки от почти равен брой хора в България измежду пълнолетните граждани. При останалите няма съществени размествания\", коментира социологът. \nСпоред Асланов никоя партия не е защитена от разделение или от тактическо пренареждане. \"Общественото доверие е спаднало към коалицията \"Обединени патриоти\" и по-малко към ГЕРБ. Съществени размествания в БСП няма\", подчерта социологът и уточни, че нишата за покачване на доверието към евентуални нови политически субекти отново е отворена.   \n", "date": "2018.03.27", "title": "Асланов потвърди тенденцията към изравняване на гласовете за БСП и ГЕРБ"}
{"url": "http://www.duma.bg/node/163617", "text": "Днес от 15 до 17 часа народният представител от \"БСП за България\" Георги Свиленски и общинският съветник Борис Цветков ще бъдат на разположение на софиянци в постоянната приемна на БСП в София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86.   \n", "date": "2018.03.27", "title": "ПРЕДСТОЯЩО"}
{"url": "http://www.duma.bg/node/163618", "text": "БСП в Габрово организира честване на 74 години от битката край село Балван, което ще се състои на 31 март. \"Габровско-севлиевският партизански отряд е създаден през лятото на 1943 г. от съществуващите 6 чети в Габровската и Севлиевската околия. В състава на обединения отряд влизат над 70 бойци с боен командир Христо Орловски (Митко). На 28 март 1944 г. отрядът от едва 38 партизани е открит от полицейска част, която разбива след кратка престрелка. Отрядът бързо се изтегля към село Горско Калугерово, но е застигнат и обкръжен от големите въоръжени сили, изпратени от Севлиево\", припомнят социалистите. \nСлед два часа пътуване партизаните са блокирани до село Добромирка от жандармерия, полиция и войска. На 29 март сутринта отрядът е открит и обстрелян от самолет югозападно от Балван, а впоследствие е наново обкръжен. В тежкия бой, продължил до вечерта, е убит новият командир Стоян Бъчваров (Мишо). Партизаните успешно отбиват атаките и успяват да пробият обръча. Войниците и жандармеристите се вдигат два пъти в атака, но са отблъснати с точна стрелба. Прикривайки изтеглянето си през долината, отрядът се добира до шосето, водещо към Севлиево, и се изтегля към село Добромирка. Единадесет партизани са убити, двама ранени и двама пленени, които впоследствие са убити, сочи историческата справка, разпространена от БСП в Габрово.   \n", "date": "2018.03.27", "title": "Левицата в Габрово отбелязва 74 години от Балванската битка"}
{"url": "http://www.duma.bg/node/163620", "text": "Областното и общинското ръководство на БСП, депутатите Васил Антонов, Чавдар Велинов и Стефан Бърджев и общинските съветници от левицата в Плевен подкрепят изграждането на паметник на Девета плевенска пехотна дивизия. От трибуната на НС на 23 март Антонов изрази позицията и постави въпрос на министъра на отбраната Красимир Каракачанов за помощта, която би оказала държавата за тази кауза. \n\"Когато има яснота за идейния проект на монумента и бъде открита банкова сметка за дарения, ще участваме с финансови средства и организиране на дарителска акция. Мъжете от Дойранската епопея, които проляха кръвта си и дадоха живота си не само за Плевен, а и за България, заслужават място на памет и почит! Уверени сме, че ако всички ние бъдем единни, когато работим за приоритетите на нашия град, независимо от политическите си възгледи и пристрастия, ще успеем в най-кратки срокове да реализираме тази родолюбива идея и Плевен ще има паметник в памет на героите от Дойранската епопея!\", категорични са плевенските социалисти. \n    \n", "date": "2018.03.27", "title": "Плевенските социалисти подкрепят изграждането на паметник на Девета пехотна дивизия"}
{"url": "http://www.duma.bg/node/163621", "text": "Финансово закъсалото БДЖ продължава да налива пари във футболния си отбор \"Локомотив-БДЖ\", независимо че министърът на транспорта Ивайло Московски обяви в началото на годината, че той се закрива. Това става ясно от Колективния трудов договор (КТД), подписан на 21 март 2018 г. между синдикалните организации и ръководството на жп компанията. Споразумението е публикувано на сайта на Синдиката на железничарите и в него се урежда не само съществуването на футболния тим, но и сформирането на още отбори. В чл. 79 е записано, че \"с цел участие на работниците и служителите от БДЖ в спортни турнири и първенства, работодателят и синдикатите могат да ги подпомагат чрез създаване по реда на Закона за юридическите лица с нестопанска цел, на аматьорски спортни клубове по различни видове спорт, така както е създадено Сдружение \"Футболен клуб Локомотив-БДЖ\". Наименованието на всеки от създадените спортни клубове задължително включва думите \"Локомотив-БДЖ\".  \nТекстът на практика дава възможност \"Локомотив-БДЖ\", в който централен нападател е изп. директор Владимир Владимиров, да се клонира, а жп компанията да плаща сметките както на футболистите, така и на всевъзможни други отбори на аматьорско ниво.  \nВ БДЖ може и да няма пари за столове на машинистите, в кабините им да тече, когато навън вали, а стаите за почивка на превозните бригади да са по-мизерни от условията в затвор, но пари за футболистите има, отбелязват наблюдатели.  \nПрипомняме, че още през 2016 г. депутатът от БСП Георги Свиленски предупреди, че БДЖ се развива като спортно дружество, а не като железопътен превозвач. Той алармира, че държавната железница издържа футболен отбор, в който футболистите взимат доста високи заплати. Според Свиленски те са назначавани фиктивно в БДЖ, без да имат необходимата квалификация за длъжностите, които заемат. \nВ края на януари т.г. БСП поиска транспортният министър Ивайло Московски да освободи цялото ръководство на БДЖ заради злоупотреби. Поводът беше пореден телевизионен материал, в който бяха показани некачествени ремонти на локомотивите, извънреден труд на машинистите многократно над допустимите норми и назначени футболисти, които не ходят на работа. Социалистите казаха, че алармират за това от две години, но нищо не се случва и корупцията в компанията продължава. \nОтговорът на транспортния министър Ивайло Московски дойде веднага след брифинга на социалистите. Той заяви, че закрива футболния отбор на БДЖ, за да бъде затворена темата и да престанат спекулациите около нея. Това обаче и до момента не се е случило. \n\"Ще доиграем сезона, пък ще му мислим по-нататък. Лично аз по едно време се бях обезверил леко след тези скандали. За щастие разумът надделя. На мен не са ми повлияли негативните публикации и коментари за Локо-БДЖ\", коментира треньорът на отбора на БДЖ Юли Петков пред \"Витоша Нюз\". \nСлед вчерашните публикации в интернет за КТД от пресцентъра на транспортното министерство обявиха, че Московски е поискал обяснения от шефовете на БДЖ за спорните текстове. \n Базовата заплата на директора на \"БДЖ Пътнически превози\" е 2544 лв., а останалите директори се разписват срещу над 2000 лв. месечно, става ясно от Колективния трудов договор. Заплатата на локомотивния машинист е едва 900 лв., а на помощника му - 698 лв. Лекарят, който преглежда машинистите и персонала в БДЖ, се разписва срещу 703 лв. месечно. \nИма и странни длъжности, за които се иска висше образование, а заплащането е близко до минималното. Например \"възпитател\" за 668 лв. Не е ясно какви са функциите на тази длъжност и колко възпитатели има в БДЖ. \nНа стр. 11 от приложенията има длъжност \"лекар предпътни прегледи\", според железничари обаче такива отдавна няма. Любопитни длъжности са \"организатор музейна и железопътна сбирка\" и \"екскурзовод\" с възнаграждение от около 650 лв.   \n", "date": "2018.03.27", "title": "БДЖ продължава да налива пари във футболния си отбор "}
{"url": "http://www.duma.bg/node/163589", "text": "МЕЖДУНАРОДЕН ДЕН НА ТЕАТЪРА. Датата е свързана с откриването на сезона на Театъра на нациите в Париж през 1962 г. Тогава Международният театрален институт към ЮНЕСКО - най-голямата международна организация за сценични изкуства, решава това да бъде Международният ден на театъра. 1860 - В НЮ ЙОРК Е ПАТЕНТОВАН ТИРБУШОН ЗА ОТВАРЯНЕ НА БУТИЛКИ. Историята на приспособлението за вадене на тапи от бутилки започва от древността. Архимед изобретява винт за издигане на водата в акведукти. Леонардо да Винчи го превръща в подемник за винтокрила машина. Няколко века по-късно се ражда \"тапоизмъквач\". За първи път за тирбушон се споменава публично преди около 350 г., когато са пуснати стъклените бутилки. Появява се официално в Англия през 1802 г. Тогава инженерът от Бирмингам Едуард Томасън регистрира изобретения от него \"самонавиващ се тирбушон\". 1878 - УМИРА ДОБРИ ВОЙНИКОВ, ВЪЗРОЖДЕНЕЦ, ПИСАТЕЛ, ДРАМАТУРГ И МУЗИКАЛЕН ДЕЕЦ (Р. 1833 Г.). Основоположник на българския театър, пръв български режисьор и автор на театрални пиеси. Най-известна сред тях е \"Криворазбраната цивилизация\" от 1871 г., която е смятана за най-добрата българска комедия до началото на ХХ в. 1886 - УМИРА ДОБРИ ЧИНТУЛОВ, ВЪЗРОЖДЕНЕЦ И ПОЕТ (Р. 1822 Г.). Като учител в родния Сливен участва активно в борбата за църковна независимост. Основава и читалище. Полусляп и болен, посреща руските войски при идването им в Сливен в началото на 1878 г., като произнася пламенна реч. Умира разочарован от новата следосвобожденска действителност. \"Боже, аз не съм желал такава свобода за народа ти\", говори с болка той. Поетическото му наследство не е голямо - доказано е авторството му на около 20 стихотворения, сред които \"Къде си, вярна ти любов народна?\", \"Стани, стани, юнак балкански\", \"Вятър ечи, Балкан стене\". 1893 - УМИРА ТОНКА ОБРЕТЕНОВА, РЕВОЛЮЦИОНЕРКА (Р. 1812 Г.). Известна като Баба Тонка. Оказва сериозна организационна, морална и финансова помощ на Русенския революционен комитет - най-важния във вътрешността на България. Той е основан от сина й Никола Обретенов и заседава в нейната къща. Баба Тонка погребва и успява да съхрани черепа на Стефан Караджа. Синовете й Ангел, Петър, Никола и Георги участват в различни чети и са убити или изпратени на продължително заточение. По-малката й дъщеря - Анастасия (Сия), е женена за революционера, писателя и публициста Захарий Стоянов. 1932 - РАЖДА СЕ СЛАВ КАРАСЛАВОВ, ПОЕТ И ПИСАТЕЛ (УМИРА 2002 Г.). Племенник на писателя Георги Караславов. Следва руска филология в СУ, завършва кинодраматургия в Москва. Работи като редактор в различни столични издания. Автор на 23 книги, между които стихосбирките \"Ехо от кавалите\", \"На бял камък\", \"Корава пръст\" и др., трилогията \"Солунските братя\", тетралогията \"И се възвисиха Асеневци\".   \n", "date": "2018.03.27", "title": "Датата"}
{"url": "http://www.duma.bg/node/163593", "text": "МОН пусна за обществено обсъждане до 18 април проект на нов Правилник за наблюдение и оценка на начноизследователската дейност във висшите училища, научните организации и фонд \"Научни изследвания\". Съществуващият в момента правилник е от 2015 г., издаден бе пет години, след като през 2010 г. с изменение в Закона за насърчаване на научните изследвания на министъра бе вменено да го изработи. Той преди две години събра много критики за въведената еднолична власт на министъра над органите за оценяване, но това положение не е променено и сега. Оценяването на научната дейност във вузовете, научните организации и фонда всъщност обаче и до момента така и не е започнало, или поне публично не се е появил доклад на министъра, който се изисква от закона.  \nМинистърът лично ще назначава комисиите и шефовете им, които оценяват научната дейност на споменатите институции, пише отново в проекта.  Председателите на комисиите са представители на МОН и се назначават със заповед на министъра. Изследователската дейност на вузовете и научните организации - БАН и ССА и други с над 20 души състав, ще се оценява от 13-членна комисия, чийто председател е без право на глас. Същото е и за фонда към МОН, но комисията е 7-членна. Правилата за работа на двете комисии ще се одобряват пак от министъра, членовете им се назначават поименно от министъра с мандат 4 години. \"Независимите\" експерти, които са членове на двете оценяващи комисии, трябва да са професори или доценти, да имат опит от оценяване или правене на политики в науката, публикации в реферирани издания и опит от участие в проекти в последните 5 години. Министърът си ги подбира сам, не е предвидено някой да му ги предлага. Не може да участват в комисиите ректори, заместниците им и деканите, както и председателите на БАН и ССА, заместниците им, членовете на УС, научните секретари и директорите на институти, а също - управители, шефове на Изпълнителния съвет и членовете на комисиите във фонда. От всичко това следва, че вероятно може да се изброят поименно хабилитираните лица, които са извън споменатите органи - ако има такива изобщо. \nНай-неясното е как комисията за вузовете и научните организации ще може всяка година да прави оценка, като проверява и накрая обобщава и групира по научни области данните на стотици учени от всички структури от вузовете, БАН и ССА (факултети и институти). Организациите ще ги предоставят в МОН до края на март всяка година, а до 30 юни след оценяването министърът трябва да обнародва публичен доклад с резултатите в сайта на МОН. Според Стратегията за научни изследвания и закона, от това оценяване ще зависи финансирането на институциите! Т.е. 13 души, назначени от министъра, ще решават съдбата на цялото висше образование и на науката у нас. Нали се сещате каква навалица от всякакви интереси,  шуробаджанащини и всякакви лакейства ще се струпва при така назначените от министъра \"независими\" (от кого?) оценяващи. Пък и условията за корупция са налице, понеже не е трудно да бъдат облажени част от 13-те членове, ако от това зависи финансирането ти. При това е записано, че министърът може да освобождава по свое усмотрение членове на двете комисии - т.е. по всяко време, когато например някой му \"пречи\". Не пише какви основания може да има той за своето действие. \nСедемте членове на комисията за фонда пък ще трябва да оценят всички конкурси за изминалата година, резултатите от тях и класирането, докладите на временните експертни комисии на фонда, размера на отпуснатите пари, текущия контрол върху изпълнението на всичките етапи на проектите, списък на новосъздадените по проекти научни инфраструктури, на публикациите, патентите и пр. Комисията трябва да каже какъв е приносът на фонда за постигането на целите на Националната стратегия за развитие на научните изследвания и европейските рамкови програми, каква е ефикасността на годишния план на фонда, на контрола върху проектите, социално-икономическото въздействие на резултатите и пр.       \nСпоменатото \"управление\" на процеса на оценяването не позволява човек да се зарадва на това, че най-сетне оценяването ще отчита резултатите на учени и преподаватели от световните бази данни за международно видимата, а не местно феодалната наука - Scopus, ISI Web of science, Wipo и пр. Това е похвално, понеже би трябвало най-сетне да разберем кой прави наука у нас и кой симулира наука. Записано е, че оценяването е на принципа на максимална прозрачност и публичност, само че членовете на комисиите подписват декларации за конфиденциалност за данните, които са им станали известни. Т.е. какво се случва \"вътре\" в оценяването ще е тайна. И без това регистърът на МОН на академичния състав, който ще се използва при оценяването, си остава от години секретен за публично ползване! \n В приложения към новия правилник са посочени формули, по които се изчисляват количествените стойности на показателите при оценяването - научни резултати, научен капацитет и подготовка на докторанти, обществено-икономическо въздействие, отчетено чрез изразходваните за дейността средства. Всяка организация трябва да посочи 10 души от своя състав с най-висок h-индекс, което ще рече с най-много на брой статии, цитирани толкова пъти, колкото е броят им. Т.е. ако при 100 статии на един учен най-цитираните 5 са споменати от други автори 5 пъти, неговият h-индекс е 5. Слава богу, отпаднало е смехотворното изискване от сега действащия правилник h-индексът на \"независимите\" експерти в двете комисии за оценяване на организациите и на фонда, да е различен от нула!   \nВъвежда се обаче коефициент К, по който ще се отчита спецификата на цитируемост в отделните научни области, те според правилника са 9. Коефициентът щял да се актуализира всяка година. Няма обяснение защо той е най-нисък (1) в областта на молекулярната биология и генетиката, в която публикационната активност на нашите учени е висока, за другите области расте (за икономика и бизнес примерно е 3,1, за социалните и хуманитарните науки е 3,7), а най-висок е за математиката, в която международните публикации не са много - 5,7. Отделно ще има коефициент К за средната цитируемост по науки, който е пак от 1 за биолози и генетици до 3,69 за математици и ИКТ. В термините, обяснени в правилника пък, има нови смешни неща - според авторите на документа, научният труд е монография, ако е над 100 страници. За пръв път чуваме, че научната монография се определя от обема, реагират учени. И са категорични, че хич не им е до смях.     \n       \n", "date": "2018.03.27", "title": "За хляба и ножа  "}
{"url": "http://www.duma.bg/node/163622", "text": "Районната прокуратура в Кюстендил разследва случай с изоставено от собственика си стадо коне в Осоговската планина след публикации в медиите. Доброволците, които са открили бедстващите животни, публикуваха зловещи кадри в социалните мрежи. От около стотина коне са оцелели само 30 измършавели и вече отказващи храна животни. Останалите 70 са загинали от студ и глад или от хищници. След първата помощ от доброволците организират нова акция по спасяване. Конете обаче са толкова изнемощели, че не могат да бъдат свалени от планината. \nСъс съдействието на Планинската спасителна служба в Кюстендил и по-специално на Христо Абаджиев и Росен Димитров, доброволците отнесоха на конете бали със слама и овес. Групата се е качила до местността Бек Бунар с 5 моторни шейни. Снегът на тази височина е около 1,5 метра. \n Полицията и Българската агенция по безопасност на храните са започнали проверки за проява на жестокост към животните, съобщиха от земеделското министерство. Прокуратурата разследва какви евросубсидии е получил собственикът на стадото Петър Пищалов за отглеждането. Експерти от ОДБХ в Кюстендил проверяват състоянието на конете и наличието на чипове за идентификация. Агроведомството ще изпрати и екип ветеринари. \n  \n    \n", "date": "2018.03.27", "title": "Доброволци спасяват бедстващи коне, прокуратурата проверява собственика"}
{"url": "http://www.duma.bg/node/163590", "text": "Ако се чудите къде да се разнообразите през почивните дни, можем да ви дадем жокер. Само на 160 км от София, в западна посока, може да направите чудесен уикенд с исторически и кулинарен привкус. Става дума за град Ниш, който съчетава по оригинален начин гостоприемство по съседски, приятна атмосфера и социалистическа загадъчност. Някои сгради в централната част на града ни връщат във времето на соца, но и не само те. Ще се убедите, че цените на много стоки са също доста приемливи за нас, а за качествата и за вкуса на сръбската кухня едва ли някой не знае и не е чувал. \nНиш  със своите 220 000 жители е третият по големина град в Сърбия  след Белград и Нови Сад. Уютен и гостоприемен, разположен на река Нишава, с красивата крепост от 18 век, той е доста приятно и магнетично място за разходки.  \nНиш е един от най-старите градове на Балканите, наричан \"Портата между Изтока и Запада\". От древни времена градът е бил пресечна точка на големите търговски пътища. Той е основан от келтите през трети век преди Христа. Праисторическите жители са го наричали Нависос - градът на Феите. Интересни забележителности има на всяка крачка, но сред най-интересните са площадът на Освобождението; паметникът на освободителите; сградата на кметството, построена за седалище на Народната банка; Националният театър; Турската крепост от 18 век, на мястото на която се е намирало първото римско селище под името Найсус; дворецът \"Бановина\", построен през 1886 г., седалище на Нишкия университет. \nЕдноименната крепост е една от най-добре запазените средновековни крепости на Балканите.  Разрушавана и възстановявана многократно, тя получава сегашния си вид през 1723 г. когато е изградена с помощта на 40 каменоделци от Константинопол и 400 местни строители. Има  четири големи порти, а вътре е разположен градският парк, населен с кафенета на открито, бирарии, сувенирни магазини и атракции за децата. От висока част на крепостта се открива прекрасна гледка към пълноводната река Нишава и централната пешеходна част на града. Мястото е предпочитано и радва не само туристи, но и хора от всякаква възраст със своето спокойствие и приятна атмосфера. \n Най-ранните заселници по тези места  са от 5000 години преди Христа. Разцветът  на града обаче е по времето на Римската империя. По-късно става важна точка по пътя Виа Милитарис от Белград до Истанбул през Ниш, София, Пловдив и Одрин. Роден град е на Константин Велики, чиито думи са \"Сердика - това е моят дом\". Медиана е родното му място в най-известното предградие в Ниш, в източната част до термалните води. През 4 век е построена лятна резиденция, в която и до днес са запазени оригинални мозайки. \nКонцентрационният лагер Червен кръст (Црвени Крст) е едно от най-добре запазените нацистки съоръжения на Балканския полуостров. Вътре са лежали евреи, комунисти, партизани и сърби по време на нацистката окупация на Сърбия през Втората световна война. Ще можете да се разходите из общите помещения, да научите историите на лежалите вътре и да надникнете в килиите, чиито подове са били покрити с бодлива тел. По стените все още си личат резките, с които затворниците са броели дните си в плен...  \nДругата историческа забележителност е Челе кула или Черепната кула, където са вградени черепите на 952 сръбски въстаници, обезглавени от турския главнокомандващ Хуршид Паша след битката на хълма Чегар над града. През 1809 година 12 000 въстаници с 11 оръдия се изправят мъжествено срещу 40-хилядна редовна турска армия. Главното сражение става на хълма Чегар, където Стефан Синджилич с 3000 човека взривява с един изстрел барутния склад. Загиват всичките 3000 въстаници и 6000 турски войници. Ако искате да посетите хълма, ще бъдете гостоприемно посрещнати от сладкодумния Селомир Маркович-Селе, който от 30 години, на абсолютно доброволни начала, се грижи за това свещено място. Приятна изненада ще ви направи и гостоприемното му посрещане с хляб и сол, както почерпката с кафе, ракия, локум и сладки. След това неговият  вълнуващ и емоционално поднесен разказ ще ви потопи в историята за тежките събития на хълма. А като погледнете скалата насреща, ще видите и фигурата на войводата Стефан Синджелич, който полегнал завинаги, сякаш е останал тук на пост за да брани и в смъртта си хълма Чегар. \nКато продължите към центъра на Ниш, на площада ще видите паметника на освободителите, заобиколен от пекарни, кафенета и магазини. На фона на представителните световно известни модни вериги, най-впечатляваща си остава подземната търговска улица, където може да разгледате каквито искате стоки, стига да имате достатъчно време, желание и средства. Изобилието от дрехи, обувки, сувенири е навсякъде. Но задължително трябва да оставите време за прословутите и много популярни сръбски плескавици, вешалици, ощипци,  удивителни на вид и вкус нещица... Сърбите се смеят, че при тях няма никакви забрани и затова всичко им е толкова истинско и естествено - от сърце и на корем. Сигурно имат право, кой знае... \nМожем да споменем само малка част от  запазената марка сръбски деликатеси \nкоито трябва да опитате на място - павлак с паприка, дюлевата, кайсиевата ракия и малиново вино, пушеният кашкавал и вкусната извара. Марковите златиборски колбаси също заслужават особено внимание. Затова с основание тези продукти се превръщат и в цел на посещението на много наши сънародници в западната ни съседка. \nДобре известен факт е, че сърбите умеят да се радват на живота и да си доставят радост и положителни емоции. Доказват го музиката, храната, напитките, настроението и усмивките им. Порадвайте им се и вие. И си подарете една освежаваща разходка, само на два часа от София. Струва си, няма да съжалявате. Ще се върнете заредени с настроение, исторически обогатени около превратностите на исторически битки, спорове, решения на великите сили, договори като бракове по сметка, размествания на пластове и граници, добросъседски омешвания. Но ние сме само на гости, нали?  \nЗад приятния център и хубавите кръчми на Ниш се крие много повече – няколко пласта история, датираща хилядолетия назад. Културните и историческите паметници доказват и разказват за това, че Ниш е имал ключова роля в историята и че си заслужава да се види тази история досами нашите граници. \nНишката крепост \n Концентрационният лагер     \n", "date": "2018.03.27", "title": "Портата между Изтока и Запада    "}
{"url": "http://www.duma.bg/node/163592", "text": "МОН предлага на МС да одобри 54 731 места за прием на студенти след завършено средно образование - с около 3000 по-малко от миналата година, става ясно от проекта за постановление за приема, публикуван в сайта на МОН за обществено обсъждане до 20 април т.г. А общо местата за нови студенти, финансирани от държавата или приети срещу заплащане в държавните вузове, както и в частните, са 70 950.   \nНа практика за всички зрелостници са осигурени места във вузовете и дори около 10-ина хиляди ще са предизвестено празни. Завършват гимназия тази година малко над 56 700 ученици, от тях като правило около 11 000 се очаква да заминат да учат в чужбина. Явно, отново ще има по 4-5 класирания във висшите училища, докато бъдат приети всички, преминали заветния праг \"среден 2.50\". Обещанията уж бяха, че тази практика ще бъде прекратена. За 2018/2019 г. държавата планира да субсидира обучението на 45 918 студенти в 37 държавни висши училища, от тях 38 704 места са за зрелостници. Това е с около 200 души на държавна издръжка в повече от миналата година. Срещу заплащане пък в държавните университети ще бъдат разрешени 10 692 места, от които 6677 - за зрелостници. В частните вузове има леко намаление, като за тях са предвидени 14 340 нови студенти, от които 9350 след средно образование. \nПредложеният прием, според МОН, е в съответствие с оценката на учебната и научната дейност на вузовете, с данните за реализацията на завършилите и с приоритетите за развитието на страната. Допуска се допълнителен прием в 8 направления, в които има малко кандидати, но са важни за държавата - математика, физически науки, химически науки, химически технологии, енергетика, материалознание, педагогика на обучението по, религия и теология.   \nМОН предлага да бъдат приети и 2417 нови докторанти (2263 в държавни вузове и 154 в частни), както и 180 докторанти в БАН и 69 в ССА. Местата за българи извън България са 2000 за студенти и 40 за степен \"доктор\". За граждани на Македония местата ще са 150.  \nСофийският университет ще приеме 6388 студенти в държавна поръчка, ПлУ - 3604, УНСС - 4419, ТУ-София - 3546. Намаляване на приема има в направленията икономика, администрация и управление и туризъм, като за тях се очаква нулева година в Аграрния университет в Пловдив, в университета \"Асен Златаров\" в Бургас, в ХТМУ, в Шуменския университет. Увеличава се обаче приемът в туризъм по морето - в университета \"Асен Златаров\" в Бургас и в Икономическия университет във Варна. В СУ няма да има прием по медицина, там няма и за задочници по право. \nПрез януари 2018 г. се оказа, че от общо 57 783 места за прием на зрелостници в държавните вузове миналата година са останали незаети 13 981 места. В частните вузове пък са били реализирани само половината от отпуснатите 16 159 места за прием - 8974.     \n", "date": "2018.03.27", "title": " Местата за прием във вузовете пак са повече от кандидатите "}
{"url": "http://www.duma.bg/node/163616", "text": "Гоцеделчевският депутат от ГЕРБ Димитър Гамишев е успял да заобиколи закона и най-вероятно е ощетил държавата с близо 200 хил. лв. от неплатени данъци. Гербаджията бил собственик на \"Гамишев - НКБ\" ЕООД. През април 2016 г., малко преди да стане координатор на ГЕРБ за региона, Гамишев прехвърля фирмата на \"Файнест Асошиътс\" ЕООД. Собственик и управител става Георги Михайлов Георгиев. Същото лице се явява управител на 93 фирми, негови са и 53 дружества, сочи справка в Търговския регистър. \"Файнест Асошиътс\" ЕООД е фирма с 2 лева капитал и е регистрирана в Ловеч на ул. Шипка 5А. На същия адрес са записани още 22 фирми. Георгиев е \"професионален\" длъжник на държавата - негови фирми имат да внасят в НАП стотици хиляди левове. \nОт август 2017 г. бившата фирма на гербаджийския депутат фигурира в списъка на големите длъжници на НАП, които нямат имущество, върху което могат да се наложат обезпечителни мерки. Дружеството е под номер 13948 в списъка. \"Гамишев - НКБ\" дължи на хазната 195 774 лв. Макар да фигурира в списъка на НАП след продажбата, от данните на годишните й финансови отчети става ясно, че дълговете в особено големи размери са налице доста време преди това, още докато Димитър Гамишев е неин едноличен собственик. \nКак гербаджията е успял да продаде задлъжняла към бюджета фирма на малоимотно лице, не е ясно. ДУМА припомня, че след скандала за милиардите несъбран ДДС институциите се впуснаха да уверяват, че за вписването на сделки се иска удостоверение за липса на задължения към НАП. \nОбластният съвет на БСП в Благоевград разпространи вчера позиция, в която настоя делата на Гамишев да бъдат изяснени. \"Настояваме за незабавна проверка от компетентните органи, които да се самосезират и да установят какви са фактите по този случай. Вярно ли е това, което се тиражира от медиите, и ако е вярно, как е допуснато народен представител да ощетява държавната хазна със стотици хиляди левове? Всичко това изглежда абсурдно и крайно притеснително на фона на твърденията на министъра на финансите Владислав Горанов, който в края на миналата седмица призна, че битката на министерството със злоупотребите с ДДС е ежедневна\", заявяват социалистите.  \nИБ на ОблС настоява случаят с Димитър Гамишев да бъде проверен възможно най-бързо, а резултатите да бъдат публично оповестени. Обществото има право да знае кои са неговите \"представители\" в парламента и с какво се занимават те, смятат от левицата. От БСП допълват, че ако злоупотребите на гербаджията се докажат, той трябва да бъде наказан с цялата строгост на закона. Когато се твърди, че държавната хазна е ощетена с милиарди левове, и се предприемат сериозни мерки това да се промени, първото, което трябва да направят управляващите, е да погледнат в собствената си градина и да изкоренят плевелите от нея, категорични са от левицата в Благоевградско. \nДУМА припомня, че Гамишев е член на парламентарните комисии по вътрешна сигурност и обществен ред, по политиките за българите в чужбина и по въпросите на младежта и спорта. Членува в 9 групи за приятелство между България и други страни. \nГамишев стана депутат, след като депутатът от ГЕРБ Алекдсандър Манолев бе назначен за зам.-министър на икономиката, а следващият в листата Бисер Михайлов реши да се върне като областен управител в Пиринско. Гамишев се издигна от седма позиция и избута местния фаворит и депутат от предишно НС Георги Андонов. 3429 преференции бе събрал Гамишев, за да си уреди депутатския пост. \n Преди да оглави гоцеделчевската структура на ГЕРБ и да стане депутат, Гамишев е строителен предприемач и член на ГЕРБ - предприемачи. Преди да бъде продадена на ловешкия \"бизнесмен\", \"Гамишев- НКБ\" отчита пред \"Дакси\" огромни внушителни нетни приходи от продажби  - 1,7 млн. за 2013 г., 1,2 млн. за 2014 г. и 3,5 млн. за 2015 г.  \nСемейството на гербаджията се е прицелило и в туристическия бранш. През 2012 г. съпругата му Боянка е получила субсидия от 389 801 лв. за изграждане на къща за гости в с. Гайтаниново. По договор строителството е глътнало повече от 635 хил. лв. Всъщност, т.нар. къща за гости прераства в претенциозен луксозен хотел \"Ментор ризорт\", за който в гоцеделчевско се говори, че Гамишев неотдавна е продал за доста милиони. \nСнаха му Ангелина Гамишева също е подпомогната с финансиране от 290 352 лв. за строителството на къщи за гости \"Гамихолидей\" в с. Лещен. Жената е аптекарка, а съпругът й Костадин работи в МВР и не би трябвало да може да се занимава с търговска дейност. Запознати твърдят, че бизнесът с хотел \"Лещенски рай\" всъщност е на Димитър Гамишев.      \n", "date": "2018.03.27", "title": "Депутат от ГЕРБ си \"спестил\" 200 хил. лв. данък "}
{"url": "http://www.duma.bg/node/163623", "text": "България не трябва да бъде мащеха за сънародниците ни в чужбина, а активно да работи с тях. Тази теза застъпи вицепрезидентът Илияна Йотова, която вчера се срещна с представители на българската общност в посолството ни в Берн, Швейцария. Йотова бе категорична, че комуникацията и взаимодействието между българската държава и българите в чужбина трябва да се подобрят, а президентската институция работи в тази посока. Тя отново отбеляза, че българите зад граница са огромен потенциал за страната ни. По официални данни сънародниците ни в Швейцария са малко над 8 хиляди, повечето от които са висококвалифицирани специалисти. \nЙотова запозна присъстващите с дейността на съвета за работа с българите в чужбина, която в момента е съсредоточена върху Националната стратегия от 2014 г. и нейните слабости. Срещата на Илияна Йотова в Берн бе първата с представители на т.нар. нова емиграция. През първата година от мандата вицепрезидентът посети почти всички български исторически диаспори. \nСънародниците ни се оплакаха от липсата на представителност и необходимостта от създаване на обществени съвети на българите в чужбина. Имаше и много въпроси и предложения по подготвяната от вицепрезидента интернет платформа за българите навън. Йотова отбеляза, че интернет платформата ще съдържа информация за българите в чужбина и ще съдейства за задълбочаване на контактите между общностите ни извън България. Според нея е необходим и регистър на българските общности в чужбина. \nЙотова разговаря с федералния президент на Конфедерация Швейцария Ален Берсе. В програмата й бе заложена и среща с депутати от Националния парламент, представители на федералното правителство и ръководството на Дружеството за външна политика.   \n", "date": "2018.03.27", "title": "Илияна Йотова призова да се работи активно с българите зад граница"}
{"url": "http://www.duma.bg/node/163594", "text": "\"Детето ми стана заложник на кметските безумия\" - Г-н Стойчев, във фейсбук признахте за политически натиск върху вас и семейството ви от страна на ГЕРБ в Ловеч. В какво се изразява той? \n- Изразява се в натиск и тормоз върху мен и семейството ми. Подозирам, че е свързан с мои гласувания по различни решения в Общинския съвет в Ловеч, с които не съм бил съгласен. \nИзбран съм като част от гражданската квота в листата на ГЕРБ на изборите през 2015 г. за общински съветници, не съм член на партия ГЕРБ. Може би не всичко с подробности е стигнало до мен, но знам, че община Ловеч, с нейна бланка, с подпис на кмета или заместника, е подала сигнал срещу мен и семейството ми, че детето ни вкъщи е в риск. Абсурдно е да се твърди, че 10-годишната ми дъщеря живее в риск. Сигналът е подаден до дирекция \"Социално подпомагане\" в Ловеч и до Регионалното управление по образование. \nРазбрах, че общината се е самосезирала заради въпросния ми пост, публикуван на моята фейсбук страница на 23 февруари. Твърди се, че съм използвал комбинацията от думи \"за възможно въздействие\" върху резултатите на детето ми в училище. Проверката на социалните служби е започнала с посещение в дома ми. Те търсиха риск не където трябва, ако изобщо търсят риск или изпълняват нечия поръчка. Социалните работници нахлуха в дома ми, разговаряха с мен и съпругата ми, после и с детето. Направо не повярвах, че се случва. В началото попитах да не би сигналът да е от мен до някоя институция, защото като шеф на НАП подавам сигнали до различни институции. Социалната служба дори отказа да ми прочете съдържанието на сигнала и да посочи подателя. Още не знам какви са обвиненията. Подал съм искане като общински съветник да ми бъде предоставен сигналът на сесията на Общинския съвет на 29 март. \n- Какво ви питаха социалните?  \n- Въпросите бяха стандартни, но за мен бяха обидни. Питаха ни кой е личният лекар на детето, сложили ли сме всички ваксини, то посещава ли училище, жилището наше ли е, с какво се отопляваме. Приличаше ми на социална анкета за отпускане на помощи. Никога в живота си не съм бил клиент на социалните служби. Започнах да осъзнавам сериозността на нещата, когато поискаха да говорят с детето. Питаха я на колко е години, в кой клас е, ходи ли на училище редовно, следобед посещава ли занималня. И понеже дъщеря ми не ходи следобед на занималня, следващият въпрос бе: \"А самичка ли стоиш вкъщи?\" Явно очакваха детето да отговори, че стои само вкъщи, за да вляза в капана на социалните. А то не стои само, майка ми го гледа следобед. Надявам се проверката да покаже, че детето ми расте в нормална среда и риск в семейството няма. И да приключи този цирк. Просто детето ми стана заложник на кметските безумия.  \n- Твърдите, че преди това е имало посегателства срещу вас. Какви?  \n- Имаше посегателство върху имуществото ми. Имаше натиск върху жена ми в нейната работа в Здравната каса, след 18 години работа там тя напусна. Два са начините за натиск в работата - с ниско оценяване в годишната атестация като държавен служител и с настройване на колеги, създаване на интриги и нетърпима работна среда. Това започна, след като станах общински съветник - някъде от началото на 2017 г. \nПосегателствата срещу колите ни станаха след септември 2017 г. - първо нейната кола, после и моята, но тогава още не го свързвах с \"поръчка\". Колата на жена ми бе разбита, без да вземат нищо, тя стои на паркинг пред блока ни. Моята кола също беше обект на опит за кражба, пак пред блока. Повярвайте, в Ловеч опитите за кражба на коли не са толкова чести като в София! И на двата автомобила на едно семейство да бъде посегнато едновременно, в рамките на по-малко от месец, не е случайност.  \n- Сигурен ли сте, че това е опит за сплашване? Да не развивате параноя? \n- Знам, знам, казвали са ми... Но съм сигурен, че това беше предупреждение заради позициите ми в Общинския съвет. Особено след натиска върху детето и в училище. Намекнаха ми, че може да бъде повлияно на изяви на детето в извънкласни форми. \n- Кой ви заплаши? \n- Не мога да го назова, казал съм го в сигнала до прокуратурата. Източникът е учител в същото училище, който ми предаде подобна възможност за друг учител, направи намек. А този друг учител е и общински съветник. Посредникът ми даде да разбера, че се е запознал с работата на детето ми по извънкласна форма, без детето да е било на оценяване при него. Той се е интересувал целенасочено. Но вече навлизам в обвинения, които не мога да докажа, защото са логически заключения. \n- Има ли общо политическият натиск с оставката ви като шеф на бюджетната комисия през м.г.? \n- Да, има. Подадох оставка, защото исках да дам възможност на Общинския съвет или да ми даде доверие да работя самостоятелно и безпристрастно като ръководител на комисията, защото председателите на комисии в общински съвети са политически квоти, или да напусна поста, ако не се ползвам с доверие. В крайна сметка получих доверие с голямо мнозинство и продължих да си изпълнявам функциите на председател на бюджетната и зам.-председател на икономическата комисия. Постъпих така, защото имаше натрупване на взети решения от комисията, поискани от мен материали от администрацията и неизпълнявани от нея. Сметнах, че авторитетът ми като председател на комисията е поставен под съмнение и дадох шанс да бъда сменен. \n- С какво провокирахте политическия натиск от страна на ГЕРБ?  \n- Единственото, което правех, ако ще да звучи банално, е, че съм гласувал винаги по съвест. Само това. Не съм се съобразявал с конюнктурата или с политическа поръчка. Подкрепих предложението за намаляване с 1 бройка на заместник-кметовете, въпреки съпротивата на кмета Маринова. Решението бе прието и се наложи Маринова да редуцира от трима на двама заместниците си. Гласуването беше тайно, но предварително казах, че ще гласувам за намаляването. Сега Маринова обжалва това решение пред Административния съд. Не подкрепих и ненужен проект за деца в неравностойно положение за близо 1 млн. лв., защото в Ловеч вече имаме такива услуги и само щяха да се прахосват пари. Подозирам, че в този проект има нещо съмнително, но той в крайна сметка бе одобрен.  \n- Общински съветници, включително и двама от ГЕРБ - Александра Енева и Данчо Заверджиев, излязоха с декларация срещу партията, във ваша защита.  \n- Александра е от колежките в Общинския съвет, която също заема лични и отговорни позиции по много въпроси и гласува по съвест. Също и Данчо Заверджиев. С Александра все още сме в групата на ГЕРБ в Общинския съвет, но Данчо беше изключен преди повече от година. Не изключвам и мен да изключат, но няма да имат основания, защото аз и Александра се опитваме да завърнем кметското ръководство към предизборните му обещания. Искам ГЕРБ да започнат да изпълняват обещанията си в Ловеч. А ние обещавахме честност, прозрачност, принципно управление на общината, подвижни аптеки за малките населени места и проекти за тях, обещавахме добра градска среда... \n- Нищо от това ли не се случи? \n- Към момента не. Тръгна реализацията на няколко европейски проекта, но обществеността, с която се срещам, а и самият аз, смятаме, че реализацията им се отклонява от същинския проект. Става въпрос за имот в центъра, който предизвика хората в Ловеч - 50 дка разорана целина в пешеходната зона на града. Ясно, че някога ще стане с плочки, но сме в тази \"целина\" от м. септември. Подобно разораване преди зимата е предпоставка ремонтът да не се случи поне една година. Това дразни хората. Прави се уж за хубаво, но по най-лошия начин. Но не знам дали е свързано със злоупотреби. \n- Критикувате ли кмета на ГЕРБ Корнелия Маринова? \n- Някои критики съм й отправял публично в профила си, други - в рамките на групата. Мисля, че я критикувам здравословно, защото след това тя започва да работи по-добре. \n- Още ли искате да сте част от ГЕРБ? \n- Както искате го приемете, но съм лоялен човек, влязъл съм с тази листа и гражданската квота не е мое желание. Корнелия Маринова ми предложи да вляза в листата като експерт и приех, защото имам 22 години управленски опит. Бях 4 г. заместник-ръководител на НАП, а от 9 г. съм ръководител, преди това в НОИ бях шеф на звено. Смятам, че с този опит и авторитет мога да съм полезен за града. Мислех си - аз съм тук, съпругата ми е тук, да направим нещо за града. Вече не изключвам варианта със семейството ми да се преместим на друго място. Засега не съм предприел нищо, но го обсъждаме вкъщи. Разберете, не съм революционер, който буни народа, само посочвам грешките в управлението на града. Смятам, че така е честно спрямо гражданите на Ловеч.     \n", "date": "2018.03.27", "title": "ГЕРБ не изпълняват предизборните си обещания  "}
{"url": "http://www.duma.bg/node/163587", "text": "Саудитската противовъздушна охрана е прихванала седем ракети, изстреляни от Йемен, като един египетски гражданин е загинал, предава AFP. Ракетите са изстреляни по столицата Рияд, където е загинал гражданинът на Египет, а други двама негови сънародници са ранени от паднали шрапнели. По столицата са изстреляни три ракети и по една към градовете Хамис, Мушаит, Джизан и Наджран, като всичките са били насочени към населени райони. \nБунтовниците хути, подкрепяни от Иран в Йемен, са заявили, че те са изстреляли ракетите по излъчван от тях телевизионен канал. \nДесетки хиляди привърженици на бунтовниците демонстрираха в столицата Сана във връзка с третата годишнина от започването на войната. \nВодената от Саудитска Арабия коалиция нахлу в страната през март 2015 г. с цел да възстанови на власт „законното“ правителство, след като хуситите и техните съюзници превзеха Сана. \nПрощад „Сабаийн“ в столицата се превърна в море от знамена на Йемен, както и плакати с лика на лидера на хуситите Абдулмалик ал-Хути или надписа „Три години агресия“. \nОколо 10 000 йеменци са убити и около 53 000 ранени от началото на действията на коалицията. Във връзка с последиците от военните действия ООН обяви ситуацията в страната като най-тежката хуманитарна криза в света. Фондът за децата на ООН УНИЦЕФ има нужда спешно от 350 милиона долара за хуманитарни проекти в Йемен. \"За своята хуманитарна програма през 2018 година УНИЦЕФ се нуждае от 350 милиона долара (около 283 милиона евро). Това е нищо в сравнение с милиардите долари, които сега се влагат във войната\", заяви Герт Капелаер, регионален директор за Близкия изток и Северна Африка на УНИЦЕФ.   \n", "date": "2018.03.27", "title": "Войната в Йемен \"навърши\" 3 години"}
{"url": "http://www.duma.bg/node/163624", "text": "Часове преди срещата ЕС-Турция в Евксиноград граждани протестираха вчера във Варна срещу турския президент Реджеп Ердоган и безпринципната политика на Брюксел. Според протестиращите присъствието на Ердоган на територията на България и ЕС е недопустимо. Те издигнаха плакати: \"Stop Erdogan\", \"Затваряме Варна заради диктатора\", \"Източна Тракия говори на български, тя е част от нашите духовни граници\", \"Вън Ердоган от Европа\" и др. \nВ едновременни телевизионни изяви представители на управляващите се втурнаха да хвалят предстоящата среща. Външният министър Екатерина Захариева отбеляза, че се надява Ердоган \"да не тропа по масата\", за да се получи диалог. Според нея не за първи път въпросът за обезщетяването на бежанците от Тракия се поставял в контекста на политическите дивиденти. Тя опита да атакува БСП, че от 1992 г. били \"доста време в управлението\" и не го решили. Говоренето по темата било спекулации с цел да се изместят \"успехите на българското правителство в дипломацията\". \nСпоред началника на премиерския кабинет Румяна Бъчварова от срещата не бива да се очакват конкретни споразумения, защото задачата й била възстановяване на диалога ЕС-Турция. Форматът не предполагал официални споразумения. По думите й самото провеждане на срещата вече се определяло като успех в Брюксел. Министърът на евроинтеграцията Лиляна Павлова изтъкна, че срещата е от значение за България и ЕС, фокусът били сигурността, бежанците и изпълнението на двустранното споразумение между Турция и ЕС.     \n", "date": "2018.03.27", "title": "Протести срещу Ердоган белязаха срещата ЕС-Турция във Варна"}
{"url": "http://www.duma.bg/node/163591", "text": "В началото на месеца на общественото внимание изскочи скандал, свързан със законови промени, които, ако бъдат приети от Народното събрание, традиционни български хранителни продукти с проверено качество може да останат без защита на национално ниво и дори да изгубим изключителните права върху тях. Става въпрос за промени в Закона за марките и географските означения. Така след приемането на поправките и тяхното обнародване ще бъде прекратено действието на всички регистрации на географски означения за земеделски продукти и храни, които са били предоставени по силата на нашето законодателство. Защита няма да има за продукти като български кашкавал, българско кисело мляко, карловска луканка, българско бяло саламурено сирене, българската лютеница...  \nДо влизането на България в Европейския съюз традиционните продукти като българско кисело мляко, бяло саламурено сирене, кашкавал и други са били защитени по Лисабонската спогодба. Има обаче европейски регламент, който ни задължава да защитим тези продукти по схемите за качество. Това не е направено повече от 10 години и досега страната ни продължава да поддържа тези продукти по Лисабонската спогодба, което пък нарушава европейския регламент. \nСпоред експертите някой в държавата или пък производителите  са проспали възможността  да защитят традиционните продукти на ниво Европейски съюз. \nБългарското кисело мляко например не е вписано в Европейския регистър за \"Защитено географско указание\". В момента освен България Япония и Финландия имат права да произвеждат българско кисело мляко. След промените в закона е възможно \"българското кисело мляко\" да остане само \"кисело мляко\". \nЗаявление за защита е трябвало да бъде дадено веднага след присъединяването ни към ЕС. Заради този пропуск страната ни нарушава европейското законодателство и ЕК готви наказателна процедура срещу България. Сега има три възможности. Първата е да продължим да поддържаме същия регистър по спогодбата и да плащаме глоби. При глобите се заплаща еднократно около 100 хил. евро, а след това  \nглобата е между 15 хил. и 40 хил. евро на ден  обясни българският евродепутат от Групата на социалистите и демократите Момчил Неков. Втората възможност е да падне защитата. Това обаче означава, че ще загубим правата за производство на тези световноизвестни продукти, с които България е известна по света - българско кисело мляко, бяло саламурено сирене, кашкавал. И третата възможност е тези продукти да бъдат по най-бързия начин защитени със съдействието и подкрепата на Министерството на земеделието, храните и горите и Министерството на икономиката.  \nАко защитата падне, гърците могат да защитят гръцкото кисело мляко и ние няма да можем да ползваме наименованието българско кисело мляко. Европейската схема за качество има предимството, защото защитата е не само на национално, но и на европейско ниво, също и гаранцията за качество. Отдавна е трябвало сдружение от поне три производителя да подаде заявление в Министерството на земеделието, което да препрати заявлението на ЕК. Нямало е национална стратегия и производителите не са се сдружили.  Изтекли са всички дерогации и ЕК върви към санкции  \nспрямо България, прогнозира евродепутатът Неков. Има само два български продукта, вписани в този регистър - розовото масло и горнооряховския суджук. За сравнение - Италия е защитила над 300 продукта, Гърция - 106. Според Момчил Неков България има последна възможност да защити като традиционен продукт българското кисело мляко. Ако пропуснем тази възможност, няма да имаме друга, предупреди евродепутатът.  \nНеков дори се срещна с министъра на икономиката Емил Караниколов и министъра на земеделието Румен Порожанов във връзка с казуса за защита на българското кисело мляко и другите традиционни наши продукти. Той съобщи, че е постигнато единно мнение, че по въпроса трябва да се действа бързо, за да се защитят българските традиционни продукти. Самият той се е ангажирал с подкрепа и съдействие по казуса на европейско ниво.  \nЕдинственото, което Порожанов спомена по тази тема, бе при едно официално откриване, където заяви, че МЗХГ насърчава земеделските производители да се сдружават и да се възползват от възможностите за регистрация на европейско ниво на продукти със защитени географски означения и храни с традиционно специфичен характер. Толкоз. \n А промените в Закона за марките и географските означения са изготвени и предложени от МС още през ноември миналата година. Според мотивите промените са изготвени заради постъпило запитване от ЕК за поддържането на национална закрила на географските означения за земеделски продукти и храни. Според съобщението на МС \"поправките целят привеждане на действащия закон в съответствие с изискванията на европейското законодателство и по-конкретно с разпоредбите на регламента относно схемите за качество на селскостопанските продукти и храни\". Съгласно разпоредбите на документа държавите членки нямат право да предоставят национална закрила на географски означения за земеделски продукти и храни. \nЗаконопроектът трябваше да бъде разгледан и гласуван на първо четене в парламентарната комисия по икономическа политика и туризъм още в края на миналата година, но поради липса на информация за произтичащото от неговото приемане депутатите отказаха да го разгледат  \nНа Министерството на икономиката бе даден срок до края на март да внесе яснота по него. Дали сме срок на министъра на икономиката Емил Караниколов да внесе пълна информация, за да сме наясно с негативите и позитивите от промените в закона, обясни председателят на икономическата комисия Петър Кънев. Според него това е деликатен въпрос от национален интерес и трябва да сме наясно с всички подробности. \nСпоред експерти обаче предложеният законопроект не е съобразен с приложимото европейско законодателство. Не само това, но и имало абсолютно разминаване както терминологично, така и в правните последици от дадените предложения за решение на този проблем в оценката на въздействието, мотивите и самия законопроект. \nПовече от 10 години след присъединяването ни към ЕС, когато заявление за защита е трябвало да бъде дадено, след милиарди изхарчени европари, след безброй кампании колко много държавата прави за производителите, институциите продължават да се ошумоляват. Даже откакто темата се нажежи миналия месец, досега не сме чули нито едно смислено обяснение за това  кой и защо е \"пропуснал\" всякакви разумни срокове  Нито от министъра на икономиката Емил Караниколов, нито от министъра на земеделието Румен Порожанов, нито пък от Патентното ведомство, което само ни съобщи официално, че то не може да инициира действия по подаване на заявки за регистрация пред ЕК, вместо сдружение на производители на съответните продукти, за които се търси закрила. Да не говорим, че по принцип у нас сдружаването е мръсна дума. На него и законът, и институциите не само не помагат, но даже пречат. \nТова не е единственият, а поредният скандал с българското кисело мляко за последната година. През юни миналата година три фирми поискаха промяна в БДС за българското кисело мляко, а се оказа, че едно от предложенията за промяна е минало дори през Министерството на земеделието, горите и храните. Това предизвика скандал, като особено остро реагираха експерти. Те обясниха, че ако се промени стандартът, на практика ще се занижи качеството на българското кисело мляко. Експертите от Българския институт по стандартизация обаче оставиха без промяна стандарта за киселото мляко. \nПоредният скандал с киселото ни мляко обаче поставя въпроса какво правят институциите в държавата, които отговарят пряко или косвено по темата. И още - ще оцелее ли то и като наименование, че и като качество?   \n", "date": "2018.03.27", "title": " Ще оцелее ли българското кисело мляко    "}
{"url": "http://www.duma.bg/node/163625", "text": "Президентът Румен Радев показа, че е приел присърце каузата по издължаването на Турция към тракийските бежанци. В речта си на тържественото поклонение пред Паметника на Одринската епопея в София той подчерта, че въпросът за дължимите обезщетения за имотите на тракийците не може да бъде премълчаван от никакви съображения. \"Това е въпрос на справедливост и национално достойнство. Търсенето на решение на този казус не е анахронизъм, а е част от съвременния европейски прочит на историята. Той е в духа и практика на днешната международна политика и българското общество няма да допусне историческата истина да се преиначава, а горчивите факти да се замитат под килима на геополитическите съображения\", категоричен бе Радев. \nВ словото си президентът отбеляза, че чрез поставянето на въпроса донякъде страната може да изкупи дълга си пред нашите предци. \"Изтреблението, преследването и разорението на тракийските българи е горчив урок, който не трябва да забравяме. Разрушенията и заграбени домове и прекършените съдби не успяха да изпепелят родовата памет и надеждата, че справедливостта някой ден ще възтържествува. От семействата на бежанците израснаха нови поколения. Вие сте тук и продължавате да бъдете обединени в тракийските дружества, които пазят традициите и благородния завет - \"Не забравяй, но не отмъщавай\", заяви държавният глава. \n\"Скъпи сънародници, уважаеми тракийци, Паметникът на Одринската епопея ни напомня и днес, че българският войник изпълни с храброст и всеотдайност своя дълг към тракийци. Но войнската доблест и непреклонност не може да изкупи слабостта на политиците както на някогашните, така и на днешните. В този славен ден на Тракия мястото на всеки български държавник е тук сред вас\", заяви държавният глава и допълни, че днес трябва да почетем жертвите и заедно да отстояваме правата на тракийските българи. \nРадев коментира и срещата ЕС-Турция, която бе насрочена за снощи във Варна. \"Очаквам България да не остава само в ролята на домакин и се надявам, че министър-председателят ще постави въпроса за ненамеса на Турция в нашите вътрешни работи, в изборния процес, в религиозните дела и също така за обезщетението на тракийските бежанци\", заяви той. Президентът изрази надежда турският президент Реджеп Ердоган да приеме предложението за лична среща между двамата на предстоящата среща на върха на НАТО през юли в Брюксел. \n\"В Деня на Тракия почитаме паметта на хиляди тракийски мъченици - на тези, които оставиха костите си по дългия път към България и на тези, които до края на дните си останаха с отворени очи към родните си огнища. Поклон пред паметта на българската армия, пред подвига на офицерите и войниците, които изтръгнаха с голи ръце телените заграждения на Одринската крепост и превзеха турските редути\", коментира и Корнелия Нинова, която също се включи в честванията в София. Тя отбеляза, че не сме забравили събитията от историята, които са превърнали България в горда, независима и суверенна държава. \"Точно днес, на Деня на Тракия, българските политици, трябва да докажем, че тя е такава и сега и като един да защитим националния интерес и правата на българските граждани\", заяви лидерът на левицата. \nНа събитието присъстваха председателят на Съюза на тракийските дружества в България Красимир Премянов, ген. (о.з.) Златан Стойков - председател на Съюза на офицерите и сержантите от запаса и резерва, общественици, родолюбци. Чествания на Деня на Тракия имаше в цялата страна. \n    \n", "date": "2018.03.27", "title": "Радев категоричен за тракийските обезщетения  "}
{"url": "http://www.duma.bg/node/163588", "text": "Общият брой на загиналите при пожар в търговски център в руския западносибирски град Кемерово достигна 64 души, съобщиха властите. Сред жертвите на трагедията има много деца, спасителните екипи продължават работата си сред пепелището в издирване на още тела. 40 души са потърсили медицинска помощ. \nПо една от версиите горенето е започнало от детска игра с огън в игрална зала край батут, обезопасен с дунапренови частици, които пламнали като барут. \nРуската телевизия показа кадри от гъст черен дим, издигащ се над търговско-развлекателния център \"Зимная вишня\". В резултат на избухналата огнена стихия покривът над две от кинозалите е рухнал. Свидетели споделиха пред телевизионните камери, че не са чули никакви аларми или пък не са ги взели на сериозно, а огънят се е разраснал много бързо, което е разделило много деца от родителите им. \"Алармената система не работеше, хората се втурнаха навън крещящи в паника\", каза един тийнейджър. \nПомещенията в центъра са били облицовани с лесно запалима пластмаса, което е допринесло за гибелта на хората. Според спасителните служби облицовката и изолацията са отделили отровен дим, четири вдишвания от който са били достатъчни, за да се получи смъртоносно отравяне. \nОчевидката Анна Заречнева, която била заедно с роднини в една от кинозалите, пише в инстаграм, чe никой не е организирал евакуацията на хората, противопожарната сигнализация не се задействала. \"Някъде в средата на прожекцията вратата се отвори и в светлината, идваща от фоайето, се раздаде вик \"Пожар! Пожар!\" Не прекъснаха прожекцията, така и не запалиха светлините в залата. Нямаше сигнализация. Тълпата се втурна през една тясна врата. Втори изход по някаква причина не бе отворен (а и имаше ли такъв?) А и второто крило на тази врата не бе отворено\", пише тя. Заречнева разказва, че някои от хората в мола, като разбрали, че в една от залите са останали деца, са се опитали да се доберат до тях. Но гъстотата на отровния дим е била такава, че не е можело да се диша. Опитът да се стигне до децата се оказа напразен\", отбелязва тя. \nПавел Андросов също отбелязва отсъствието на сигнал за пожар и бездействието на персонала на центъра. \"Ако бе сработила пожарната тревога, никой нямаше да пострада, аз разбрах за пожара едва когато се обърнах на втория етаж и видях всичко в дим и едва тогава тръгнах да излизам, а тези, които бяха в сауната или в киното? Аз бях в зоомагазина, там дори охранителят не предупреди никого, добре, че някой започна да крещи, иначe щеше да има още жертви\", казва Андросов за телевизия РЕН ТВ. \nДруг свидетел на трагедията е Дмитрий Хорошавцев, който в интервю за kp.ru отбелязва, че вратите на кинозалите, оказали се в епицентъра на пожара, са били блокирани заради което хората не са могли да се измъкнат. \nАрестувани са трима души от собствениците и управляващия екип на мола. \nПрезидентският говорител Дмитрий Песков отрече слуховете, че Кремъл е наредил на телевизиите да не разказват за трагедията. \"Относно забраната на лошите новини - пълен абсурд, не разбирам същността на въпроса\", каза той.      \n", "date": "2018.03.27", "title": "Трагичен инцидент в руски град  "}
