{"url": "https://duma.bg/barselonska-magla-n197707", "text": "Елена Йончева спечели поредната си малка победа. Този път обаче е служебно - прекратено дело срещу нея, само че заради \"пропусната\" такса от ищеца.  , че ще иска максимално наказание за клевети от журналистката. Йончева била накърнила прекрасния му образ на свестен и почтен бизнесмен. Цялото му вдъхновение и бяс изтекоха в канала в мига, в който изборите за ЕП минаха. Или Саздов осъзна, че едни 40 хил. лева ще бъдат изхарчени по съдилища без полза за него? Като данъкоплатец се радвам, че ще ни спестят поредната протяжна съдебна сага. Властта ползва подобни дела, за да си рисува медийни ореоли и да каля опозицията. Като зрител съжалявам, че дело няма да има. Пропускаме забавата по разобличаването на историята с къщата в Барселона, около която постоянно кръжи името на Бойко Борисов. Можеше да научим нещо интересно! Защо всеки път, щом някой спомене къщата в Барселона, сякаш \"Дондуков\" 1 се тресе? Няма как Саздов, като един от приближените на Борисов, да не знае кои тайни трябва да пази. Дали делото не пропадна, точно защото къщата в Барселона трябва да тъне в мъгла? Този път истината остана скрита, засега...", "date": "2019.08.13", "title": "Барселонска мъгла"}
{"url": "https://duma.bg/pozhar-izbuhna-kray-atina-n197699", "text": "Силен горски пожар бушува в района на град Пеания в подножието на планината Имитос в околностите на Атина, съобщиха РИА \"Новости\" и в. \"Катимерини\". Полицията спешно евакуира хората, информираха от Генералния секретариат на гражданска защита. От събота в Гърция важи код червено за опасност от пожари поради 40-градусовата жега и силни ветрове. Въпреки всички превантивни мерки 59 горски пожара са възникнали в събота и 64 в неделя. Причината е проява на небрежност. \"Днес (12 август) в 3,18 ч. в Пеания в Атика, в подножието на Имитос, избухна горски пожар. Веднага на местопроизшествието бяха изпратени засилени противопожарни сили (133 пожарникари, 42 превозни средства)\", се казва в съобщението. По въздух гасят самолети и хеликоптери. Освен това на помощ се изпращат всички сили за гражданска защита, резервоари за вода от столичния регион Атика, както и от съседните райони на Пелопонес и Централна Гърция. Полицията е изпратена незабавно за евакуация на жилищни райони и за подпомагане на жителите, за да се предотвратят инциденти. През юли 2018 г. в пожар в град Мати близо до Атина бяха убити над 100 души. Градът изгоря след час и половина. Оттогава гръцките власти не бавят евакуацията на населението при извънредни ситуации. Малко по-късно бе съобщено, че пожарът е овладян. Същевременно в района на Егейско море продължават да духат силни ветрове (с пориви от 50 до 75 километра в час). В петък шефът на гръцката Гражданска защита Никос Хардалиас заяви, че за първи път от 2012 година страната е изправена пред такива условия - високи температури, силни ветрове и ниска влажност. Тежко е положението и в Испания, където повече от 400 души бяха евакуирани на остров Гран Канария в резултат на пожар. Пожарът вече е засегнал хиляда хектара, съобщава спасителната служба на Канарските острови в туитър. Огнеборци използват самолети и хеликоптери, за да потушат пожара, бушуващ на около 32 км от регионалната столица Лас Палмас. Стихията застрашава няколко града и националния парк \"Тамадаба\" в западната част на острова. Испанската полиция разпитва мъж, който е заподозрян, че при работа със заваръчна техника е предизвикал огромния пожар.", "date": "2019.08.13", "title": "Пожар избухна край Атина"}
{"url": "https://duma.bg/dzhonsan-da-se-strahuvat-prestapnitsite-ne-zhitelite-n197698", "text": "Британският премиер Борис Джонсън обеща 10 000 нови затворнически места, 20 000 нови полицаи и разширяване правомощията на полицията за внезапни проверки, съобщиха британските медии. Той заяви, че твърде много опасни насилници или сексуални нарушители излизат от затвора неоправдано, а също, че са необходими по-строги присъди. \"Трябва да се отнесем твърдо към престъпността. Това означава да се отнесем твърдо с престъпниците. Трябва да обърнем баланса на страха. Искам престъпниците да се страхуват - не обществеността.\" Отделно правителството му разработва планове за спасителен фонд, който да подпомогне застрашените компании при Брекзит без сделка, писа в. \"Таймс\". Изготвен е таен списък с големи британски работодатели, смятани за най-изложени на риск. Строителството и производството са оценявани като най-уязвимите сектори. Очаква се тази седмица кабинетът на Джонсън да обсъди спасителните планове. ", "date": "2019.08.13", "title": " Джонсън: да се страхуват  престъпниците, не жителите"}
{"url": "https://duma.bg/postradali-politsai-pri-sblasatsite-v-honkong-n197697", "text": "Демонстрантите в Хонконг нападнаха полицията с бутилки със запалителна смес и тухли при последния протест през уикенда, съобщи \"Пийпълс Дейли\". Един полицай е откаран в болница с изгаряния, има и други пострадали служители на реда.  През последните няколко дни 8 полицаи пострадаха от лазери, с които демонстрантите умишлено ги заслепяваха. Трима служители на реда постъпиха в болница с възпаление на очите. При протеста в неделя демонстрантите се сблъскаха с полицията в поне три района на града, а служителите на реда използваха сълзотворен газ, за да разпръснат тълпата. Полицията също бе заснета да стреля с гумени куршуми на близко разстояние в метростанция.  Двумесечните протести в автономния Хонконг продължават, въпреки че управата на града се отказа от спорния законопроект за екстрадиция на заподозрени лица в останалата част на Китай. ", "date": "2019.08.13", "title": "Пострадали полицаи  при сблъсъците в Хонконг"}
{"url": "https://duma.bg/veche-ima-epidemiya-ot-morbili-n197703", "text": "В България вече има епидемия от морбили. Това обяви епидемиологът проф. Мира Кожухарова, позовавайки се на най-новите данни от периода 29 юли - 4 август, когато са регистрирани 15 случая срещу 23 в предходната седмица. България беше сертифицирана, че е ликвидирала това заболяване, и сега отново такъв голям брой заболели показва, че има проблем с имунизациите у нас, посочи проф. Кожухарова. Справката на МЗ сочи, че са засегнати 13 области в страната, като водещи са София-област (345 случая), София-град (342 заболели), Благоевград (213 регистрирани), Кюстендил (152 заболели) и т.н.  За първи случай на морбили във Варна съобщи вчера директорът на РЗИ д-р Дочка Михайлова. В болница е приет с тази диагноза 29-годишен варненец. Първите случаи на заразата през 2019 г. бяха регистрирани в Благоевградско в средата на февруари. Междувременно МЗ прави промени в имунизационния календар. Според тях ще бъде намалена на два приема пневмококовата конюгирана ваксина при деца до 6 месеца, ще отпадне пробата Манту и реимунизацията срещу туберкулоза при деца на 11 г. и ще бъде въведена реимунизация срещу коклюш при деца на 12 г. ", "date": "2019.08.13", "title": "Вече има епидемия от морбили"}
{"url": "https://duma.bg/sgs-prekrati-delo-sreshtu-elena-yoncheva-za-kleveta-n197704", "text": "Софийският градски съд прекрати гражданското дело за клевета, което бизнесменът Иван Саздов заведе срещу евродепутатката Елена Йончева. Краят на съдебната сага е породен от факта, че ищецът така и не е заплатил в срок държавната такса от 4 процента от стойността на иска срещу журналистката. В края на май, тъкмо преди приключването на предизборната кампания за евровота, Саздов поиска 1 милион лева за увреждане на имиджа му като дългогодишен бизнесмен. Той трябваше да плати 40 000 лв. като такса, но така и не го е направил. След изтичане на законовия срок за обжалване определението за прекратяване на делото е влязло в сила. Припомняме, че Йончева заподозря Саздов, че е купил къща за Бойко Борисов в Барселона, тя изнесе данни, че бизнесменът стои зад офшорката \"Палмс Ентерпрайсиз\". Иван Саздов е създател на тенис клуб \"Банкя\". Той беше в инициативния комитет, издигнал Борисов за кмет през 2005 г.  ", "date": "2019.08.13", "title": "СГС прекрати дело срещу Елена Йончева за клевета"}
{"url": "https://duma.bg/kratki-novini-n197696", "text": "Иранският външен министър Мохамад Зариф обвини САЩ, че са превърнали региона на Персийския залив в \"кутия кибрит, готова да се запали\", съобщи \"Ал Джазира\". \"Водният път в Персийския залив \"е тесен и ще стане по-малко безопасен, щом чуждестранни (военни) кораби увеличават присъствието си в него. Регионът се превърна в кутия кибрит, готова да се запали, защото Америка и съюзниците й го заливат с оръжия\", изтъкна той. Сирийската правителствена армия отблъсна две отделни нападения на общо 700 джихадисти в провинция Идлиб през последните два дни, предадоха медиите. Нападателите са претърпели тежки загуби в жива сила. Загинали са и 23 правителствени войници. Междувременно турският министър на отбраната Хулуси Акар обяви, че страната му държи на зона за сигурност с ширина 30-40 км по турско-сирийската граница. \"Очакваме стъпки (от САЩ) в тази насока\", добави той. Зоната се намира в регион, контролиран от сирийските кюрди, подпомагани именно от САЩ.  \"Украинската армия е хаос и бардак, дезертьорство, кражби, търговия с оръжие, наркомания, хулиганство, извращения, убийства, неуставни отношения. За сетен път се убеждавам, че украинската армия е превърната в пушечно месо\", това написа във фейсбук бившият украински депутат Алексей Журавко, който твърди, че за всичко това има оперативни сведения, от които той е избрал \"най-крещящите\". Журавко съветва родителите на войниците да се запознаят с документите.  Земетресение от 4.7 по скалата на Рихтер разлюля гръцкия остров Крит. Епицентърът му е бил на 70 км североизточно от град Ираклион. Дълбочината на земетресението е била 55 км. До момента няма данни за пострадали или нанесени материални щети. Това е второто земетресение в Гърция в рамките на два дни. ", "date": "2019.08.13", "title": "Кратки новини"}
{"url": "https://duma.bg/davat-2-mln-lv-za-elektronni-dnevnitsi-v-uchilishtata-n197701", "text": "Министерството на образованието и науката финансира всички училища в страната, които желаят да ползват електронни дневници през новата учебна година. За специализирания софтуер са заложени близо 2 млн. лева по националната програма \"Информационни и комуникационни технологии\". Училищата могат да изберат свободно доставчик на услугата и да заявят закупуването на електронен дневник до 3 септември. Софтуерът ще дава възможност за въвеждане и извеждане на обобщена информация за работата в клас на учениците, за постиженията им по даден предмет, за активността, за отношенията със съучениците им и за други теми. Тази информация ще могат да получават и заинтересовани учители, педагогически съветници или психолози, които работят с някои от децата.", "date": "2019.08.13", "title": "Дават 2 млн. лв. за електронни дневници в училищата"}
{"url": "https://duma.bg/bnt-sprya-stani-bogat-i-sportisimo-n197700", "text": "С лаконично съобщение от БНТ обявиха, че спират предаванията \"Спортисимо\" и \"Стани богат\". Обществената телевизия няма да пуска повече епизоди от спортното шоу, а от \"Стани богат\" ще бъдат излъчени само оставащите по договор и вече заснети броеве на предаването. В ефира остава кулинарното \"Бързо, лесно, вкусно\", от БНТ обаче уточняват, че цената по реализацията на един епизод е намалена наполовина. От БНТ допълват, че съвсем скоро ще има и повече информация за предстоящата програма от новия телевизионен сезон. Припомняме, че при процедурата по избор на генерален директор на БНТ Емил Кошлуков обяви, че медията е задлъжняла с 44 млн. лв., а до края на годината сумата може да достигне и 50 млн. лв. Като и.д. директор той обвини за харчовете управителния съвет на БНТ и скъпите външни продукции като \"Стани богат\". В концепцията си за титуляр той се закани да ореже харчовете.", "date": "2019.08.13", "title": "БНТ спря \"Стани богат\" и \"Спортисимо\""}
{"url": "https://duma.bg/ktb-pet-godini-po-kasno-n197684", "text": "Преди пет години, през лятото на 2014 г., фалира Корпоративна търговска банка. Това бе най-голямото сътресение в българската банкова система след нейното рухване в края на 1996 г. В началото на 2014 г. нищо не предвещаваше катастрофата, която щеше да сполети любимата банка на властта шест месеца по-късно. По това време тя бе четвъртата по големина в България с активи на стойност 7.3 млрд. лева.  Предшественикът на КТБ, \"Булгарсовинвест\", бе заченат в грях преди малко повече от 30 г. непосредствено преди промените по вече изпитана схема. През 1988 г. то се появи като смесено дружество на Българската външнотърговска банка (сегашната \"Уникредит Булбанк) и Внешекономбанк (Банката за външноикономическа дейност на СССР, днес VTB). През 1994 г. банката бе преобразувана в КТБ, но поради все още сравнително малките й размери не бе засегната от финансовото цунами в края на 1996 г. През 2000 г. Българската външнотърговска банка я продава на частни инвеститори. Собственици стават десет офшорни компании, всяка от които има под 10% от акциите. Зад тях стои група български акционери, сред които и Цветан Василев. През 2002 г. собственици вече са български компании, включително и \"Бромак АД\" на сегашния банкер-беглец. От 2003 г. той е мажоритарен собственик на банката. През 2007 г. Корпоративна търговска банка набра над 58 млн. лева капитал чрез публично предлагане на акции (т.нар. IPO) и се превърна в публична компания. През 2009 г. 30% от нея бяха купени от суверенния инвестиционен фонд на Султаната на Оман, чрез дъщерното дружество Bulgarian Acquisition Company II, Luxembourg. През 2010 г. Fata Assicurazioni Danni S.p.A и Fata Vita S.p.A (дъщерни подразделения на италианския застрахователен холдинг \"Дженерали груп\") придобиват миноритарен дял, а през 2013 г. 9.9% от банката стават собственост на руската VTB Capital. В периода от 2007-2014 г. КТБ се превърна в една от най-бързоразвиващите се банки в България. От 1.77 млрд. лева през 2007 г. активите й нараснаха до 7.3 млрд. лева и тя стана четвъртата най-голяма банка в страната. Освен това бе трета по размер на печалбата и лидер по темп на растеж на депозитите. Банката стана известна и като спестовната касичка на ДПС. Тя финансира депутата Делян Пеевски да придобие компании като Булгартабак, Техномаркет. Цветан Василев купи от своя страна БТК, \"Петрол\", \"Дунарит\". В банката бяха концентрирани парите на много държавни дружества, които допринесоха за ръста на нейната депозитна маса. В края на 2009 г. 35% от свободните средства на най-големите държавни фирми бяха вложени в КТБ.  Става въпрос за над 400 млн. лв., което представлява близо една четвърт от всичките й депозити. По това време КТБ предлагаше едни от най-атрактивните лихви по депозитите на пазара. Според бившия финансов министър Симеон Дянков от първия кабинет на ГЕРБ през 2010 г. делът на държавните депозити в трезора вече е над 50%.  Въпреки обещанията за намаляване на концентрацията на държавните депозити в една банка, тя продължи и през следващите години. През пролетта на 2014 г. настъпи разрив във взаимоотношенията Василев-Пеевски, който се свързва със спор за собствеността на \"Булгартабак\". В едно от телевизионните си интервюта Василев обясни, че основната причина за този разрив са били претенциите на Пеевски, вероятно и на хората, които стоят зад него, към собствеността на редица компании. Беше ми представен списък от кое дружество колко трябва да прехвърля. Аз, естествено, не се съгласих, каза Цветан Василев. Последва разследване на прокуратурата и зрелищно нахлуване на полиция в офисите на Василев на бул. \"Цар Борис III\" в София. Вдигналият се шум веднага предизвика опашки пред офисите на КТБ. На 20 юни ръководството на КТБ уведоми Централната банка за изчерпване на ликвидността и преустановява разплащанията и всички видове банкови операции. БНБ постави КТБ под специален надзор и назначи квестори, като обещава банката да отвори врати на 21 юли. Това обаче така и не се случи. През август 2014 г. БНБ отправи искане към водещите акционери в банката - \"Бромак\" АД и Фонда на Генералния държавен резерв на Султаната на Оман, да осигурят финансова подкрепа на трезора до 31 август. Тази препоръка обаче също не бе изпълнена. На 6 ноември БНБ отне лиценза на КТБ за извършване на банкова дейност с мотива, че банката е нарушила закона, като непряко е финансирала плащанията по кредити към самата нея. Установява се, че от общ кредитен портфейл от 5.4 млрд. лв. кредитите към фирми, свързани с Цветан Василев, са за над 3.5 млрд. лева. На 4 декември 2014 г. Фондът за гарантиране на влоговете започна да изплаща гарантираните влогове (до 100 000 евро) на вложителите в КТБ. В гаранционния фонд по това време обаче нямаше достатъчно средства за покриването на всички обезщетения. По тази причина държавата отпусна заем в размер на 2 млрд. лева на фонда, с който да бъдат изплатени всички депозити. На 22 април 2015 г. КТБ официално е обявена в несъстоятелност със задна дата от 6 ноември 2014 г. Разследването на прокуратурата за причините за фалита на Корпоративна търговска банка приключи през февруари 2017 г. Заведено бе дело срещу 18 обвиняеми лица, сред които и изпълнителният директор на КТБ Цветан Василев, който от юли 2014 г. се намира в Сърбия. Делото за фалита на КТБ все още не е приключило. През май миналата година синдиците на Корпоративна търговска банка обявиха, че започва изплащането на суми, включени в първата частична сметка за разпределение на приети вземания към банката. Общата сума, която се разпределя е 570 млн. лева. Пет години след зрелищното сгромолясване на КТБ сметката на фалита все още не е платена. Според различни изчисления общата кражба от КТБ, включително парите за гарантни депозити за 3.7 млрд. лв., надхвърля 5 млрд. лв. Заедно с Фонда за гарантиране на влоговете кредитори на фалиралия трезор се оказаха над 7000 физически лица, фирми и институции с негарантирани средства. Пет години след фалита, с решение от 8 май тази година, те получиха достъп до едва 11% от своите средства. Сред \"късметлиите\" се оказаха видни вложители като почетния председател на ДПС Ахмед Доган, бизнесмена Александър Сталийски, за когото обвиняемият за източването на КТБ Цветан Василев твърди, че е близък до премиера Бойко Борисов, свързаната със Сталийски тв водеща Виолета Сечкова, политика Николай Бареков, за когото прокуратурата твърди, че чрез подставени лица е получавал сакове със стотици хиляди лева от клона на КТБ на \"Цар Борис III\". По някой лев от остатъците от ограбената банка през май месец получиха и цялата върволица държавни фирми, които по безинтересни за прокуратурата причини бяха инвестирали десетки милиони в годините на разцвета на финансовата пирамида, с които после изгоряха. По данни на синдиците към 31 март 2019 г. общата сума, събрана в масата на несъстоятелността, е около 830 млн. лв., което значи, че освен разпределените през май 570 млн. лв. предстои да се раздадат още около 260 млн. лв. Първоначално масата на несъстоятелността бе оценена от външните одитори на 1.378 млрд. лв., които се считаше, че е реалистично да бъдат събрани чрез разпродажби и дела в процеса по несъстоятелност. Това означава, че при най-оптимистичния сценарий ще бъде възстановено не повече от 20-25% от откраднатото. Основна причина за това бе фактът, че абсолютно ненужно банката бе държана в безтегловност от 20 юни до началото на ноември  2014 г., когато тя остана без лиценз. Чуваха се и гласове тя да бъде спасявана, въпреки че от разсекретена стенограма от заседанието на консултативния съвет при президента Плевнелиев се виждат достатъчно факти, че става дума за огромна финансова пирамида. Именно ненужната агония на КТБ в продължение на пет месеца доведе до т.нар. \"вторично разграбване\" на фалиралата банка с незаконни цесии и прихващания между кредитори и вложители. Т.нар. квестура се оказа период на доразграбване. Едва през декември 2018 г. Софийската градска прокуратура предаде на съд двамата назначени от БНБ квестори за умишлена безстопанственост, довела до щети за държавата в размер на 1.07 млн. лв. Още през 2015 г. премиерът Бойко Борисов обяви, че по данни на службите квестори неправомерно са преправили около 1000 договора за преференциални депозити, така че титулярите им да могат да получат обезщетения от 100 хил. евро, с което ФГВБ е ощетен със 100 млн. евро. По думите на Борисов тогава квесторите на КТБ са отписвали обезпечения по кредити към банката. За пример той даде компаниите \"Петрол\", \"Рубин\", \"Дунарит\", \"Авионамс\", контролирани по онова време от бившия мажоритарен собственик на КТБ Цветан Василев. Премиерът каза, че тези и куп други компании \"са си направили цесии и квесторите са освободили имуществото им\". Само една от сделките е за 90 млн. лв., обяви тогава Борисов. Съмненията за нередности нараснаха. Заговори за извършени многобройни цесии и прихващания на обща стойност 850 млн. лв., за които впоследствие синдиците заведоха дела заради съмнения за незаконосъобразност. Именно въпросните цесии и прихващания бяха поводът за първия закон \"Пеевски\" за КТБ, който позволи на синдиците да оспорват въпросните сделки със задна дата. И досега все още няма решение на Конституционния съд дали текстовете, които са в сила повече от година, са противоконституционни. Освен това не бе потърсена отговорност от регулаторите, допуснали фалита. Изкупителни жертви станаха бившите подуправители на БНБ Цветан Гунев и Румен Симеонов. А започналото дело за фалита на КТБ може да се проточи повече от десет години. Без да е специалист човек може да прогнозира, че за грандиозния грабеж едва ли ще има някой осъден. Справка - делата за фалита на банките през 1996-1997 г.", "date": "2019.08.13", "title": "КТБ - пет години по-късно"}
{"url": "https://duma.bg/1300-apteki-ne-sa-svarzani-v-sistemata-za-falshivi-lekarstva-n197702", "text": "Все още 1300 аптеки в страната не са свързани към системата за верификация, чиято цел е да предотврати продажбата на фалшиви лекарства във всички страни на ЕС. Това става ясно от съобщение на МЗ. В системата са свързани 2300 аптеки, което почти 100% от тези, които имат договор с НЗОК. На 9 август изтече 6-месечният гратисен период, в който всичките 3600 аптеки в страната трябваше да бъдат включени в общоевропейската система. Европейският регламент предвижда санкциите за аптеките, които не са се включили в системата, да бъдат определени в националното законодателство на всяка държава членка. По тази причина в момента МЗ подготвя промени в Закона за лекарствените продукти в хуманната медицина, които предстои да бъдат публикувани за обществено обсъждане и да бъдат внесени в Народното събрание в началото на новия парламентарен сезон. След приемането и влизането им в сила ще бъде налице основание за налагане от Изпълнителната агенция по лекарствата на съответните санкции.  Малко преди края на парламентарния сезон депутатът от БСП Георги Гьоков попита министъра на здравеопазването Кирил Ананиев на какъв етап е въвеждането на системата за верификация у нас. Тогава Ананиев заяви, че близо 2200 аптеки са в системата, която се администрира и поддържа от Българската организация за верификация на лекарствата.  ", "date": "2019.08.13", "title": "1300 аптеки не са свързани в системата за фалшиви лекарства"}
{"url": "https://duma.bg/izlishno-habyasvane-n197687", "text": "Неотдавна ДУМА писа, че ако една от тръбите на газопровода \"Южен поток\" мине през България, толкова хваленият и очакван газов хъб \"Балкан\" може да се окаже излишен, защото от него няма да има никаква потребност. През последните десетилетия в какви ли не хъбове се превръщаше България. Поне на книга. Щяхме да бъдем електроенергиен разпределителен център на Балканите. В нашата страна трябваше да се пресичат от пет до седем европейски транспортни коридора. Оттук даже трябваше да се разпределя и хуманитарната помощ за Африка. Почти нищо от това не стана, но сега сме на друга вълна. Модерно е да се говори за газов хъб. \"Балкан\" се превърна в еманация на енергийнатa политика на България. След провала на газопровода \"Южен поток\" неговото изграждане може би имаше някакъв смисъл. Но след развитието на събитията около заместника му - \"Турски поток\", ситуацията коренно се промени.  Ако приемем хипотетично, че край Варна наистина бъде изграден хъб, остава открит въпросът с какъв газ ще се захранва той. Наши делегации се извървяха до Азербайджан, Иран, Катар. До вчера премиерът Борисов беше в Туркменистан, но азерски, ирански, катарски и туркменистански газ така и не се задават на хоризонта. Стигна се дотам българският премиер от Туркменистан да признае, че \"Балкан\" може да стане само с руско участие. Затова щял да моли руския си колега Медведев за възможността за осъществяване на суапови сделки (сделки през трети страни), тъй като всички тръби на Туркменистан минават през Русия. Вероятно Борисов не знае, че подобни сделки Москва не разрешава. Друг вариант е до хъба да се кара втечнен газ, но при тази сложна обстановка в Черно море това е немислимо. Ако се направи връзка с тръбата на \"Турски поток\", това няма да бъде хъб, а дериват на газопровода. И хъбясването ще се окаже излишно.", "date": "2019.08.13", "title": "Излишно хъбясване"}
{"url": "https://duma.bg/morbilni-terzaniya-n197686", "text": "Очаквано и в България дойде епидемията от морбили. Някак я заобкаляхме през последните години, но... А е било време, когато страната ни била ликвидирала тази зараза.  Пред пролетта МЗ прати мобилни кабинети по \"рискови\" квартали. После бе написана специална наредба за шарките. Има и добре написана Национална програма за елиминация на морбили и рубеола за 2019-2022 г. Има и закон, който глобява, макар и с 50 лв., родители, отказали имунизация (колко се събират парите от тези санкции е друг въпрос). Има и глоби за джипита, които не са си свършили работата с имунизацията на хората от пациентската си листа. Националният ни имунизационен календар е един от най-добрите в Европа.  Но неваксинирани има, те се разболяват и заразяват. Има и епидемия от морбили! Наистина не е с мащабите от 2010 г., когато имаше и смъртни случаи, но трябва ли да се чака някой да умре, за да се вземат истински и приложими мерки? По-лошото е, че след морбили идват варицела, рубеола - медиците по-добре от нас могат да прогнозират опасностите. А заплахите не намаляват, една от тях е западно-нилската треска, която се вихри около нас. А щом мечката заиграе у съседите, всеки знае какво следва. Така беше и с морбили, така беше с африканската чума по свинете, така е с недостига на работници по курортите, така е с изпуснатите 25 заподозрени като участници в наркобанда, така е с дрогираните шофьори... А за ограничаването на заразите - все едно дали ходят по хората или по животните, не са достатъчни усилията на медиците, нито редовното измиване на ръцете, нито обличането на тениски с дълъг ръкав, нито евтаназирането на прасетата. Нито дори сносно написаните нормативни актове, стратегии и програми. Важното е държавата и хората, които имат власт, да покажат, че ги е еня за тези, които са им се доверили.   ", "date": "2019.08.13", "title": "Морбилни терзания"}
{"url": "https://duma.bg/mente-obshtinska-firma-deribeystva-v-kostenets-n197705", "text": "След трансформирането на \"Общински гори и земи\" в търговската фирма \"Костенец лес 18\" местната власт е изгубила контрол върху добива на дървесина. Съветниците от БСП пуснаха декларация, в която обвиняват дружеството в самоуправство. Кметът Радостин Радев и заместникът му Румен Тодоров са изпратили редица сигнали до институциите, а през това време фирмата изсича горите на Костенец. Дружеството работи със самоволно иззета техника на общината, самонастанило се е в общинска сграда без разрешение от кмета. За ДУМА Тодоров коментира, че сечта в масивите на общината не е съгласувана. И.д. кметът не е виждал договора, сключен с управителя на \"Костенец лес 18\". Кмет не е подписвал нито ценоразписа, нито обемите за добив на дървесина. Новосформирана общинска фирма за дърводобив прави каквото иска с горските масиви на Костенец. За проблема отново алармираха преди дни общинските съветници от БСП, които разпространиха декларация в социалните мрежи. \"Фирма \"Костенец лес 18\" страда от сериозен дефицит на законност и легитимност, но за сметка на това прелива от самодоволство, наглост и чувство на безнаказаност\", възмутиха се социалистите.  Търговското дружество е създадено в края на м.г. след скандално трансформиране на общинското предприятие \"Общински гори и земи\". През април от ОбС на БСП предупредиха, че новото звено може да бъде непълноценно, защото е създадено с обикновено мнозинство, а за да заработи в гората, която е публично-общинска собственост, и да ползва горската техника, трябва да получи 2/3 от гласовете на общинските съветници. Още тогава социалистите се заканиха да съдят управителя на фирмата, ако предприеме самоуправство в общинската гора. Няколко месеца по-късно кметът Радостин Радев и впоследствие и.д. кметът Румен Тодоров са изпратили редица писма до всички възможни институции, за да сигнализират за нередности при работата на новото дружество. Резултат от жалбите им обаче няма. Преди десетина дни от регионалната прокуратура реагирали на сигнал от пролетта, но заявили, че не виждат проблем, тъй като дружеството е общинско и отговорността е на местната власт. Социалистите, а и местната власт в лицето на и.д. кмета, се възмущават, че дружеството работи със самоволно иззета техника на общината. Фирмата сама се е настанила и в сграда, която ползва без разрешение от градоначалника. За ДУМА Румен Тодоров коментира, че сечта в масивите на общината също не е съгласувана. По думите му с дейността си \"Костенец лес 18\" нарушава редица закони. Подадени са многобройни писма и сигнали до компетентните органи, включително и до министър Десислава Танева. По една от жалбите е образувана проверка от Изпълнителната агенция по горите. Оказва се, че от 1 май до 10 юли фирмата е добила и продала 3740 куб. м дървесина като само 322 от тях са дърва за огрев на населението. \"Ясно е, че приоритет за дружеството са не нуждите на хората в общината, а добивът на по-ценната едра дървесина и целулоза. Има масова сеч и печалбите със сигурност са за стотици хиляди, а в същото време се декларират приходи само за 52 хил. лв.\", коментира и.д. кметът. През юни общинският съветник от \"Костенец, събуди се\" Георги Донков подаде сигнал срещу титулярния кмет Радостин Радев. Бизнесът на общинаря също е свързан с дърводобива и местни подозират, че конфликтът между двамата е породен точно от интереси в тази сфера. Нито Радев, нито Тодоров са виждали договора, сключен с управителя на \"Костенец лес 18\", което е абсурдно за общинско предприятие. Кмет не е подписвал нито ценоразписа, нито обемите за добив на дървесина от масивите на Костенец. Липсва и решение на Общинския съвет, с което да се определят районите на сеч и количеството й. Нямаме никакъв контрол върху изсичането на гората, не се спазват никакви разпоредби, възмущава се Тодоров. Единственият му ход е да издава заповеди за обезсилване на сечта, което обаче не решава проблема. Местната власт все още очаква институциите да се намесят и да спрат нарушаването на закона и изсичането на гората.", "date": "2019.08.13", "title": "Менте общинска фирма дерибейства в Костенец"}
{"url": "https://duma.bg/prokuraturata-prizna-che-e-izpusnala-narkobosove-n197706", "text": "Новият шеф на спецпрокуратурата Димитър Франтишек Петров де факто призна, че разследващите са изпуснали 25 души, заподозрени като участници в една от най-големите банди за дрога у нас. Дни след зрелищните хвалби за мащабна спецакция Франтишек заяви, че 25 от 32 обвинени като банда за наркоразпространение са обявени за издирване. За някои от тях е издадена и европейска заповед за арест. В акцията от миналата седмица участвали и щурмоваци от ГДБОП. Франтишек обясни, че в бандата попадат мъже, чиито снимки бяха разпространени на листовки преди 2 години в София като хора, които продават наркотици. Според обвинението тартори на групата са трима души, имена или прякори обаче не бяха споменати. Заподозрените работели в няколко направления - продажба на едро на над 50 кг наркотик (хероин, кокаин, екстази и др.), имали дилърска мрежа и действали в нощни заведения из цялата страна. Предполага се, че групата действа на наркопазара от 4-5 години.  Припомняме, че миналия четвъртък от спецпрокуратурата се похвалиха с мащабен удар срещу наркомрежата у нас. Слухове твърдят, че групата се е ползвала с протекции на висши полицаи, а часове след медийните изяви покрай акцията се чу, че някой е предупредил бандитите, приближени до човек с прякор Радо Ланеца. Междувременно единственият кандидат за главен прокурор Иван Гешев използва последния ден от срока, за да подаде управленската си концепция. В късния следобед от пресцентъра на Висшия съдебен съвет обявиха, че той вече е внесъл визията си за стратегическо управление на Прокуратурата на Република България. Очаква се концепцията му да бъде публикувана на интернет сайта на ВСС в срок до 3 работни дни.", "date": "2019.08.13", "title": "Прокуратурата призна, че е изпуснала наркобосове"}
{"url": "https://duma.bg/asad-goni-erdogan-n197685", "text": "Армията на президента Башар Асад поде успешна офанзива в провинция Идлиб - eдин от сирийските региони, където Ердоган искаше да затвърди турското влияние. И единствената провинция, над която Дамаск нямаше пълен контрол. От март 2017 г. Дамаск и Анкара, заедно с Москва и Техеран, подеха план за деескалация на Сирия (т.нар. Астански процес), който работеше изненадващо безупречно до миналата есен. В зоните за деескалация, обхванали почти всички сирийски провинции, въоръжената опозиция или сложи оръжие в замяна да се включи в мирния живот, или се изтегли от тези зони и по предложение на астанската четворка (най-вече на Асад) се събра именно в Идлиб. Там се озоваха около 30 000 въоръжени джихадисти заедно със семействата си, събрани в няколко групировки. Най-силни бяха \"Джебхат ан Нусра\" (сирийският клон на \"Ал Кайда\"), а също \"Националният фронт за освобождение\" - съюз на протурски групировки. Те обаче отхвърлиха деескалацията. Асад бе готов за офанзива, подкрепян от Москва и Техеран, но ги спря Ердоган. Миналия септември той наложи на астанските партньори инициативата за продължаване на преговорите, защото една офанзива щяла да доведе до много цивилни жертви. Заблуждаваше се, че протурският съюз ще разубеди \"Джебхат ан Нусра\" да сложи оръжие и така ще се вдигнат акциите на Анкара. Дамаск, Москва и Техеран подозираха, че това е обречена работа. Но за да парират възможни обвинения в антихуманност, а и заради партньорството, се съгласиха да изтърпят Ердоган, докато той \"узрее\" за грешката си. И това време дойде - след като джихадистите не спряха атаките срещу правителствените сили, руските бази, че и турските части, Дамаск поде офанзивата в Идлиб. Русия и Иран стоят зад него. А Ердоган вече не възразява. Впрочем той се е фокусирал върху кюрдските райони в Североизточна Сирия. Явно е проумял, че не може да удържи на два фронта и трябва да отстъпи в Идлиб.", "date": "2019.08.13", "title": "Асад гони Ердоган"}
{"url": "https://duma.bg/globyavat-kmetove-koito-prechat-za-umartvyavane-na-prasetata-n197690", "text": "Кметовете от Южна България, които не съдействат за умъртвяването на домашните прасета в дворовете, ще бъдат глобени, съобщи зам.-министърът на земеделието Янко Иванов. Глобата за първо нарушение е от 100 до 300 лв., за повторно - двойно, и така, докато стигнем до прокуратурата, уточни зам.-министърът пред бТВ. В петък стана ясно, че 30-те кметове на пазарджишки села, които поеха ангажимент пред премиера Бойко Борисов да убедят своите съселяни да изпълнят нареждането, отказват да допуснат екипите от Агенцията за безопасност на храните в дворовете на хората. В неделя изтече удълженият срок, в който стопаните на домашни прасета от Южна България трябваше доброволно да умъртвят животните си. От днес трябва да започне принудително евтаназиране и загробване на останалите животни. Янко Иванов каза, че съгласно Закона за ветеринарномедицинската дейност кметовете имат задължение да съдействат на органите на държавата. По думите му предприетите мерки към момента са непопулярни, но явно имат ефект, защото в последните дни няма нови регистрирани случи при домашни свине и в свинекомплексите.", "date": "2019.08.13", "title": "Глобяват кметове, които пречат за умъртвяване на прасетата"}
{"url": "https://duma.bg/borisov-i-medvedev-obsadiha-energiyni-proekti-n197691", "text": "Изборът на стратегически инвеститор за възобновяването на строежа на АЕЦ \"Белене\", газовия хъб \"Балкан\", както и възможността за развитие на фериботни връзки между пристанище Бургас и руските пристанища Кавказ и Новоросийск за пътнически ро-ро фериботи. Това е обсъдил българският премиер Бойко Борисов с руския си колега Дмитрий Медведев в Туркменистан, където се провежда Първият Каспийски икономически форум. Медведев на свой ред акцентирал върху необходимостта да се обсъдят възможностите пред Русия и България, ако бъдат съчетани потенциалите на Черноморския и на Каспийския регион. Борисов на свой ред отбеляза, че регионът разполага с огромни възможности и България, разположена от другата страна на Черно море, е като вход към европейския континент. Все пак енергийната тема е доминирала срещата, става ясно от съобщението на българската правителствена пресслужба.  Премиерът Борисов обърнал специално внимание на сериозната работа на българското правителство във връзка с осъществяването на проекта за газоразпределителния център \"Балкан\". Обсъдена била и възможността за реализация на проекта АЕЦ \"Белене\" при поставените от българската страна условия и процедурата, по която подаването на заявления за участие приключва на 19 август. Според Борисов в региона ще възникне необходимост от производствени мощности, които да генерират чиста електроенергия на достъпни цени, отчитайки все по-амбициозните цели за намаляване нивата на вредни емисии във всички сектори на икономиката. В този смисъл АЕЦ \"Белене\" може да се превърне именно в такъв електроизточник за региона, смята българският премиер.", "date": "2019.08.13", "title": "Борисов и Медведев обсъдиха енергийни проекти"}
{"url": "https://duma.bg/po-dobre-da-se-izplashim-sega-n197695", "text": "Преди десетина дни САЩ официално напуснаха Договора за ликвидиране на ракетите със среден и малък обсег (ДРСМО). Тяхното действие логично бе последвано и от Русия, която в тези условия е напълно безсмислено и дори опасно, от гледна точка на руснаците, да спазва клаузите на един умъртвен договор. Все пак Кремъл обяви, че преустановява, а не прекратява участието си в договора, което решение вероятно има някаква дипломатическа стойност и тънкост, но не и в очите на Вашингтон. Американците съзнателно демонтират в последно време крайъгълни за международната сигурност споразумения и договори в различни области, опиянени от усещането си за сила. Голяма въпросителна е надвиснала и над Договора за стратегическите настъпателни оръжия.  САЩ, които са искрено загрижени от имиджа си на държава, която винаги уж е на страната на доброто, обосноваха прекратяването му със злонамерени действия от страна на Русия. Москва разработвала ракети, които нарушават ДРСМО, и не оставила друг изход на американците. Тези обвинения бяха подети и от НАТО, но без особен ентусиазъм. Основният обвинител на Русия бе генералният секретар Йенс Столтенберг, който има незавидната роля да бъде \"говорещата глава\" на организация, доминирана изцяло от САЩ, зависеща изцяло от САЩ и реализираща интересите на САЩ в Европа. Първите заявления на Вашингтон след напускането на ДРСМО потвърдиха правотата на онези експерти, които казваха, че в действията си американците се ръководят преди всичко от противопоставянето на Китай, отколкото от митичната \"руска заплаха\". На 3 август новият ръководител на Пентагона Марк Еспър обяви, че САЩ искат да разположат ракети със среден обсег в Азия и даде ясно да се разбере, че те ще са насочени срещу Китай. Целта на тези упражнения е да накарат Пекин да подпише договор със САЩ или още по-добре тристранен договор Китай-Русия-САЩ за ограничаването преди всичко на китайските ракети със среден обсег. Това няма да стане. Китайският ядрен арсенал, казват специалисти, се крепи преди всичко на този клас ракети и Пекин няма причини да се разоръжава пред Вашингтон, и то в условията на започната от САЩ икономическа война. Така ще станем свидетели на трайно влошаване на ситуацията с безопасността в Азиатско-Тихоокеанския регион. Но не само. ДРСМО заедно с вече ликвидирания от САЩ договор за противоракетната отбрана (ПРО) беше една от основните спирачки пред ракетно-ядрената надпревара в Европа и от ключова важност за сигурността на Стария свят. С премахването на тези спирачки, както и с неглижирането на Договора за обикновените въоръжени сили в Европа от страна на САЩ се отварят широки възможности за нарастване на военната заплаха в Европа. Американците обещават, че няма засега да разгръщат нови ракети в Европа, но техните обещания са празни думи, както показва практиката. С агресивните си действия на дипломатическата сцена, които са основно насочени към Китай, американците създават рискове и заплахи за европейските си съюзници. Част от тях, водени от историческа русофобия, приветстват нарастването на военната заплаха, като виждат в разтрогването на договорите способ за повишаване на своята сигурност - \"повече американски войски и ракети - по-голяма сигурност\". Други, особено на Запад, смятат, че това са грешни стъпки, но тъй като не вярват в реалната заплаха от ядрена война с Русия, не полагат особени усилия да озаптят американците. С изключение на дипломатически декларации. Проблемът е, че макар никой да не иска конфликт, още повече ядрен такъв, когато се събере критична маса от безотговорни политици, конфликтни точки и струпано оръжие, Европа може да бъде запалена (буквално) от случаен инцидент.  За България опасностите рязко се увеличиха. Първо в НАТО, т.е. американците заговориха за усилване на системата за ПРО по източния фланг. Имат предвид Полша и Прибалтика, но географското положение на България е такова, че страната ни може да бъде разглеждана като бъдеща площадка. Руснаците разглеждат ПРО като стратегическа заплаха. Второ, активираха се разговорите за съдбата на американското тактическо ядрено оръжие в Европа и предислоцирането на американските войски от Западна към Източна Европа. По-добре е да се изплашим сега, отколкото да изпаднем в ступор от ужас по-късно. Темата за ракетно-ядрената заплаха в Европа не е приоритетна за дневния ред на обществото ни. То има други проблеми, но това не може да бъде извинение. През последните дни пред бившия Партиен дом група граждани протестира срещу евентуалното разполагане на ядрено оръжие в България. Протестът им по-скоро предизвика присмех в социалните мрежи, отколкото да бъде повод за размисъл. Няма да е за първи път, когато в България свестните ги считат за луди.  Мислете, докато не е станало късно.", "date": "2019.08.13", "title": "По-добре да се изплашим сега"}
{"url": "https://duma.bg/predlagat-nova-metodika-za-obezshtetyavane-n197688", "text": "Новата методика за определяне на размера за имуществени и неимуществени обезщетения по задължителната застраховка \"Гражданска отговорност\" вече е готова. Това Обявиха от  Асоциацията на застрахователите (АБЗ) и журналисти. Методиката е разработена от консултантската компания HLB България, наета от Гаранционния фонд, след като в края на миналата година бяха приети промени в Кодекса за застраховането. Тепърва обаче документът трябва да бъде одобрен от Комисията за финансов надзор (КФН), от министъра на здравеопазването и от министъра на труда и социалната политика. Очаква се това да се случи до края на годината. Дотогава ще се ползват приетите от ноември текстове в кодекса, касаещи лимитите по \"Гражданска отговорност\". Изготвянето на методиката, която трябва да залегне в наредба към застрахователния кодекс, се забави с повече от 2 месеца, а реално компетентните органи ще имат доста малко време да я разгледат и одобрят. Основното в новата методика е, че разграничава методите при определяне на обезщетенията при имуществените и неимуществените вреди. Основаната цел е да се избегне субективизмът и дисбалансите, които се получават при обезщетенията в различните съдилища. За различни случаи за едни и същи неимуществени вреди отсъдените обезщетения варират от 80 хил. до 150 хил. лева, посочиха от асоциацията. Освен това се оказва, че има голяма разлика в съдийското решение, когато крайният платец на обезщетението е застрахователна компания. Обикновено в тези случаи сумите са в пъти по-големи, отколкото биха били, ако обезщетението го дължи работодател или физическо лице. В методологията се предлагат точки, по които ще се изчисляват обезщетенията. Една точка е равна на една минимална работна заплата за съответната година. За всяка травма ще има присъдени точки. Когато става въпрос за обезщетение за роднини и близки на загинал ще се изчислява основна вреда, особена вреда (включваща коригиращи фактори, увеличаващи обезщетението до 75%, като смърт на бременна жена например), а третият компонент ще са фактори от изключителен характер (необичайни обстоятелства, представляващи тежка последица - например, ако бащата е бил принуден да наблюдава смъртта на сина си). За особената вреда и изключителния характер се предвижда да има определен лимит. Според председателя на АБЗ Константин Велев методиката предлага справедлив механизъм на база сегашната съдебна практика и практиката на застрахователните компании. Бъдещата наредба щяла да създаде и предвидимост за застрахователите, пострадалите лица и техните близки какво могат да очакват.  Основаният проблем с новата методология и бъдещата наредба на КФН е в това, че на практика съдът няма да бъде задължен да я използва. За да може таблиците и точковият модел да бъдат категорично вкарани в съдебната практика, те трябваше да бъдат заложени като текст в Кодекса на застраховането. Управляващите обаче не можаха да намерят достатъчно сили и капацитет да го направят и в общи линии си измиха ръцете с въпросната бъдеща наредба.", "date": "2019.08.13", "title": "Предлагат нова методика за обезщетяване"}
{"url": "https://duma.bg/afganistan-geopoliticheskiyat-bardak-n197693", "text": "\"Свистене. Сетне взрив, за щастие някъде другаде, последван от въздишка и осъзнаването, че засега са пощадени, докато някъде другаде сред плач и задушливи облаци дим настъпва ад, трескаво ровене с голи ръце, измъкване изпод развалините на каквото е останало от сестра, брат, внуче. Но от обратната страна на пощадата беше агонията да се чудиш кой е пострадал. Нощем Лайла лежеше в кревата си и гледаше внезапните бели проблясъци, отразени в прозореца. Вслушваше се в далечните откоси на автомати и броеше ракетите, свистящи отгоре, докато къщата се тресеше и от тавана се сипеше мазилка. Някои нощи, когато светлината от взривовете беше толкова ярка, че човек можеше да чете книга, сънят така и не идваше. А ако заспеше, сънищата й бяха пълни с пожари, откъснати крайници и стонове на ранени.\"  Така в своята книга \"Хиляда сияйни слънца\" описва ситуацията в Афганистан роденият в Кабул писател Халед Хосейни. Описанието се отнася за времето на гражданската война, малко преди талибаните на вземат властта през 1996 година.  Положението не се променя много с намесата на САЩ в страната през 2001 година. Да, постига се известен баланс, но населението, особено в столицата, живее в постоянен страх и очакване на поредния взрив или издевателство.  Конфликтът в Афганистан, разбира се, е комплексен. Той е продукт на вътрешни и външни фактори, като по-скоро вторите са определящи за правилата на играта. Афганистан безспорно е прецедент в международните отношения.  и в същото време да бъде своеобразен компромис в отношенията между големите играчи. На първо място, това са регионалните фактори - Пакистан и Иран. На второ място, афганистанската земя е арена на интереси на двете суперсили САЩ и Русия. На трето, интереси в централноазиатската страна имат още Китай, Турция, Саудитска Арабия и Индия. Най-важните опорни точки в политиката на големите са търговията и транспортните коридори. След октомври 2001 г. с установяването на американски бази в страната напрежението се понижи и стабилизираната ситуация разкри нови възможности за съседите на Афганистан - Таджикистан, Туркменистан и Узбекистан. Те се интересуват от достъп до пазарите на Индия и Пакистан и по-точно желаят изграждането на транспортен коридор, който да преминава през територията на Афганистан и да достига пристанищата на Индийския океан. Военното и политическо присъствие на САЩ в страната са породени не толкова от желанието на суперсилата да гради демократично общество и да съдейства за умиротворяването на ислямската държава, колкото са гарант за установяването на едно продължително американско присъствие и прокарване на американски интереси в региона на Централна Азия. Географското разположение на Афганистан е такова, че позволява на САЩ да бъде близо до основните си противници на азиатския континент, а именно Русия, Иран, Китай и Пакистан. И след като администрацията на президента Доналд Тръмп успя да влоши отношенията на САЩ с всички тези държави, то овладяването на афганистанския конфликт и оттеглянето на американския военен контингент не би бил в интерес на Съединените щати. Ако това се случи, то САЩ ще загубят своя дял и влияние в големите сделки на богатия и обширен азиатски пазар и няма да имат думата по въпроса за тяхното разпределение. Този май се появи реална възможност за прекратяване на продължилия 18 години конфликт в Афганистан. Положено бе началото на преговори между двата противникови лагера в страната - легитимното правителство, начело с президента Ашраф Гани, и влиятелното религиозно Движение \"Талибани\". Оптимистичното начало обаче бе помрачено. Разговорите в столицата на катарската столица Доха не успяха да произведат търсения ефект. Целта на помирителния процес беше да се спре кръстосаният огън в страната, да започне постепенното изтегляне на американския контингент от афганистанска земя и да се потърси път към установяване на траен мир. През юни, докато враждуващите страни се опитваха да намерят опорни точки за решаването на бъдещето на страната, талибанските атаки зачестиха. Те бяха основно насочени срещу официални лица от законното правителство на Афганистан, но имаше и много цивилни жертви. От началото на годината досега 292 афганистанци са загинали от терористични атентати на талибаните.  Проблем при започналите разговори бе и фактът, че от страна на талибаните има категоричен отказ за преговаряне с представители на правителството, а най-малко с г-н Гани, тъй като  Главните тревоги на управляващите и опозицията са, че ако талибаните се върнат на власт или вземат участие във властта, много от извоюваните граждански и социални права и свободи ще бъдат заличени. Опасенията основно засягат правата и ролята на жените в афганистанското общество, както и свободата на печата и медиите. С последните си действия талибаните успяха да предизвикат и засилиха  местното и международното недоволство. Движението заяви, че афганистанските медии трябва да спрат да разпространяват онова, което те наричат \"антиджихадистки и антиталибански настроения\" или ще бъдат нарочени като врагове. Въоръжената група издаде изявление, с което даде на телевизията, радиото и други медии една седмица, за да прекратят своята антиталибанска пропаганда или ще бъдат считани за легитимни цели за нападение. \"Ако не вземат предвид предупреждението, журналистите или служителите на така наречените медийни организации няма да бъдат в безопасност\", се казва в изявлението. Журналистите в Афганистан са заплашени или атакувани не само от талибаните, но и от бойци от терористичната групировка \"Ислямска държава\", държавни служители и мощни местни фигури, недоволни от тематиката на новините.  Впрочем през 2018 г. Афганистан бе обявен за най-смъртоносното място за журналисти от Комитета за защита на журналистите, който цитира 13 убийства същата година, както и от Международната федерация на журналистите, която е преброила 16 смъртни случая. Друг проблем пред постигането на траен мир в Афганистан е засилващото се присъствие на бойци на \"Ислямска държава\". След като бе унищожен техният халифат, който заемаше част от територията на Сирия и Ирак, терористичната група се пренасочи към земите на размирната страна. Според сведения на местните власти днес нейните бойци в Афганистан са хиляди. Те са съсредоточени основно в северните провинции на страната и по-точно в Нангархар, Нуристан, Кунар и Лагхман.  От важно значение за изхода на преговорите ще бъдат и предстоящите президентски избори в Афганистан, които са насрочени за 28 септември. Затова е жизненоважно за всички участници в преговорния процес да се постигнат градивни резултати до началото на септември. Настоящият президент Ашраф Гани планира да се кандидатира за нов мандат, което усложни мирните преговори с талибаните. Решимостта на Гани да остане на власт и липсата на желание за компромис от негова страна породиха силни критики срещу него.  Разговорите в Доха, които започнаха на 29 юни, трябва да финализират проект на споразумение за потенциалното изтегляне на чуждестранни войски от Афганистан.  и в частност на американските е сред основните искания на талибаните, за да участват в по-нататъшни преговори за бъдещето на страната си. Седмият кръг от преговорите между талибаните и САЩ, по думите на официалния талибански говорител Сухаил Шахин, са забележително постижение от началото на преговорния процес. В началото на юли с посредничеството на Катар и Германия се стигна и до среща между правителството на Кабул и представители на талибаните. Двете страни се споразумяха да се положат усилия за прекратяване на въоръжените действия, докато текат разговорите и да сведат цивилните жертви до нулата. В същото време САЩ водят отделно преговори с талибаните, без участието на Кабул, което предизвика остро недоволство от президента Гани. Според съобщенията страните оценяват този осми кръг от мирните преговори като успешен, макар още да няма споразумение.  Въпреки официалните обещания, последните седмици са наситени с бомбени и въздушни атаки, които взеха голям брой цивилни жертви, сред които повечето жени и деца.", "date": "2019.08.13", "title": " Афганистан - геополитическият бардак"}
{"url": "https://duma.bg/gubim-18-000-rabotni-mesta-pri-tvard-brekzit-n197689", "text": "България може да изгуби 17 890 работни места при Брекзит без сделка. Така ние ще бъдем 15-и по загуби в ЕС, сочат данни на университета в Льовен, Белгия. Докладът показва как ще се отрази раздялата на Великобритания с ЕС на различните страни и кои сектори ще бъдат най-засегнати. При Брекзит със споразумение, загубите няма да са големи. Тогава БВП на ЕС ще спадне с 0.38% а общият брой загубени работни места ще е 280 000. Ако обаче няма сделка, то цифрите се променят значително.  БВП на ЕС ще намалее с 1.54%, а изгубените работни места ще са 1 200 000. Логично най-засегната ще бъде Великобритания, където 525 000 души ще трябва да се разделят с работата си. Следват Германия (291 930), Франция (141 320) и Италия (139 140). Разбирането, че Брекзит ще повлияе единствено на страните от Западна Европа обаче, които са разположени близо до Острова, е погрешно. В страни като Полша, Швеция, Словакия, Чехия, Румъния и Унгария също са отчетени съществени загуби, пише още в доклада. Северната ни съседка Гърция би загубила близо 6000 работни места, а Румъния - цели 43 430. В Полша  ще бъдат закрити 122 950 работни места.", "date": "2019.08.13", "title": " Губим 18 000 работни места при твърд Брекзит"}
{"url": "https://duma.bg/bulgargaz-sadi-toplofikatsiya-sofiya-za-35-mln-lv-n197692", "text": "Държавният газов доставчик \"Булгаргаз\" е завел иск за 35 милиона лева срещу \"Топлофикация-София\". Те са част от  общите задължения на столичното общинско дружество от 120 милиона лева и са натрупани за една година. Предприемаме тази мярка, тъй като има риск да не може да се разплатим с нашия доставчик - руската компания \"Газпром експорт\", обясни пред БНР изпълнителният директор на газовата компания Николай Павлов. Подобна ситуация имаше и през август миналата година. Тогава задълженията на \"Топлофикация-София\" бяха стигнали 105 милиона лева и бе решено \"Булгаргаз\" да продаде на Българския енергиен холдинг (БЕХ) вземанията си от столичното дружество. Така, по думите на Павлов, са били осигурени и гарантирани доставките на газ за страната през есенно-зимния период. Само година по-късно обаче \"Топлофикация-София\" има нови просрочени задължения в размер на 120 милиона лева. Необяснимо е как за такъв кратък период са натрупани толкова големи задължения. В същото време, ако направите преглед на финансовия отчет на \"Топлофикация- София\" за 2018 година, ще разберете, че техните постъпления са достатъчни, за да могат да си покриват задълженията към нас за доставения газ, твърди Павлов.  Освен, че са изпратени десетки писма до \"Топлофикация-София\", за проблема са информирани принципалите на двете дружества - Столичната община и БЕХ, както и Министерството на енергетиката. За да може \"Булгаргаз\" да спазва своите договорни и лицензионни задължения, да се разплаща за доставката и преноса на природен газ, на газовата компания й е необходима финансова стабилност, която е свързана с плащането от страна на всички клиенти за доставеното им гориво, поясни Николай Павлов.  \"Топлофикация-София\" на практика е преустановила плащанията за доставения й природен газ. \"Булгаргаз не може и не бива да покрива задължения за своя сметка, на който и да е свой клиент, включително и на \"Топлофикация-София\". Няма такава компания, която да покрие такъв огромен дълг, а същевременно да изпълнява своите задължения, независимо колко добре се управлява тази компания. Въпреки всички писма и разговори вместо техните задължения да намаляват - се генерират нови. Ние сме използвали всички възможности, изразходвали сме всички резерви, включително и овърдрафтите. Сроковете за изплащане на тези задължения изтекоха и ние бяхме принудени да предприемем действия за събиране на вземанията си по съдебен ред\", твърди Павлов. Според него засега държавният доставчик няма подобни проблеми с други свои клиенти. ", "date": "2019.08.13", "title": "\"Булгаргаз\" съди \"Топлофикация-София\" за 35 млн. лв."}
{"url": "https://duma.bg/ah-pravata-oh-pravata!-n197694", "text": "В последните седмици наблюдаваме в Хонконг поредния цирк, наречен \"масови вълнения\", режисиран от Съединените щати и Велика Британия. Ролите са разпределени ясно: Лондон, изпълнен с носталгия по Хонконг - перлата, блестяща някога в Британската корона, дава от полупразния си джоб скъпи лири, за да разбърка кашата в милионния град, да \"размири\" зелени юноши и млади лумпени и да ги прати по булеварди и площади - да чупят витрини, да палят коли. Нещо повече -  \"недоволните демократи\" в града-остров разбиха сградата на местния парламент, изпотрошиха мебелите и изпонамазаха стените с различни шарении. Чичо Сам си запази познатата роля: главна оплаквачка на човешките права. Когато властите в Хонконг с основание се намесиха, за да спрат вандалщината, известни политици от Вашингтон в бели одежди и гълъбово перо на шапката започнаха да протестират, че, видите ли, местните власти \"нарушавали човешките права\". Изтъкнатите политически играчи от Вашингтон Том Котън и Мит Ромни заявиха, че е \"необходимо отново да се преценят отношенията с Китай\", ако Пекин реши да въведе военно положение в Хонконг. Правата, ах, човешките права, в един глас вият небезизвестните двама политици. В тази връзка, преди дни, говорителката на Външно министерство - Хуа Чунин зададе резонния въпрос как американската полиция се е справила с движението \"Окупирайте Уолстрийт\" преди осем години. И ако сегашните прояви на екстремистко насилие се случват в САЩ, какво биха направили те? Този намек никак не е случаен. Да си припомним фактите. През септември 2011 година, по подобие на масовите протести от \"Арабската пролет\", хиляди американци организираха спонтанно мирното движение \"Окупирай Уолстрийт\". Движението ратуваше за промени във финансовата структура на Щатите, за намаляване властта на всесилните  олигарси. Подчертавам думата \"мирни\", защото в това движение, в тази \"Американска пролет\" най-вече участваха мъже и жени на зряла възраст, хора с професии и солиден интелект. Това бяха може би порасналите вече хора от бурните студентски вълнения в САЩ от 1968 г., които както тогава, така и преди осем години бяха брутално смазани от щатската полиция и Националната гвардия. Когато през септември 2011 г. протестиращите решиха да направят палатков лагер близо до прословутия \"Храм на \"долара\" - улицата \"Уолстрийт\", полиция и национални гвардейци долетяха и разхвърляха на всички страни палатковото градче, пребиха сума мирни протестанти, а други закопчаха и хвърлиха в ареста. Насилието, естествено, има обратен ефект. Движението се разпространи като прериен пожар из цяла Америка и мирни протести имаше в 1400 (да!) по-големи и по-малки градове на Щатите. И какво последва? Не е нужно да преразказваме, можем да дадем думата на американската журналистка Наоми Улф, публикувала голям анализ в авторитетния британски вестник \"Гардиън\" броени седмици след започване на \"Окупирай Уолстрийт\". \"Американски граждани с всякакви политически убеждения - пише авторката (брой от 30 ноември 2011 г. на в. \"Гардиън\") - са все още зашеметени от картините на безпрецедентна полицейска жестокост по време на координираните опити за разгонване на мирните протестиращи от \"Окупирай Уолстрийт\" в градовете в цялата страна през изминалата седмица\". Наоми Улф описва отблъскващи действия на американските пазители на реда: Сцени на неоказващите съпротива, легнали по гръб студенти и преподаватели от колежа \"Дейвис\" на Калифорнийския университет, обливани обилно с лютив спрей; полицейски кордони за борба с масовите безредиците заливат интернет; в мрежата са разпространени образи на млади жени, които пищят, а полицаи в пълно снаряжение за борба с безредиците ги влачат за косите; изображенията на младеж, зашеметен от удари, с обилно кървяща глава, се появяват в хрониките, отразяващи среднощното \"прочистване\" на протестиращите от \"Зукоти парк\" в Ню Йорк. \"Но точно, когато американците си мислеха дали наистина ставаше дума за изтрещяла полиция и кметско престараване на общинско ниво - отбелязва авторката - картината се помрачи в много различни градове. Националният съюз на журналистите и Комитетът за защита на журналистите подадоха искане, по Закона за свобода на информацията, за разследване на евентуално федерално участие насочено срещу журналистите. \"Ню Йорк таймс\" писа, че нюйоркските ченгета са арестували, блъскали, удряли, поваляли на земята и хвърляли прегради пред репортерите и фотографите\", прикривайки протестите\"... По нататък в. \"Гардиън\" разказва как нюйоркската полиция е наредила на репортерите да си вдигнат ръцете, за да докажели, че имат документи за акредитация: и когато много от тях надлежно са изпълнили това нареждане, са били отведени, под заплаха от арест, далече от събитието, което отразяват, и закарани далече от мястото, където се разиграват насилствените действия. Други репортери, носещи журналистически пропуски, са били арестувани и малтретирани от ченгетата, след като били - лъжливо - информирани от полицията, че \"не е законно да се правят снимки на тротоара\". В Ню Йорк са бити съдийка от щатския върховен съд и член на общинския съвет на град Ню Йорк. \"В Бъркли, Калифорния, с палки е бит един от нашите най-големи национални поети, Робърт Хас\", пише Наоми Улф. Картината е помрачена още повече, когато изданията \"Уонкит\" и \"Уошингтънсблог.ком\" съобщават, че кметът на Оукланд признал, че Отделът за вътрешна сигурност е участвал в конферентен разговор между кметовете на 18 града, като неговите представители \"съветвали общинските първенци как да потушат\" протестите на \"Окупирай Уолстрийт\". Така реагира, оплакваща човешките права, Америка - едно невероятно нахалство и дебелокожие на страна, поставяща се сама над всички, за съдник на всичко...", "date": "2019.08.13", "title": "Ах, правата, ох, правата!"}
{"url": "https://duma.bg/voennata-podgotovka-e-v-zadniya-dvor-na-darzhavata-n197683", "text": "На правителството му остава година и половина, в най-добрия за него случай, за да сформира два доброволчески батальона. Единият в Сливен, а другият в Плевен. Ако иска и може, разбира се, да изпълни управленската си програма. Защото отбраната е, но не е, само сделката за изтребителите Ф-16 или обещанията, че модернизацията на флота и пехотата не е в \"задния двор\" (не правя никаква асоциация с африканската чума и новото понятие в политическата класа у нас \"заден двор\", което подсказва реалното отношение към усилията на българина да оцелява.) Но да се върнем на темата. Това за доброволната военна служба трябваше да спаси оредяването на армейските редици. То стана олицетворение и на политически компромис в управляващата коалиция. Знае се, че ГЕРБ са против връщането на наборна военна служба, за което пледираха от \"Обединените патриоти\". Така в правителствената програма намери място този хибрид, а задължителното влизане в казармата се оформи като задача от рода на \"стартиране на широк обществен дебат\". Дори преди година бе обявено, че над 70 на сто от българското общество подкрепя въвеждането на задължителна военна служба, а четири от петима българи са за възстановяване на трудови войски. Казано бе, че тези резултати са от проучване на Министерството на отбраната. Само не разбрахме колко от анкетираните са готови да облекат военната униформа?! То няма и резервисти, колкото и неангажиращо да е това в условията на липса на средства за тяхното системно обучение.  Някак срамежливо се говори и за т.нар. военно обучение в училищата. Преди повече от две години правителството се закани да постигне \"разширяване на съществуващите програми за военно обучение на учениците в средните училища, насочено към придобиване на знания и практически умения за действия при военен конфликт, терористичен акт или стихийно бедствие.\" Тук взаимодействието между военното и просветното министерство засега няма видими белези. Остава старото положение, т.е. по пет часа в девети и десети клас, което се отчита като недостатъчно и неефективно. Там, където има инициативност на неправителствени организации и общи усилия с военните формирования, се прави нещо повече.  Вярно, че в последно време се създадоха клубове \"Приятели на армията\" и ученически гвардейски отряди. От три десетилетия съществува специализираният ученически батальон в Панагюрище и Стрелча, сериозно се работи в област Кърджали, но всичко това са отделни инициативи. България няма национална програма със съответното държавно финансиране за военно-патриотично възпитание и подготовка на подрастващите. Не е ясно какво трябва да знае и може пълнолетният българин в екстремална ситуация. В този смисъл превъоръжаването и закупуването на нова техника е колкото необходимо, толкова и недостатъчно за отбраната на страната, след като населението не е подготвено да действа в една предвоенна или военна обстановка.  На този етап ставаме свидетели на курсове по начална и специална подготовка, но не е добре да питаме колко от завършващите се посвещават на военната служба. Не за друго, а защото по данни на МО за периода на провеждане на курсовете за подготовка на гражданите за защита на отечеството от 2015 г. до днес, начална военна подготовка са преминали 337 български граждани, а в курсове за специална военна подготовка за нуждите на въоръжените сили едва 27. Ще почакаме да завършат Стратегическия преглед на системата за защита на националната сигурност и Стратегическия преглед на отбраната. Правителството се ангажира това да стане до 30 април 2020 г. Да се надяваме, че в резултат на решенията, които ще излязат, военната подготовка на подрастващите и цялото население ще бъде извадена от \"задния двор\". Стига да не се правят компромиси само в интерес на политическата стабилност на управлението. Впрочем МО вече излезе с проект за промяна на Закона за резерва на Въоръжените сили. Той е в темата, за която става дума. Има поне четири момента, които би трябвало да изведат подготовката на гражданите на преден план. Първият е създаването на т.нар. срочна служба в доброволния резерв. Т.е. шест месеца военна подготовка на желаещите с редица осигурявания, включително заплата, платен годишен отпуск и предимство при кандидатстване за професионална военна служба или в структурите и органите на системата на националната сигурност. Вторият е възможността българските граждани със статус на студенти, обучаващи се за придобиване на образователно-квалификационна степен \"бакалавър\" и тези с висше образование, да могат да кандидатстват във висше военно училище за придобиване на квалификация \"Офицер от резерва\". Третият е за споменатото вече военно обучение в средните училища. И в проекта на промените обаче МО подхожда доста срамежливо по този въпрос. Нормата от не по-малко 10 часа остава. Новото е, че може да има допълнително обучение в избираеми учебни часове. Може, но може и да не може, което най-вероятно ще се случи на много места. Смята се, че така се въвежда по-гъвкав подход, който да е по-изгоден както от гледна точка на структурирането на учебната програма, така и с оглед натовареността на учениците. Дори и да се приеме от депутатите, съвсем не е сигурно как ще се посрещне от директорите и учителите. А и законът не гарантира, че за всяко училище ще има достатъчно добре подготвен преподавателски състав, който да обучава учениците с голяма доза атрактивност, за да не се гледа на тези часове като допълнителна тежест на българското образование.   Анализите на МО показвали, че в рамките на следващите 10-15 години Република България няма да разполага с достатъчно подготвени граждани за защита на отечеството, включително придобили статус на запасни, с които да бъдат окомплектовани военновременните формирования. Мерки се вземат, но като че ли те не са достатъчно решителни и има реален риск да се сбъдне споменатата прогноза. ", "date": "2019.08.13", "title": "Военната подготовка е в \"задния двор\" на държавата"}
{"url": "https://duma.bg/astronavtite-karali-s-pet-dolara-na-den-n197673", "text": "Американските астронавти получат по пет долара на ден командировъчни, докато са в космоса, разкри бившият астронавт Скот Кел. Тази сума им се полага в съответствие със законовите разпоредби, според които правителствените служители, сред които са и тези от НАС, които са в командировка, но с осигурена храна, жилище и други удобства, получават по петарка дневно. Кели потвърждава пред руски медии, че заплатите на космонавтите и астронавтите се обсъждат между членовете на екипажите на Международната космическа станция. По неговите думи на руските му колеги им харесвало, че вземали повече от американците за полети в космоса. ", "date": "2019.08.13", "title": "Астронавтите карали с пет долара на ден"}
{"url": "https://duma.bg/gorkata-frantsiya-gostuva-vav-varna-n197678", "text": "Комедията на Жан Ко \"Горката Франция\" ще бъде представена на 14 август от 20 ч. в зала 1 на Фестивалния и конгресен център във Варна. Постановката е на Богдан Петканин. Участват Александър Дойнов, Александър Кадиев, Катерина Евро, Фахрадин Фахрадинов, Анелия Луцинова. Една мъглива есенна парижка сутрин, под звуците на стар френски акордеон, шума на Сена и мириса на току-що изпечени кроасани, засвирват спирачки на такси... Виктор Табуре, търговец от френския град Лимож, пристига в Париж да посети сина си Мишел Табуре, в квартирата му, за да му съобщи, че майка му е избягала с чичо му в Алпите. Едничката надежда на господин Табуре е да получи разбиране от сина си. Но вместо разбиране, на Виктор му предстои да получи поредната изненада в живота си...", "date": "2019.08.13", "title": "\"Горката Франция\" гостува във Варна"}
{"url": "https://duma.bg/dzhaz-pevitsata-miroslava-katsarova-sas-sedem-letni-kontserta-n197680", "text": "След премиерата през април на \"Electronic Dreams\" - най-новата концертна програма на Мирослава Кацарова, певицата започна от Варна и Созопол лятна поредица концерти под заглавие \"Electronic Summer\". Следващите са в София, Пловдив, Казанлък и Благоевград. Мира и триото на Мирослав Турийски създават програма, фокусирана върху хибридната изказност и взаимодействието между акустични инструменти и електронни изразни средства. Сред новия й репертоар са двете авторски композиции на Мирослав Турийски по нейни текстове - \"Пробуждане\" и \"Теменужена\". Програмата предлага изпълнения от предишни албуми на Кацарова като \"Иронично\" (по неин текст и музика), \"Парфюми\" (по музика на Веселин Веселинов-Еко и неин текст), \"Музика, мартини и дим\" (Нашата Бел Епок), \"Бяло в бяло\" (отново по неин текст и музика на Румен Тосков-Рупето). От песенната традиция на XX в. Кацарова избира песни на \"Бийтълс\", Ленард Коен и Луис Бонфа. Сред акцентите е и пиеса на един от най-успешните и значими европейски джаз музиканти на миналия век - шведския композитор и пианист Есбьорн Свенсон. Темите са претворени в разпознаваемата стилистика на съвместната работа между Мирослава Кацарова и Мирослав Турийски. За смесването на електронно и акустично звучене ключово значение има и работата на още двама музиканти - Александър Леков (басет и бас китара) и Младен Димитров (барабани и програминг). Визуалната среда е произведение на изкуството сама по себе си - образен разказ, вдъхновен, посветен и специално създаден за концертната програма. Негов автор е фотографът Павел Червенков. През август са планирани три концерта: в \"Сохо\" в София на 23 август, в бар \"Конюшните\" в Пловдив на 24 август, а на 29 август е участието на Мира Кацарова на Джаз фестивала в Казанлък. Последните два концерта ще бъдат в края на септември в клуб \"Безистен\" в Пловдив (20 септември) и \"Stage Bar\" в Благоевград (27 септември), научи ДУМА от Демна Димитрова.  ", "date": "2019.08.13", "title": "Джаз певицата Мирослава Кацарова със седем летни концерта   "}
{"url": "https://duma.bg/obviniha-leydi-gaga-v-plagiatstvo-n197674", "text": "Американската певица Лейди Гага е била обвинена, че е изплагиатствала една от най-известните си песни \"Шалоу\" (\"Плитко\") от творба на композитора Стив Ронсън. Той е заявил, че подготвя съдебен иск срещу Лейди Гага за много милиони долари, тъй като според него в песента \"Шалоу\" е заимстван музикален елемент от три ноти от песента му от 2012 г. \"Алмост\" (\"Почти\"), съобщи \"Канал 3\". Адвокатът на певицата Орин Снайдер на своюй ред е обвинил композитора, че се опитва да заработи \"бесни пари\" на гърба на Лейди Гага, защото случилото се е съвпадение и имало и други песни с подобна нотна структура.  Лейди Гага получи \"Оскар\" в категория \"Най-добра песен\" за \"Шалоу\", която е заглавната песен на филма \"Роди се звезда\", където тя играе с кинозвездата Брадли Купър. ", "date": "2019.08.13", "title": "Обвиниха Лейди Гага в плагиатство"}
{"url": "https://duma.bg/gigantski-asteroid-shte-preleti-pokray-zemyata-n197672", "text": "Потенциално опасен астероид, който според учените от НАСА има размери надхвърлящи тези на Хеопсовата пирамида, ще се доближи до Земята в края на август, съобщи \"Дарик\".  Диаметърът на космическото тяло, обозначено като 2019 OU1, е 160 метра, което е с 20 метра повече от най-известната египетска пирамида. На 28 август т.г. 2019 OU1 ще бъде 40 пъти по-близо до Земята, отколкото е Венера, и ще се размине с планетата ни на разстояние около един милион километра, което се приема за безопасно разстояние.", "date": "2019.08.13", "title": "Гигантски астероид ще прелети покрай Земята"}
{"url": "https://duma.bg/zhabi-mestyat-dvukilogramovi-kamani-n197675", "text": "Гигантските африкански жаби \"Голиат\" са способни да преместват камъни с тегло до 2 кг, което според учените обяснява и големите им размери, цитира БГНЕС информация на Си Ен Ен.  Обитаващите райони в Камерун и Екваториална Гвинея жаби достигат на тегло до 3 кг и дължина от 30 см. Екип от Берлинския природонаучен музей е открил, че тези жаби не преместват безцелно камъните, а ги използват, за да изграждат водоеми за яйцата и поповите лъжички. Така голиатите променят съществуващите естествени водоеми или създават нови гнезда в малки водоеми край бреговете на реките в Камерун, казват германските изследователи. Освен че са силни, жабите също се оказват и грижовни родители, защото отглеждат малките си в специални места далеч от поройни реки и хищници.", "date": "2019.08.13", "title": "Жаби местят двукилограмови камъни"}
{"url": "https://duma.bg/prodadoha-lyubimata-dacha-na-brezhnev-n197676", "text": "Една от най-известните резиденции на съветските държавни ръководители - \"Глициния\" в Крим, е била продадена миналата седмица на държан в тайна купувач, за когото се знае само, че е юридическо лице, съобщава РИА \"Новости\". За престижната почивна станция на южния морски бряг, близо до Ялта, са били броени 1,2 милиарда рубли, или 16,5 млн. евро. Продажбата е извършена по инициатива на кримското министерство по имуществените и поземлените отношения, и е била анонсирана през март.  \"Глициния\" е била построена през 1955 г. по разпореждане на Никита Хрушчов върху земи, които са принадлежали на руската царска фамилия. От времената на Романови датира и паркът, който е основната забележителност на резиденцията. В него има над 100 растения, които са внесени в \"Червената книга\" на застрашените видове.  В качеството си на елитна почивна станция за съветските генерални секретари \"Глициния\" е работила през 1956-1989 г. На нейна територия са били разположени сградите \"Дача 1\" и \"Дача 2\", които са били използвани от Хрушчов, Леонид Брежнев, който особено много е харесвал резиденцията, Юрий Андропов и Михаил Горбачов.  Новият собственик на \"Глициния\" получава срещу парите си, освен 14-те стаи за гости, столова за 40 души, покрит басейн, собствен плаж, дълъг 700 метра, спортна площадка, сауни, руска баня, билярдна зала и тренажорен комплекс, както и собствен медицински пункт.  От гледна точка на властите в Киев почивната станция принадлежи на администрацията на украинския президент. ", "date": "2019.08.13", "title": "Продадоха любимата дача на Брежнев"}
{"url": "https://duma.bg/beglika-v-sartseto-na-batashkata-planina-n197681", "text": "Един от най-големите родопски фестивали \"Беглика\" е готов да посрещне ценителите на алтернативната култура между 14 и 18 август в сърцето на Баташката планина. Програмата на единадесетото издание предлага богата палитра от събития за малки и големи - живи образователни игри, пленери за детски рисунки и маски на животни, йога и паневритмия, планински преходи, какаова церемония, звуколечение, куполно строителство, символика на българската носия и числата, театрални спектакли, лекции по здравословно хранене и социално предприемачество. Музикалната сцена ще бъде по-тиха от обикновено, защото ще се озвучава с \"етерни\" тонколони, а на нея ще се качат музикантите от \"Мерак стандарт\", Zeyra, Vataff Project, Dharba и няколко съобщностни проекта, които ще се родят на място. \"Тази година се радваме на изключително голям интерес от страна на сътворци на фестивалното съдържание. Получихме над 120 творчески предложения и буквално препълнихме програмата месец преди началото на събора, което е нагледен пример, че общностната връзка и взаимната подкрепа са силно застъпени, сподели Георги Мавров, съосновател на \"Беглика\" и \"Хородея\". Интересът се дължи на всички промени, които въведохме, и най-вече на новосъздадения Фонд на заедност, чрез който общността ще подкрепи няколко каузи с потенциал да генерират социална промяна към добро и устойчивост.\" Каузите, които ще бъдат представени и ще търсят дългосрочна подкрепа под формата на труд, знания и средства, са \"Ятото\" - семеен резидентен център в с. Горна Бела речка за учене и спокойно общуване на цялото семейство; \"Планина, обичам те!\" - кауза, която сприятелява младите хора между 9 и 14 години с планината и ги напътства как да се учат от нея и да я закрилят; \"Хранкооп\" - кооперативно начинание за чиста храна, което обединява стотици малки земеделски производители; Резиденция \"Баба\" - инициатива, която свързва млади хора от градовете с възрастни в обезлюдяващи се села; живи игри - настолни игри, които развиват добродетели в децата като взаимопомощ, доверие и емпатия.  Организаторите напомнят, че понякога температурите в Родопите падат под нулата. Ето защо всеки посетител трябва да си носи зимни дрехи, дъждобран, челник, планински обувки, шапка и слънцезащитен крем. ", "date": "2019.08.13", "title": "\"Беглика\" в сърцето на Баташката планина"}
{"url": "https://duma.bg/festival-n197677", "text": "Хиляди почитатели от цял свят се стичат всяка година на Сигет фестивал на остров Шипярд в Будапеща. Едно от най-мащабните културни събития в Европа представя в продължение на около седмица изложби, театрални и циркови спектакли и много концерти.", "date": "2019.08.13", "title": "Фестивал"}
{"url": "https://duma.bg/datata-n197682", "text": "МЕЖДУНАРОДЕН ДЕН НА ЛЕВИЧАРИТЕ. Отбелязва се от 1984 г. по инициатива на Международната конфедерация на леворъките хора като форма на протест, че светът е устроен за десноръки. Според неофициалната статистика 10 на сто от хората на Земята са леворъки. 1826 - В СОПОТ СЕ РАЖДА НЕДЕЛЯ ПЕТКОВА, ПРОСВЕТИТЕЛ (УМИРА 1894 Г.). Известна е като баба Неделя, родоначалник на девическото образование в България. Учителства из цялата страна, основава женски училища в София, Велес, Солун и др. Участва в борбата за църковна национална независимост. По молба на Васил Левски извезва знамето на БРЦК. По време на Априлското въстание (1876) ушива знамето на въстаниците от Пиянечко. След Освобождението разгръща просветна дейност в Родопите. 1912 - ПЪРВИ ПОЛЕТ НА САМОЛЕТ НА БЪЛГАРСКАТА ВОЕННА АВИАЦИЯ НАД СОФИЯ. Поручик Симеон Петров (р. 1888 г.) пилотира аероплана \"Блерио XI\". Дипломираният във Франция пилот завършва най-реномираната летателна школа в Европа по онова време. Той е и първият летец в света, успешно приземил самолет при внезапно спиране на мотора в полет над Париж на 4 юни 1912 г. Петров изпълнява и първата нощна бомбардировка по време на Балканската война на 7 ноември 1912 г. над Истанбул. През 1938 г. създава дружеството \"Симонавия\", което внася от Франция грамофонни плочи, а по-късно организира производството им в България. Марката на плочите е \"Орфей\". През 1947 г. то е преименувано на \"Балкантон\", а Симеон Петров умира през 1950 г., забравен от всички. 1926 - РАЖДА СЕ ФИДЕЛ КАСТРО, КУБИНСКИ ПОЛИТИК И ДЪРЖАВНИК (УМИРА 2016 Г.). Водач на революцията в Куба (януари 1959 г.), министър-председател, председател на Държавния съвет, първи секретар на ЦК на Кубинската комунистическа партия. През лятото на 2006 г. поради здравословното си състояние Фидел прехвърля временно правомощията си на по-малкия си брат Раул Кастро. През февруари 2008 г. обявява, че не желае и няма да приеме нов мандат на президент. На 24 февруари 2008 г. напуска всички държавни длъжности, а Народното събрание на Куба избира Раул Кастро за председател на Държавния съвет на Куба. На 19 април 2011 г. Кастро напуска и поста първи секретар на управляващата партия. 1961 - ИЗДИГНАТА Е БЕРЛИНСКАТА СТЕНА. Част от границата между ФРГ и ГДР, отделяща Западен Берлин от източната част на града. Един от най-известните символи на Студената война, при опит да я преминат умират около 200 души. Преобразуването на стената и обособяването й като гранична зона продължава до 1975 г. В напълно завършения си вид тя се състои от 45 хил. бетонни блокове с размери 3,6 на 1,5 м. През 1989 г. Берлинската стена става символ на промените в Източна Европа - тя се превръща в километрова УизложбаФ на графити. Стената е разрушена на 9 октомври 1989 г.", "date": "2019.08.13", "title": "Датата"}
{"url": "https://duma.bg/grisho-se-srina-s-oshte-20-mesta-n197668", "text": "Григор Димитров загуби нови 20 места в световната ранглиста. Българинът регресира до 74-ата позиция с 802 т., след като миналата седмица не успя да защити 170 т. на \"Мастърс\"-а в Монреал. В Канада той беше спрян на старта от Стан Вавринка, срещу когото излиза днес в първия кръг на надпреварата от същия ранг в Синсинати. Там хасковлията има да брани 80 т., а ако инкасира нова загуба от швейцареца, ще падне с още 4 позиции. Димитров е шампион от Синсинати през 2017 г., когато спечели първата и единствена досега \"Мастърс\" титла.   74-ото място е най-ниското класиране на Гришо в ранглистата от 7 години. На 28 май 2012 г. хасковлията е бил 87-и, показва историята на неговия ранкинг. Той започна 2019 г. като №19 в света, а след \"Уимбълдън\" изпадна от топ 50. На 15 януари 2018 г. той бе №3 в света и до 29 октомври с. г. бе в топ 10.  Новак Джокович (Сърб) остава начело в ранглистата с 12 325 т., а шампионът от Монреал Рафаел Надал (Исп) е втори със 7945. Следват Роджър Федерер (Швейц) 7460, Доминик Тийм (Ав) 4925 и др. На финала на канадския \"Мастърс\" Надал срази Даниил Медведев (Рус) с 6:3, 6:0 и заслужи рекордна 35-а \"Мастърс\" титла, като води във вечната ранглиста. С 2 по-малко е Джокович. 33-годишният испанец е и първият с 5 или повече трофея от един турнир както на хард (Канада), така и на клей (\"Ролан Гарос\", Монте Карло, Рим и Барселона). Надал е и вторият (след Иван Лендъл) с 20 титли на хард и 20 на клей. Рафа си дава почивка и ще пропусне турнира в Синсинати, където пък се завръщат Джокович и Федерер.", "date": "2019.08.13", "title": " Гришо се срина с още 20 места"}
{"url": "https://duma.bg/polsha-grabna-parva-titla-v-superligata-na-evropa-atletite-ni-6-i-v-diviziya-2-n197667", "text": "С 10 победи през уикенда атлетите на Полша спечелиха Европейското отборно първенство в Суперлигата за първи път в историята на състезанията. Поляците доминираха на родна земя в Бидгошч, където събраха 345 т. За успеха им помогна и капитанът на \"Дружина Полска\" Марчин Левандовски, който бе най-бърз в бягането на 1500 м. Втори остана тимът на Германия с 317,5 т. в оспорвана битка с Франция 316,5 и Италия 316.  Мъжката щафета на Великобритания на 4х400 м пък беше дисквалифицирана заради записания като резерва гюлетласкач Юсеф Затат, който дори не пристигна в Полша за състезанието. Той е бил заявен в тимовия лист вместо Рабах Юсеф. Директорът на Британската атлетика Нийл Блек определи случилото се като “техническа грешка”. Така британците останаха пети с 302,5, пред Испания 294,5, Украйна 225, Чехия 219,5, Швеция 210,5, Гърция 197, Финландия 190 и Швейцария 175. Атлетите на Русия не бяха отново допуснати до участие заради скандала с допинга, избухнал през 2016 г. \"Сборная\" ще може да се състезава на следващото отборно първенство през 2021 г., но във Втора дивизия, където България завърши шеста с 298 т.  За нашите на турнира във Вараждин, Хърватия, победи донесоха Ивет Лалова (на 100 м с 11,51 сек. и на 200 м с 22,99 сек.), Габриела Петрова (на троен скок с 14,14 м), Тихомир Иванов (на скок височина с 224 см), Радослава Мавродиева (на гюле със 17,34 м) и Мирела Демирева (в скока на височина с 1,94 м).  Естония е първа с 336,5 т. и преминава в Първа дивизия. Следват Словения 321, Дания 313, Латвия и Хърватия по 306. След нас е Австрия 275, а Израел 272,5, Кипър 260, Люксембург 180, Грузия 141, Малта 96 изпадат в Трета дивизия. ", "date": "2019.08.13", "title": "Полша грабна първа титла  в Суперлигата на Европа,  атлетите ни 6-и в Дивизия 2"}
{"url": "https://duma.bg/rezultati-n197640", "text": "V кръг: Лудогорец - ЦСКА-Сф 0:0; Арда - Локо Пд 2:5 0:1 Уирис (11) 0:2 Карагарен (14) 0:3 Ожболт (44) 0:4 Бахтич (51) 1:4 Марчев (55) 2:4 Лозев (72) 2:5 Томашевич (77); Левски - Берое 1:3; Ботев Пд - Царско село 0:2; Ботев Вр - Черно море 1:1; Славия - Етър 2:1; снощи: Дунав - Витоша Б.  1. ЛУДОГОРЕЦ 5 3 2 0 9:3 11  2. Локо Пд 5 3 1 1 14:9 10  3. Левски 5 3 1 1 10:5 10  4. Черно море 5 2 3 0 8:4  9  5. Берое 5 3 0 2 11:9  9  6. Арда 5 2 2 1 8:7  8  7. ЦСКА-Сф 5 2 2 1 6:6  8  8. Славия 5 2 1 2 8:8  7  9. Ботев Пд 5 1 2 2 6:8  5 10. Етър 5 0 4 1 6:7  4 11. Ботев Вр 5 1 1 3 5:9  4 12. Царско село 5 1 1 3 3:7  4 13. Дунав 4 1 0 3 5:10  3 14. Витоша Б 4 0 0 4 3:10  0 VI кръг: петък, 18.00: Славия - Ботев Вр (Нова спорт); 20.30: Етър - Царско село (Диема спорт); събота, 18.00: Берое - Ботев Пд (Диема спорт); 20.30: Витоша Б - Левски (Диема спорт); неделя, 18.00: ЦСКА-Сф - Арда (Диема спорт); 20.30: Черно море - Лудогорец (Диема спорт); понеделник, 20.30: Локо Пд - Дунав (Диема спорт). Футбол по Диема спорт Шампионска лига, реванши, III кръг 21.30 Олимпиакос - Истанбул Башакшехир (1:0) по Диема спорт 2 21.00 Копенхаген - Цървена звезда (1:1) по Макс спорт 3 21.30 Аякс - ПАОК (2:2) по Нова спорт  21.45 Салфорд Сити - Лийдс по Макс спорт 4 3.30 Индепендиенте Дел Вале - Индепендиенте по Евроспорт 1 Колоездене 16.00 Бинк Банк тур (II етап) 22.30 Обиколка на Юта (I етап) по Макс спорт 1 Тенис 18.00 \"Мастърс\" в Синсинати", "date": "2019.08.13", "title": "Резултати"}
{"url": "https://duma.bg/toni-zdravkov-levski-pak-zakasnya-sas-selektsiyata-n197669", "text": "Бившият треньор на Лудогорец и Левски и на младежкия национален тим Антони Здравков коментира равенството 0:0 между \"орлите\" и ЦСКА-София и представянето на \"сините\", чийто юноша е. \"На мача в Разград съперниците бяха предпазливи, но за отстъпление трудно може да се говори. И двата отбора предпочетоха да не рискуват, а на моменти залагаха на контраатаките. Играха предпазливо, защото е още началото на кампанията и двубоят нямаше решаващо значение, както беше в края на миналата година. Затова може би двамата треньори бяха предпочели предпазливостта. Това едва ли е било начертан план, но понякога така се получава. Има такива мачове, треньорите да имат една идея, а на терена да се получи друго. Новите играчи на Лудогорец ще имат нужда от време да се адаптират, като класа, организация и всичко Лудогорец се различава от всички останали отбори в България. Играчите, когато дойдат в България, трябва да се приспособят с нашата действителност. У нас се играе труден футбол, не сложен, но труден. Когато дойдат тук, футболистите се сблъскват с различен футбол, тук се изправят срещу отбори, които се затварят срещу Лудогорец. Новите играчи в Лудогорец са свикнали на открит футбол в своите страни, където играят, а тук е различно. Новите са добри, но трябва време, за да се адаптират\", коментира Здравков в дискусионно студио \"Дерби\". За родния си клуб Левски Сухия отбеляза, че за поредна година на \"Герена\" закъсняват със селекцията. \"Освобождават се футболисти, които още могат да дадат на Левски, а се взимат играчи, които не познават обстановката. Те имат нужда от адаптация, а се чакат бързи резултати. Няма как това да се случи. Случва се да загубиш, но има разлика в начина, по който това се случва. Не мога да кажа дали треньорът на Левски ще има картбланш, това си зависи от ръководството на клуба, което е ново. Ако са убедени, че това е техният човек, са длъжни да му дадат шанс\", заяви синът на легендарния син защитник Иван Здравков - Джек Раби. \"На фона на критиките, които имаше към отборите преди мачовете в Европа, едва ли някой е очаквал да има 3 тима в третия кръг на Лига Европа. Това не се е случвало от 8-9 години. Представянето на този етап е добро\", коментира още той и изказа болка от отпадането на точката в наредбите, задължаваща отборите в елита да започват с един млад футболист в състава във всеки мач. Тогава в младежкия национален отбор той е разполагал с 30-ина футболисти, играещи редовно, докато впоследствие броят им е спаднал на 4-5.  Здравков коментира и ситуацията Левски.   ", "date": "2019.08.13", "title": "Тони Здравков: Левски пак закъсня със селекцията"}
{"url": "https://duma.bg/malshans-sreshtu-braziliya-n197671", "text": "Националният ни отбор по волейбол увисна за Олимпиадата в Токио 2020. \"Лъвовете\" пропуснаха мачбол срещу Бразилия и в крайна сметка допуснаха пълен обрат от 2:0 до 2:3 гейма (23, 19, -30, -16, -11) в решаващия сблъсък във Варна. Пред 6500 зрители в Двореца на културата и спорта нашите уверено взеха първите две части, а в третата се стигна до 23:23. Впоследствие те пропуснаха да затворят мача, след като при 26:25 звездата ни Цветан Соколов пропусна да накаже олимпийските шампиони и  след много оспорвана битка \"Селесао\" успя да измъкне гейма, с което буквално пречупи нашите. Те допуснаха набързо геймовете да бъдат изравнени, а в тайбрека бразилците позволиха на българите само да ги доближат до 8:9, но финалният им щурм се оказа непосилен за нашите. Те буквално изгубиха спечелен мач и изтърваха най-лесната квота. Роля изигра и контузията в глезена на Тодор Скримов, който напусна терена още в началото на втория гейм след като се приземи върху крака на съперник. Така финансовата инжекция, която направи правителството, не даде резултат. Миналата година държавата подсигури $250 000, за да вземе федерацията домакинството. Нашите ще имат още един шанс в континенталната квалификация през януари. Тогава те ще спорят за едно място с Франция, Сърбия, Белгия, Холандия, Словения, Финландия и вероятно Естония. Участие в Игрите си осигуриха САЩ, Русия, Полша, Италия, Аржентина, Бразилия и домакините от Япония. \"Не успяхме да поддържаме нивото от първите две части, в третата част допуснахме грешки, Бразилия съумя да спечели мача. Със сигурност надделява горчивината. Ще е много трудно да се класираме за Олимпиадата, сега имахме страхотен шанс, но не съумяхме да го материализираме. Важното нещо е да се подобряваме като представяне, да видим къде не сме се представили на ниво, трябва да подобрим. В някои показатели бяхме по-добри от един от най-добрите три тима в света, но остава горчивината от поражението. Не съм ясновидец, треньор съм, не мога да кажа конкретни прогнози. Докато от федерацията смятат, че съм нужен, съм тук\", каза италианският наставник на нашите Силвано Пранди. \"Класирането ни се изплъзна като хлъзгава риба. Не успяхме да се възползваме от една ситуация в третия гейм, в която трябваше да затворим мача. Бразилия победи и се класира на Олимпиада, а ние можем само да говорим можеше ли, не можеше ли, но всичко се вижда на игрището, а ние не успяхме да се възползваме от техните грешки\", каза Соколов. \"Лъвовете\" продължават подготовка за европейското във Франция, Словения, Белгия и Холандия (12-29 септември). Нашите са в група А в Монпелие с Франция, Италия, Португалия, Гърция и Румъния.", "date": "2019.08.13", "title": "Малшанс срещу Бразилия"}
{"url": "https://duma.bg/tsska-sf-sprya-ludogorets-n197670", "text": "ЦСКА-Сф спря Лудогорец с 0:0 в дербито на V шампионатен кръг. Първата битка през сезона между \"грандовете\" разочарова зрителите, защото опасни ситуации лисваха, а само здрава битка по терена. В допълнение съдията Драгомир Драганов подпря гостите, след като пропусна да свири дузпа за нарушение на Раул Албентоса срещу Клаудиу Кешерю (86). В ситуацията испанският защитник с каратистки ритник с десния крак удари в главата румънския нападател, но варненският рефер не посмя да свири нарушението в наказателното поле, въпреки че беше на 3 м от него.  За \"Играч на мача\" беше избран вратарят на домакините Пламен Илиев, а колегата му на другата врата Витаутас Черниаускас също се отличи с важни намеси. В 90-ата мин. Илиев спаси тима си от загуба, след като отрази опасен удар на излезлия сам срещу него Тиаго Родригеш. Това беше пети пореден двубой във всички турнири, в който разградският тим не успява да победи \"червените\". За последно шампионите надиграха столичния си съперник преди година, в последните 4 срещи шампионите не могат да вкарат гол, а 3 от мачовете завършиха 0:0. Равенството все пак им стигна да излязат начело с 11 т. Зад тях с по 10 са Локо Пд и Левски. \"Това не е нарушение, това е покушение. На този удар и най-известният каратист сред футболистите Златан Ибрахимович ще завиди. Определено Албентоса е най-добрият каратист в efbet Лига\", обяви изпълнителният директор на Лудогорец Ангел Петричев. \"Интересни са тези апели за феърплей, но след като започнат мачовете, всичко се забравя. Става ми неприятно да говоря за съдиите, но сега ми е интересно какво ще обяснят за някои ситуации. На тях им е забранено да говорят и си правят каквото си искат. Каратистки удар, професионалисти в тази сфера могат да му завидят на испанеца. Съдиите бяха близо и нищо. Те бяха \"изключителни\", обяви ехидно треньорът на \"орлите\" Стойчо Стоев. \"Не търся нови футболисти. Няма време да направим вярна селекция и отбор. Отбор, който ще бъде обичан, а не такъв, който ще е мразен. Тези, които не са доволни - да си ходят. Тези, които искат да останат - да играят със сърце. А не да стават проблеми между самите играчи. Малко сме в по-тежка ситуация, отколкото се смята. Защо да се връщат Бодуров и Пинто? Защо? Попитайте играчите защо са отстранени. Давидов е в Русия. Не съм го отстранил. Има смъртен случай\", обяви треньорът на ЦСКА-Сф Люпко Петрович. Легендарният сърбин изгони капитана и испанеца, който е втори капитан, защото разваляли атмосферата в тима.", "date": "2019.08.13", "title": "ЦСКА-Сф спря Лудогорец"}
{"url": "https://duma.bg/sreshta-s-pisatelya-farid-gadami-v-ruse-n197679", "text": "Среща с иранския писател и преводач Фарид Гадами ще се състои на 14 август от 17 ч. в Австрийската библиотека в Русе. Събитието организира Международното дружество \"Елиас Канети\" съвместно с Къщата за литература и превод, заедно с Държавния културен институт. Фарид Гадами (1985) е писател, критик, университетски преподавател и преводач от английски на персийски. През 2018 г. е избран от Иранската преводаческа асоциация като един от най-добрите преводачи на художествена литература за последните пет години. Гадами е номиниран за наградите \"Mehregan\" и \"Vaav\" за най-добър автор през 2011 и 2013 г. и две поредни години (2002 и 2003 г.) е отличен като най-добър писател в Иранския студентски литературен конкурс. Автор е на четири романа и три литературно-критични труда. Има издадени 30 превода на Алън Гинсбърг, Джак Керуак, Уолт Уитман, Уилям Бътлър Йейтс, Д. Х. Лорънс, Е. Е. Къмингс, Джеймс Джойс и др. Последните му преводи на фарси са стихотворения на Никола Вапцаров и поетичната книга на Вирджиния Захариева \"Кокошката със зашитото око\". За публиката на български ще превежда Владимир Митев.", "date": "2019.08.13", "title": "Среща с писателя Фарид Гадами в Русе "}
