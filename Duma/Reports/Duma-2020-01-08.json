{"url": "https://duma.bg/bolnitsi-na-kolene-n206543", "text": "Поредната, този път - областна,  . МБАЛ \"Св. Петка\" във Видин от години е в обектива на медиите, но не с добри новини. А те, новините, са функция от състоянието на здравеопазването в Северозападния регион. Обявен за най-бедния дори в ЕС. Там лекарите от всички специалности са най-малко в страната. Достъпът на и без това най-бедното в страната население до медицинска помощ е изключително ограничен. МЗ нагло им предлага лечение в съседни градове. Без столичните чиновници да са пресметнали разстоянието до Лом, Монтана, Белоградчик, нито стойността на билетите и доколко тя е платима с минимална заплата и минимална пенсия.  Болници в моето управление няма да бъдат закривани, зарече се премиерът преди година. Но за година умираха и бяха реанимирани немалко отделения в областни болници! Болници, които са собственост на министъра на здравеопазването, т.е. на държавата. Същата държава, която нехае за собствеността си и започва да продава части от болничните си имоти.  И така, докато една сутрин се събуди без собственост, вече без никакви отговорности към здравето на гражданите си и към националната сигурност. И още дълго ще се пита защо болничните са толкова много, а инвалидните пенсии се увеличават неудържимо. ", "date": "2020.01.08", "title": "Болници  на колене"}
{"url": "https://duma.bg/obshtina-pazardzhik-ostavya-selishta-bez-transport-bez-da-gi-uvedomi-n206536", "text": "В Пазарджишка област настояват общината да обяви официално от кои междуселищни автобусни линии се отказва, за да могат кметовете на по-малките общини да започнат преговори с частни превозвачи. Искането е по повод решението на община Пазарджик отпреди три дни да съкрати до критичен минимум автобусите до по-големите населени места и да остави някои села напълно без транспорт. Трети ден обаче кметовете нямат яснота как е променена областната транспортна схема, което води до напрежение. Досега много от междуселищните линии се обслужваха от общината, което е законово регламентирано в областната транспортна схема. Кметът на Панагюрище Никола Белишки обясни, че докато схемата не бъде променена, малките общини не могат да преговарят с други превозвачи, но имат готовност да водят преговори. Кметовете са поканили днес действащата фирма превозвач да им предложи по-приемлив вариант. По информация на началника на Регионалното управление на образованието Валентина Кайтазова от два дни ученици от съседните общини пътуват до училищата в Пазарджик с работнически автобуси и таксита. Тя заяви, че ситуацията няма да остане така, и ще проведе разговор с министъра на транспорта.", "date": "2020.01.08", "title": " Община Пазарджик оставя селища без транспорт, без да ги уведоми"}
{"url": "https://duma.bg/spetsprokuraturata-podhvana-vets-na-zlatevi-proveryava-za-vodna-kriza-v-botevgrad-n206538", "text": "Специализираната прокуратура се самосезира по публикации за потенциална водна криза в Ботевград, провокирана според кмета на града Иван Гавалюгов от частна ВЕЦ на фамилия Златеви, която източва водата във водоема. В края на миналата година кметът алармира, че водата в язовира ще стигне само за около 6 седмици, а останалите налични водоизточници не могат да задоволят нуждите на Ботевград. Според него до безводие ще се стигне заради течовете по остарялата ВиК мрежа и действащата от 2014 г. ВЕЦ \"Бебреш\", собственост на дружеството \"Агрохолд\" на екскмета на Правец Васил Златев - баща на бившия шеф на \"ЛУКойл\" Валентин Златев. Гавалюгов заяви тогава, че централата на Златеви \"работи извън обхвата на своето разрешително\", и премиерът Бойко Борисов нареди това да бъде проверено от дружество \"Напоителни системи\" към земеделското министерство. Проверяващите обаче не откриха нарушение, констатацията им беше, че водата в язовира се ползва само за нуждите на населението и не се източва от хидроцентралата.  Проверката на спецпрокуратурата и ДАНС трябва да изясни как, откога и при какви обстоятелства работи частната ВЕЦ, да се изискат съответните справки за обстоятелствата, касаещи намаленото количество вода в язовира, както и за това какви мерки са предприети за решаване на проблема с недостига на вода. Трябва да се установи и дали действително за гражданите на община Ботевград има опасност от воден режим, откога и по какви причини. Ще бъдат изискани и експертни справки с данни за количеството на водата в язовира, като се посочи очаквания прогнозен период, за който тя ще бъде достатъчна. Трябва да се изясни налице ли са други източници на вода за питейно-битови нужди в община Ботевград, гласи съобщението на спецпрокуратурата.  ", "date": "2020.01.08", "title": " Спецпрокуратурата подхвана ВЕЦ на Златеви,   проверява за водна криза в Ботевград"}
{"url": "https://duma.bg/zelena-zona-se-zadava-i-v-stolichniya-izgrev-n206541", "text": "Платена зона за паркиране вероятно ще има и в столичния квартал \"Изгрев\". Заповед за организиране на обществено обсъждане за евентуалното й въвеждане бе обявена вчера от кмета на района д-р Делян Георгиев. Той се мотивира с големия обществен интерес и задълбочаващите се проблеми с паркирането и в трите квартала на района - \"Дианабад\", \"Изток\" и \"Изгрев\". \"Хората непрестанно се интересуват и питат как да бъде разрешен проблемът с паркирането, а начините не са много\", коментира за ДУМА Делян Георгиев. Той припомни, че процедурата за разширяването на обхвата на зоната в район \"Слатина\" вече е задвижена, а той е граничен на \"Изгрев\" и това допълнително ще затрудни паркирането. \"Освен това в \"Изгрев\" има и големи бизнес сгради, около които оставят колите си стотици служители и за да намериш място пред собствения си блок, е нужен повече от късмет\", заяви още кметът. Той е наясно, че хората са разделени в мнението си за тази мярка, но я вижда като някаква форма за урегулиране. Подписка за въвеждане на платено паркиране в \"Дианабад\" започна точно преди година, но не събра много поддръжници. Общественото обсъждане ще се състои на 8 февруари. Обсъжданията за \"зелени\" зони продължават и в районите \"Слатина\" и \"Триадица\", като там ще се появят около 6300 нови паркоместа. По предложение на администрацията на \"Слатина\" зелената зона ще се разшири между булевардите \"Цариградско шосе\", \"Михай Еминеску\" и \"Ситняково\", както и улиците \"Боян Магесник\", \"Слатинска\" и \"Иван Димитров - Куклата\". В \"Триадица\" в зоната ще попадне кв. \"Иван Вазов\", като предложението за това бе обсъждано още през 2018 г., но тогава не бе подкрепено. Последното обсъждане на намерението е на 13 януари. В момента в \"синя\" и \"зелена\" зона в София местата за платено паркиране са 28 000, а цената на престоя в тях е съответно 2 лв. и 1 лв. на час. ", "date": "2020.01.08", "title": "\"Зелена\" зона се задава  и в столичния \"Изгрев\""}
{"url": "https://duma.bg/mz-tvardi-che-nevrologiyata-vav-vidin-raboti-n206539", "text": "Неврологичното отделение на МБАЛ \"Св. Петка\" във Видин продължава да работи и структурата няма да бъде закривана, каквито твърдения се появиха. Това заявиха от МЗ във връзка със съобщения от края на миналата седмица, че отделението спира работа поради липса на персонал. \"В случай, че се стигне до напускане на персонал, е създадена логистична организация пациентите с неврологични проблеми от област Видин да бъдат хоспитализирани чрез Центъра за спешна медицинска помощ в болниците в градовете Лом, Белоградчик и Монтана\", поясняват от МЗ. Оттам твърдят, че от болниците били категорични, че имат необходимия капацитет за оказването на навременна и адекватна медицинска помощ. Болницата в Лом разполага с 25 неврологични легла, областната в Монтана - с 38, а в Белоградчик - с 10. Още на 3 януари изпълнителният директор на видинската болница д-р Цветан Василев депозирал оставката си. Съветът на директорите в понеделник реши да упълномощи д-р Ивета Найденова като прокурист. Предстои свикване на общо събрание на акционерите за избор на нов директор. Междувременно групата съветници от БСП настоя да бъде свикана извънредна сесия на Общинския съвет във Видин на 10 януари за вземане на спешни мерки във връзка със закриването на неврологията и нефрологията в областната болница, съобщи за ДУМА председателят на ОБС и ОБлС на БСП във Видин Димитър Велков. Социалистите предлагат да се създаде общински фонд \"Здраве\", а на извънредната сесия да бъдат поканени министърът на здравеопазването, народни представители и ръководството на болницата. От левицата са категорични, че проблемите в болницата изискват загърбване на политическите пристрастия и обединяване на усилията за спасяването й.    Целта на евентуалния фонд \"Здраве\" е да създаде допълнително стимулиране на медиците от \"Св. Петка\", като подпомага финансирането на делегираните от държавата дейности със собствени приходи и със средства от изравнителната субсидия. Необходимите пари, които да се заделят за лекарите и сестрите след приемане на бюджета на общината, възлизат на около 200 хил. лв., са изчислили от БСП във Видин. Отделението по нефрология е закрито още миналата година, коментира за ДУМА Валери Нинков - представител за Видин на федерацията \"Български пациентски форум\". Той поясни, че е останало само отделението за хемодиализа, пациентите в него в момента са около 30. ДУМА припомня, че след смъртта на пациент във видинската диализа през октомври 2018 г. около 10 души от областта, сред които и Нинков, вече провеждат животоподдържащата процедура в Монтана. Нинков поясни, че след инцидента през 2018 г. вече има нови 7 диализни легла и е направен ремонт на отделението. ", "date": "2020.01.08", "title": "МЗ твърди, че неврологията във Видин работи"}
{"url": "https://duma.bg/bsp-predlaga-resheniya-za-krizata-s-bokluka-i-vodata-n206542", "text": "БСП в мотивите си към вота на недоверие ще предложи конкретни решения за справяне с водната криза и с нерегламентираното горене на отпадъци. Това обяви зам.-председателят на ПГ \"БСП за България\" Крум Зарков след заседание на ИБ. \"Обсъдихме мотивите за исканата оставка на правителството. С тревога констатирахме, че се правят всевъзможни опити дискусията в НС да бъде опорочена. Говори се за заговори. Търсят се причини за кризата в бивши правителства, кметове и ВиК, само и само да се прикрие очевидният факт, че перничани останаха без вода и че жителите на големите градове дишат замърсен въздух\", подчерта Зарков. По думите му отказът на премиера да отчете очевидните пропуски в политиката в околната среда и води до търсене на отговорност, а това е вотът на недоверие. \"Само през този мандат наши депутати са поставили темата въздух и вода в парламента повече от 60 пъти. Срещнахме половинчати отговори, нежелание да се дискутира честно проблемът, а понякога и откровена арогантност. Когато кризата дойде и посред празниците хората останаха на сухо, подходът на властта остана същият\", категоричен е Зарков. \"Предупреждението ни за вота на недоверие вече дава конкретни резултати. Назначени са проверки на ВиК дружества, на ВЕЦ-ове. МОСВ най-сетне пусна за обществено обсъждане промени в наредбата, засягаща вноса, съхранението и отчетността на отпадъците\", коментира Зарков.  Депутатът от \"БСП за България\" Явор Божанков припомни, че у нас се рециклира само на хартия, защото очевиден факт е, че масово се горят гуми, масла и кабели. \"В България функционира огромна мрежа от кухи фирми, които криминално внасят боклук от трети страни. Отпадъците тръгват с един код от чужбина и влизат у нас с друг код. В тях се съдържа цялата Менделеева таблица. Властта отказва информация колко, къде и кой внася боклук, но позволява изгарянето му\", коментира Божанков. Според него институциите реагират панически, но не и превантивно. Исканата от ЕК реформа на водния сектор беше заменена с реформа във ВиК отрасъла, обясни депутатът от \"БСП за България\" Атанас Костадинов. Според него тя се е реализирала на база некомпетентност, престъпно действие и безхаберие. Костадинов обърна внимание, че в навечерието на изборите е продължило източването на язовир \"Студена\", но всички са мълчали. Той припомни, че това се е случило и в Хасково, където беше открита замърсена с радиация вода. Как ще ни убедите, че чиновник, зам.-министър, директор на дирекция или експерт просто е проспал и е разрешил водни количества, които ще доведат до дисбаланс, при положение че ежеседмично и ежемесечно се прави справка за водния баланс, запита риторично Костадинов. Той напомни, че след 2009 г. в общините, където БСП и ДПС имаха доминиращо влияние, беше прекратено финансирането за водни проекти и имаше насилствено влизане във водните асоциации. Развитието на общинската инфраструктура за води пък е била заменена от концесии, декапитализиране на дружествата и приватизация. ", "date": "2020.01.08", "title": " БСП предлага решения за кризата с боклука и водата"}
{"url": "https://duma.bg/otmenyat-surva-v-pernik-zaradi-vodnata-kriza-n206537", "text": "Отменя се ХХIХ международен фестивал на маскарадните игри \"Сурва\" в Перник заради водната криза. Позицията на здравните власти е, че в условията на бедствено положение заради липса на вода има сериозен риск от голямо струпване на хора и разпространение на зарази, обясни кметът на града Станислав Владимиров.  Минути след като стана ясно, че фестивалът тази година няма да се организира в Перник, в социалната мрежа беше създадено събитие \"Сурва 2020 пред Народното събрание\". То вече набира популярност и събира поддръжници сред разочарованите фенове на фестивала, които тази година няма да го гледат в Перник.  \"Сурва\" пред парламента е насрочена за 24 януари от 18 часа. Организаторите призовават всички разочаровани от отмяната на фестивала да дойдат с маски пред парламента, където да се гонят злите духове. \"Да продължим традицията на \"Сурва\"! Да покажем, че искаме наказание за виновниците за бедствието в Перник!\", зоват организаторите.", "date": "2020.01.08", "title": " Отменят \"Сурва\" в Перник заради водната криза "}
{"url": "https://duma.bg/pavlikeni-iska-obhoden-pat-za-tir-ovete-n206535", "text": "3500 подписа са събрани в Павликени с искане да бъде довършен околовръстният път на града, започнат още в началото на 80-те години. Кметът инж. Емануил Манолов ще внесе подписката в МРРБ и ще настоява за среща с регионалния министър Петя Аврамова. Искането е да бъдат отпуснати около 6 млн. лв. за препроектиране на отсечката от около 4 км и да се предвидят средства поетапно за нейното изграждане.  \"По-голямата част от трасето е изградена през 80-те години. Голям процент от работата по отчуждаването и по изграждане на трошено-каменната настилка е извършена. Това ще облекчи значително товарния трафик, преминаващ изцяло през нашия град и предстоящото строителство на участъка от АМ \"Хемус\", северно от Павликени, който е в непосредствена близост\", подчерта Манолов. Той ще внесе предложение в Общинския съвет за създаване на общинско предприятие за поддръжка на пътната мрежа. Община Павликени се ангажира да съдейства за процедурите по отчуждаване на оставащите около 1000 м, които преминават през земеделски земи. Предстоят срещи със земеделски производители в района. Кметът ще настоява пред народните представители за законодателна промяна, с която общините да могат да дофинансират междуселищния транспорт. Павликени е изправен пред проблема доста хора да останат без транспорт, тъй като в съседната Община Велико Търново нямат изпълнител за някои линии.", "date": "2020.01.08", "title": "Павликени иска обходен път за ТИР-овете"}
{"url": "https://duma.bg/samo-23-falshivi-kashti-za-gosti-otkri-prokuraturata-n206534", "text": "Само 23 фалшиви къщи за гости е открила прокуратурата след деветмесечно разследване на всичките 746 обекта у нас, построени с евросредства по Програмата за развитие на селските райони. Припомняме, че масовите проверки започнаха през април по нареждане на тогавашния главен прокурор Сотир Цацаров. Наследникът му на поста Иван Гешев пък разпореди вчера на петте апелативни прокуратури да вземат на специален надзор образуваните досега 23 дела за злоупотреби с евросредства по такива проекти. Така към разследващия прокурор на всяко от тези дела ще бъде изпратен и наблюдаващ. Най-много производства - 11, има в Софийската градска прокуратура, три в Монтана, по едно в Хасково, Пазарджик, Пловдив, Ямбол, Плевен, Велико Търново, Силистра и Варна, по две във Велико търново.  Мащабната проверка започна през април след публикация в \"Биволъ\" за луксозното имение с частен минерален водопровод до Сандански на тогавашния зам.-министър на икономиката Александър Манолев, построено с евросредства, но ползвано само от семейството. Заради скандала проверка започна и Държавен фонд \"Земеделие\", който отпуска парите по ПРСР и би трябвало да контролира проектите. През ноември от ДФЗ съобщиха, че по 253 проекта за къщи за гости трябва да се върнат над 46 млн. лв. Сред санкционираните е и Манолев. Подобни нарушения бяха открити при още 157 проекта, на които е наложена пълната санкция и трябва да се върнат над 43 млн. лв. Останалите 95 проекта са с частична санкция за общо 3,3 млн. лв.", "date": "2020.01.08", "title": "Само 23 фалшиви къщи за гости откри прокуратурата"}
{"url": "https://duma.bg/vnasyat-boklutsi-s-falshivi-dokumenti-n206544", "text": "Огромна мрежа от кухи фирми криминално внася отпадъци от трети страни с фалшиви документи, пере произход на боклук, обяви депутатът Явор Божанков. Боклуците тръгват с един код от чужбина и влизат у нас с друг. Божанков припомни, че у нас се рециклира само на хартия, защото очевиден факт е, че масово се горят гуми, масла и кабели. Властта отказва информация колко, къде и кой внася боклук, но позволява изгарянето му.  БСП в мотивите си към вота на недоверие ще предложи конкретни решения за справяне с водната криза и с нерегламентираното горене на отпадъци. Отказът на премиера да отчете очевидните пропуски в политиката в околната среда и водите води до търсене на отговорност, а това е вотът на недоверие, категорични са социалистите.", "date": "2020.01.08", "title": "Внасят боклуци с фалшиви документи"}
{"url": "https://duma.bg/voleybolistkite-padnaha-ot-polsha-na-starta-v-apeldorn-n206546", "text": "Двубоят започна равностойно до 4:4, после нашите постигнаха серия от 4 т. благодарение на Елица Василева и Силвана Чаушева, но Полша изравни 8:8. Атака на Гергана Димитрова по диагонала от зона 4 изведе България напред при 10:9. Елица Василева направи 13:12, а “Дружина Полска” успя да поведе с 16:14. Иван Петков взе прекъсване за България. Двойна българска блокада намали до 15:16. Пайп на Елица Василева възстанови равенството при 16:16. Страхотна комбинация Лора Китипова - Гергана Димитрова - 17:17. България поведе с 18:17 след атака в аут на Малвина Смажек. Полша пак поведе с 21:20 след атака на Смажек срещу тройна блокада. България изравни при 21:21. Последваха 3 поредни точки за националките и геймбол при 24:21 след атака на Елица Василева, която заби и последната точка в първата част за 25:23. Втората част също започна равностойно до 3:3. Полските волейболистки поведоха с 10:7 след ас на Магдалена Стисяк. Елица Василева намали до 9:11. Клаудиа Алагиерска изведе Полша напред с 15:11. Мира Тодорова успя да намали до 16:18.  Алагиерска направи резултата 22:18. Силвана Чаушева атакува по правата за 18:20. Стисяк изведе Полша до геймбол при 24:20 и Алагиерска заби ас за 25:20. Българските волейболистки поведоха с 4:2 и 6:4 в началото на третата част след страхотно пускане на разпределителката Лора Китипова . Атака от “краче” за Нася Димитрова и 7:5. Наталия Менджик изравни при 8:8. Нася Димитрова атакува в аут и Полша поведе с 14:11. Алагиерска атакаува мощно за 19:13. С 2 аса на Наталия Менджик “Дружина Полска” поведе с 23:14. Ас на Петя Баракова намали до 16:23. Силна серия на Петя Баракова на начален удар успя да върне националките в гейма и те намалиха до 18:23, но Стисяк донесе успеха на Полша в третата част с 25:19. В четвъртия гейм полякините започнаха ударно и взеха да трупат аванс, който достигна 6 точки при 14:8.  Българките обаче се върнаха в играта сйс солиден блок и изравниха за 18:18. Вместо обаче да последва обрат, българките направиха няколко грешки в атака и така в крайна сметка победата бе за Полша след 25:22 след атака на Малвина Смажек. Най-резултатна за България в мача бе Елица Василева с 15 точки (2 блока, 25% ефективност в атака, 35% перфектно и 76% позитивно посрещане).  Гергана Димитрова добави 12 точки (40% ефективност в атака, 43% перфектно и 71% позитивно посрещане), а Нася Димитрова се отличи с 11 точки (3 блока, 47% ефективност в атака). За Полша Малвина Смажек-Годек заби 24 т. (1 блок, 43% ефективност в атака), а Магдалена Стисяк добави 19 (3 аса, 2 блока, 44% ефективност в атака, 50% перфектно и 67% позитивно посрещане). В другия мач от групата Нидерландия съкруши Азербайджан с 3:0 гейма.", "date": "2020.01.08", "title": "Волейболистките паднаха от Полша на старта  в Апелдорн"}
{"url": "https://duma.bg/sadat-otlozhi-deloto-za-kasirane-na-izborite-v-sofiya-n206540", "text": "Административният съд отложи делото на Мая Манолова за евентуални фалшификации на кметските избори в София. Съдът ще заседава отново следващата седмица. Манолова Манолова внесе 14 класьора с нарушения и настоява за повторно броене на бюлетините в столицата. Тя твърди, че има доказателства за 7000 недействителни бюлетини, 7000 дописани граждани в списъците и 7000 души купен ромски вот, сборът от които е повече от разликата между двамата кандидати за кмет на София. Според Манолова ОИК не се е запознала със становището на вещите лица, били са поискани и още доказателства, което е наложило отлагане на делото. Тя изрази мнение, че ще бъде направено повторно броене поне в част от изборните секции.", "date": "2020.01.08", "title": "Съдът отложи делото за касиране на изборите в София"}
{"url": "https://duma.bg/italiya-iska-mezhdunarodna-sreshta-za-libiya-n206521", "text": "Италианският външен министър Луиджи Ди Майо смята, че за да се излезе от безизходицата в Либия, е необходимо участието на Русия и САЩ, както и на всички регионални сили. Целта на Италия е да събере на масата за преговори всички страни с влияние в региона, от Турция и Русия до Египет и САЩ. \"В Либия има война с участието на външни сили. Нашата цел е да обединим всички на масата за преговори. За да се деблокира ситуацията, е необходимо участието на САЩ и Русия, които трябва да говорят помежду си\", обяснява Ди Майо. Той коментира, че Италия, заедно с ЕС, работи по среща между ръководителя на правителството на националното единство Фаиз Сарадж и командира на Либийската национална армия генерал Халифа Хафтар. \"Ако това не е възможно в Либия, ние се опитваме да гарантираме, че тя ще се проведе навсякъде\", коментира Ди Майо. Той каза още, че е поканил турския си колега Мевлют Чавушоглу в Рим, за да обсъдят либийския въпрос. \"В сряда ще присъствам на среща в Египет, посветена на Либия, след което ще отида в Тунис и Алжир. Трябва да работим изключително върху дипломатическо решение. Войната води до още война. Единственото решение е прекратяване на огъня\", посочва Ди Майо.", "date": "2020.01.08", "title": " Италия иска международна среща за Либия"}
{"url": "https://duma.bg/zalichavat-35-turoperatori-n206523", "text": "Министерството на туризма започва процедура по заличаване на регистрацията на общо 35 дружества, регистрирани като туроператори от Националния туристически регистър, съобщиха от ведомството на Николина Ангелкова. Причината е, че компаниите не са представили задължителна застраховка \"Отговорност на туроператора\". Това е изрично условие за извършване на туроператорска дейност. Основна част от дружествата, чиято регистрация ще бъде прекратена, са със седалища и адрес на регистрация в село Равда, София, Бургас, Варна, Пловдив, Сливен, Хасково, Кюстендил и Несебър. Дружествата, чиято регистрация ще бъде прекратена, няма да бъдат премахнати от Националния туристически регистър, но ще бъде отразена заповедта за заличаването им, като имената им ще са оцветени в червено. По този начин потребителите ще могат да проверяват в регистъра дали туроператорът има валидна застраховка и работи, спазвайки изискванията на закона. Общо регистрираните туроператори и туристически агенти в Националния туристически регистър са 3450. Според Закона за туризма всички дружества, предоставящи туроператорски услуги, трябва да имат активни полици, сключени със застраховател по смисъла на Кодекса за застраховането и предоставени на министъра на туризма за вписване в Националния туристически регистър.", "date": "2020.01.08", "title": "Заличават 35 туроператори "}
{"url": "https://duma.bg/seul-otnovo-protyaga-raka-na-phenyan-n206520", "text": "Има \"отчаяна необходимост\" от практически начини за подобряване на връзките със Северна Корея, заяви президентът на Юга Мун Дже Ин. Той добави, че е готов да се срещне със севернокорейския лидер Ким Чен Ун многократно, ако е необходимо. Мун заяви, че съжалява за липсата на напредък в преговорите през изминалата година. \"Във време на задънена улица в преговорите между САЩ и Северна Корея - и където дори сме загрижени за стъпка назад в междукорейските отношения - ние имаме отчаяна нужда от практически начини за подобряване на междукорейското сътрудничество\", заяви той в ежегодното си новогодишно изказване в Сеул. Той добави, че съвместната оферта за Олимпиада през 2032 г. ще бъде обединяващо събитие, както и завършването на междукорейската железница. \"Искаме да създадем ера, в която раздялата вече не е пречка за мир и просперитет за Южна и Северна Корея\", подчерта той. По-рано Ким Чен Ун заяви, че планира в бъдеще да разработи ядрени програми и да въведе \"ново стратегическо оръжие\", въпреки че сигнализира, че все още има място за диалог със САЩ.", "date": "2020.01.08", "title": " Сеул отново протяга ръка на Пхенян"}
{"url": "https://duma.bg/onlayn-magazinite-shte-izdavat-elektronni-kasovi-belezhki-n206524", "text": "Касовите бележки при пазаруване онлайн вече могат да не са от фискално устройство, съобщиха от Националната агенция за приходите (НАП). Онлайн продажбите от електронни магазини вече ще могат да се отчитат и регистрират чрез \"издаване на документ за продажбата, който не е издаден от фискално устройство или интегрирана система за управление на търговската дейност\". Става дума за случаите, в които плащането е с дебитна или кредитна карта. Това следва от промените в Наредба Н-18. За физическите търговски обекти, които приемат присъствени плащания с дебитни и кредитни карти, изискването за издаване на касова бележка на хартиен носител се запазва. Онлайн търговците ще пращат на клиентите си по имейл електронна касова бележка, както и QR код, номер на виртуалния ПОС, уникален номер на клиентската поръчка и др. Електронните търговци са задължени още да подават към НАП стандартизиран одиторски файл за всички извършени чрез електронния магазин продажби. Информацията трябва да се подава до 15-о число на месеца, следващ месеца, за който се отнася. От приходната агенция припомниха, че на 31 януари 2020 г. изтича крайният срок за търговците, които използват софтуер за управление на продажбите в търговските обекти (СУПТО), за да приведат дейността си в съответствие с Наредба Н-18.", "date": "2020.01.08", "title": " Онлайн магазините ще издават електронни касови бележки"}
{"url": "https://duma.bg/fond-zemedelie-shte-plati-926-mln-lv-po-selskata-programa-n206525", "text": "През 2020 г. Държавен фонд \"Земеделие\" планира да изплати над 926 млн. лв. по Програмата за развитие на селските райони, директните плащания за фермерите ще се запазят в рамките на 1.5 млрд. лв., а други над 410 млн. лв. ще бъдат разпределени като държавни помощи и кредити, предвижда бюджетът на фонда.  2020 г. ще бъде последната за настоящия програмен период, в която ще могат да се подават проекти по селската програма. Очаква се чрез нови приеми да бъдат разпределени около 225 млн. лв., като най-очакваните мерки от тях са за биопроизводство, където бюджетът беше изчерпан още в първите години на програмата, и за животновъдите, пострадали от болести по животните, включително и бушуващата с пълна сила през последната половин година африканска чума по свинете, която до момента успя да пробие в девет промишлени свинекомплекса. В края на миналата година от фонд \"Земеделие\" съобщиха, че до момента са подписани повече 6500 договора по Програмата за развитие на селските райони, чиято стойност надхвърля 3.9 млрд. лв. Изплатените средства по тях пък са за близо 2.3 млрд. лв. През тази година фондът трябва да преведе на кандидати още 926 млн. лв., е заложено в бюджета на институцията. ", "date": "2020.01.08", "title": "Фонд \"Земеделие\" ще плати 926 млн. лв. по селската програма"}
{"url": "https://duma.bg/zabranyavat-praskaneto-prez-denya-s-opasni-za-pchelite-pestitsidi-n206528", "text": "Министерството на земеделието обмисля да забрани пръскането през деня на ниви с пестициди, опасни за пчелите, за да се намали отравянето им. Това става ясно от отговор на министър Десислава Танева на депутатски въпрос. Става въпрос за продукти за растителна защита със знак SPe8, който означава \"опасно за пчели\". Създадена е работна група, която обсъжда изменение и допълнение на Наредба 13 от 2016 г.  за опазването на пчелите и пчелните семейства от отравяне, се казва в отговора на Танева. От 15 март 2020 г. в областните дирекции по безопасност на храните ще има дежурни инспектори, включително и в почивните дни, които ще са на разположение при сигнали за нерегламентирани третирания с продукти за растителна защита. На сайта на БАБХ има публикуван регистър на издадените разрешения за прилагане на продукти за растителна защита чрез въздушно пръскане, както и списък на разрешените за пускане на пазара и употреба продукти за растителна защита по съдържащи се в тях активни вещества. Предвижда се и изготвянето на по-лесна процедура при регистрацията на биопестицидите. 2020 г. е обявена за година на растителната защита и в част от мероприятията е включено обучение на земеделските стопани, ползващи продукти за растителна защита. От министерството заявяват, че са предприети мерки за внедряване на електронна платформа за оповестяване на предстоящи третирания на земеделските площи с продукти за растителна защита, което е едно от основните искания на пчеларите. Също така законодателни инициативи, които да залегнат в Наказателния кодекс, ще криминализират незаконния внос и продажбата на пестициди за растителна защита. Мерките за опазване на пчелите ще включват и залесяване на 23 хил. дка само с медоносни видове, както и акредитация на държавна лаборатория, която да изследва умрели пчели за наличие на остатъци от пестициди. Преди няколко седмици на заседание на Европарламента депутатите настояха за въвеждането на задължителни цели на ЕС за използването на пестициди и за забрана на производството, продажбата и използването на всички пестициди, основани на неоникотиноиди.", "date": "2020.01.08", "title": "Забраняват пръскането през деня с опасни за пчелите пестициди"}
{"url": "https://duma.bg/bdzh-puska-vsichki-30-spalni-vagona-za-lyatoto-n206531", "text": "\"БДЖ-Пътнически превози\" подготвя пускането в експлоатация на всичките си 30 спални вагона от началото на летния туристически сезон, съобщи economic.bg. Става въпрос за спалните вагони, произведени по поръчка от турската компания \"Тюркие вагон санайъ А.Ш.Тювасаш\" и пуснати в експлоатация по жп мрежата на страната преди почти 7 години. От 30-те турски спални вагона в момента 16 са в експлоатация по трите основни направления, обслужвани от нощните влакове на компанията - София-Русе, София-Бургас и София-Варна (съответно през Горна Оряховица и през Казанлък). Други 5 вагона са в технологичен резерв - т.е. чакат в готовност при появата на технически проблеми в някой от останалите да бъдат включени в съответната композиция. 3 спални вагона се подготвят за среден ремонт, а други 4 чакат резервни части, обясниха още от жп превозвача. Сериозен проблем за 30-те вагона се оказали интеркомните уредби, чиито платки давали много дефекти и трябва да се поръчват и доставят от чужбина. От останалите два спални вагона единият е в текущ ремонт, а другият - в карантинен период след химическата му обработка за дървеници. Доставката и пускането в експлоатация на 30-те турски спални вагона, тип TVS 2000, навремето се превърна цяла одисея за \"БДЖ-Пътнически превози\". След обществена поръчка договорът за производството им беше сключен с избрания доставчик \"Тюркие вагон санайъ А.Ш.Тювасаш\" на 17 декември 2010 г., а общата стойност на поръчката - 32.2 млн. евро без ДДС. Производството и доставката на вагоните се забави, в резултат на което БДЖ си удържа 7,89 млн. лв. неустойка от турската компания. Доставяните у нас на порции през 2012 г. турски спални вагони се оказаха непригодни за експлоатация извън жп мрежата на България, при това - с немалко технически проблеми. След повече от 9-месечно отстраняване на авариите от производителя и сертифициране на вагоните от ИА \"Железопътна администрация\" те бяха пуснати в експлоатация в средата на 2013 г. Само след няколко месеца пет от тях бяха спрени пак поради технически отказ. Освен пускането на спалните вагони ръководството на \"БДЖ-Пътнически превози\" обмисля и да възстанови услугата \"превоз на леки автомобили с нощните влакове до морето\".", "date": "2020.01.08", "title": " БДЖ пуска всички 30 спални вагона за лятото"}
{"url": "https://duma.bg/mo-iska-da-se-uvelichi-maksimalnata-vazrast-za-postapvane-v-armiyata-n206533", "text": "Министерството на отбраната предлага максималната възраст от 28 за постъпване в армията да се увеличи до 40 години , както и пенсионирани военни да остават до три години на постовете си. Промените са отразени в Закона за въоръжените сили и са публикувани за обществено обсъждане. Мотивите са, че в определени военни формирования войнишкият и офицерският състав са на критичния минимум поради постоянно намаляващия човешки ресурс в резултат на демографската криза. Предприетите от 2015 г. мерки са били с ограничени положителни въздействия, а миналогодишната кампания за набиране на хора показала, че дори имало желаещи над 28 години да постъпят в армията, отчитат от военното ведомство. Министерството предлага и мандатност за престояване на длъжност за висшите офицери, за да не бъдат компрометирани способностите на системата за командване и управление. Промените трябва да бъдат одобрени от МС и парламента. Срокът за общественото обсъждане на предложенията е две седмици.", "date": "2020.01.08", "title": "МО иска да се увеличи максималната възраст за постъпване в армията"}
{"url": "https://duma.bg/pravitelstvoto-tegli-nov-dalg-za-200-mln-lv-n206527", "text": "След като през миналата година правителството достигна лимита за нови дългове се оказа, че веднага след празниците властта поема нов петгодишен дълг за 200 млн. лв. Това ще стане през следващата седмица, стана ясно от съобщение на БНБ. на 13 януари ще бъде проведен аукцион за емитирането на нови петгодишни лихвоносни държавни облигации на стойност 200 млн. лева., след като предложи за продажба ДЦК от емисия BG 20 300 20 114. Според условията, определени от Министерството на финансите, книжата са от отворен тип с фиксиран годишен лихвен процент от 0,01% и ще представляват 1827-дневна емисия с начало от 15 януари 2020 г. и с падеж на 15 януари 2025 г. От централната банка уточняват, че участниците в аукциона трябва да имат предвид, че Министерството на финансите ще предлага за продажба допълнителни количества от емисията от 15 януари 2020 г. на аукционен принцип. През 2019 г. правителството пласира на вътрешния пазар ДЦК на стойност 970 млн. лв. в шест емисии. Основната част от заема беше взет в трите летни месеца на минлата година - веднага, след като стана ясно, че страната ни ще купи 8 изтребителя F-16 от САЩ за 1,2 млрд. долара.", "date": "2020.01.08", "title": " Правителството тегли нов дълг за 200 млн. лв."}
{"url": "https://duma.bg/oshte-nyakolko-dni-zhivotnovadite-mogat-da-razsrochvat-krediti-n206526", "text": "Срокът, в който животновъдите могат да подават заявления за разсрочване на кредити, дължими към фонд \"Земеделие\", е до петък, съобщиха от земеделското министерство. От възможността за отсрочване на главницата и лихвата по предоставените кредити могат да се възползват птицевъди и свиневъди, получили кредити за фураж в периода от 2008 до 2010 г. Облекчението се отнася и за фермери, отглеждали едри и дребни преживни животни, на които са предоставени заеми за фураж от 2008, 2009, 2010 и 2012 г. Задълженията си ще могат да разсрочат само стопани, които през стопанската 2018/2019 г. са отглеждали животни от същото направление, за което са получили кредити. С решение на ДФЗ се разсрочват кредитите, отпуснати на животновъди през периода 2008-2012 г. Размерът на лихвата по отсрочването на задълженията е в размер на 3%. Не се допуска отсрочване на кредити на кредитополучател, за който е открито производство по несъстоятелност по реда на Търговския закон към датата на сключване на анекса.", "date": "2020.01.08", "title": "Още няколко дни животновъдите могат да разсрочват кредити"}
{"url": "https://duma.bg/pochina-hudozhnikat-vanko-urumov-n206508", "text": "След продължително боледуване почина известният художник Ванко Урумов (1941-2020). Той е една от най-ярките фигури в изключително силното артистично поколение, което влиза в българското изкуство в началото на 1970-те и внася в него много по-модерен дух и пластично изразяване. Роден е във Варна. През 1971 г. завършва живопис в Художествената академия при проф. Панайот Панайотов. Работи в областта на живописта, графиката, монументалните изкуства. Участва във всички общи и национални изложби у нас, както и в представителни изложби на съвременно българско изкуство в Европа, САЩ, Мексико, Канада, Индия, Япония. Притежател е на Голямата награда от Първия международен конкурс за млади живописци (1976), наградата \"Захари Зограф\" (1977), наградата на Биеналето за живопис в Букурещ (1979), Наградата на Римската академия за съвременни изкуства \"Медуза ауреа\" (1980) и др. Дългогодишен директор е на Градската галерия \"Борис Георгиев\" във Варна. Поклон пред светлата му памет! Това се казва в некролог от Съюза на българските художници.  ", "date": "2020.01.08", "title": "Почина художникът Ванко Урумов"}
{"url": "https://duma.bg/teheran-pentagonat-e-teroristichna-organizatsiya-n206522", "text": "В продължение на кризата между САЩ и Иран иранският парламент (Меджлис) призна военното министерство на САЩ - Пентагона - за терористична организация. Според текста на закона в числото на терористите се включват \"всички членове на Пентагона и свързаните с тях учреждения и организации, а също и ръководители, свързани с убийството на командващия силите за специални операции \"Ал Кудс\" в Ислямския революционен гвардейски корпус Касем Солеймани. Така на практика в обхвата на закона попада цялата американска армия и нейното цивилно ръководство. САЩ отказаха да издадат виза на външния министър на Иран Мохамед Джавад Зариф за участието му в заседанието на Съвета за сигурност на ООН, което е планирано за четвъртък, 9 януари. Това провокира остра реакция от Китай. \"Издаването на визи на представители на всички държави и създаването на условия за участието им в събития на ООН е международно задължение на САЩ като приемаща държава. Призоваваме САЩ да изпълнят задълженията си като домакин и да създадат условия за работа на официални представители на други държави на заседанията на ООН\", заяви говорителят на китайското външно министерство Ген Шуан. Германия пък обяви, че ще изтегли част от войските си в Ирак. Около 30 военнослужещи, разположени в Багдад и Таджи, ще бъдат преместени в Йордания и Кувейт, заяви говорител на Министерството на отбраната пред АФП, като добави, че изтеглянето \"ще започне скоро\". Външният министър Хайко Маас заяви, че в основата на германското военно присъствие в Ирак е \"поканата от иракското правителство и парламент\". \"Ако това вече не е така... тогава липсва правно основание да бъдем там. Трябва да изясним това с отговорните в Багдад възможно най-скоро\", каза той. Според информация на в. \"Вашингтон поуст\", САЩ вече са започнали да разработват санкции срещу Ирак, след като парламентът на републиката прие резолюция за изтеглянето на чужди войски от страната. По-специално се обмисля възможността за забрана за американски фирми да работят с иракски. \"Редица експерти смятат, че ще бъде трудно, ако не и невъзможно, налагането на санкции без да се засегнат и американските интереси\", пише изданието. \"Иран е готов да се върне към пълно изпълнение на ядрената сделка\", обяви във вторник заместник-министърът на външните работи на Иран по политическите въпроси Абас Арагчи. В същото време условията за връщане на Техеран към изпълнение на задълженията по нея не са посочени. Според Арагчи \"президентът на САЩ Доналд Тръмп е нарушил баланса между това, което Иран е получил (от ядрената сделка), и това, което е дал.\"", "date": "2020.01.08", "title": "Техеран: Пентагонът е терористична организация"}
{"url": "https://duma.bg/transportna-stachka-blokira-stranata-n206532", "text": "Превозите на пътници и товари спират в понеделник - 13 януари, безсрочно заради протест на автомобилни и автобусни превозвачи. Това съобщиха вчера представители на браншови организации от сектора. Освен това те се готвят да блокират пътищата в 10 области и да затворят автогарите. Протестът е подкрепен от общо 10 организации, сред които и такива от таксиметровия бранш, зърнопроизводителите и асоциацията на търговци на горива. Те са недоволни от обхвата и цените в тол системата, както и от липсата на мерки срещу нелегалните превози. Освен преразглеждане на тол системата те искат и оставката на министъра на регионалното развитие Петя Аврамова. Критиките срещу нея са, че не е приела нито едно от предложенията на транспортния бранш, дадени по време на обсъждането на цените и обхвата на тол системата. Протестът ще се изрази в спиране на превози по редовни линии в около 70 града, като до понеделник се очаква те да станат 100. \"Само линиите, обслужвани от общински превозвачи, няма да спрат\", заяви председателят на Конфедерацията на автобусните превозвачи Магдалена Милтенова. По нейните думи ще спрат около 3000 автобуса. От страна на собствениците на товарни автомобили ще се включат около 2000 камиона, като ще спрат вътрешните превози на товари, включително и зареждането на търговските вериги. Като част от протеста се планира присъствие на автобуси и камиони по ключови артерии в 10 града - София, Пловдив, Варна, Бургас, Хасково, Благоевград, Велико Търново, Монтана, Русе и Севлиево. Протестът ще бъде прекратен при получаване на достатъчно сериозни гаранции за решаване на проблемите. Превозвачите протестираха предупредително на 12 декември, поставяйки плакати с исканията си в автобусите. Те се събраха вчера, за да обсъдят съвместни протестни действия. От бранша на автобусните превозвачи, автомобилните превозвачи, Националния таксиметров синдикат, производители и вносители се обявяват срещу \"несправедливите обхват и цени на тол системата и срещу опасностите за обществото от нерегламентираните превози на пътници\". Автобусните превозвачи са в протестна готовност от началото на декември миналата година. Те искат освобождаване от тол таксите и поправки в закона за автомобилните превози. Настояват и за борба с нерегламентирания превоз. \"Не сме против тол системата, но сме против обхвата й. Не сме съгласни с правене на политика на инат, с несъобразяване с аргументите, които се поставят в един диалог\", заяви по БНР Йордан Арабаджиев от Съюза на международните превозвачи по повод предстоящия национален протест. ", "date": "2020.01.08", "title": "Транспортна стачка блокира страната "}
{"url": "https://duma.bg/izleze-slavyanski-kalendar-za-2020-g-n206510", "text": "\"Славянски календар\" за 2020 г. издаде Славянското дружество в България, основано през 1899 г. В книжката читателите ще намерят статии, посветени на юбилейни годишнини от рождението на изтъкнати личности - 110 на акад. Емил Георгиев, 170 на Захарий Стоянов, 160 на Антон Чехов, 100 на Леда Милева, 130 на Чудомир, 180 на Хаджи Димитър, 180 на Стефан Караджа, 170 на Иван Вазов, 80 на Емил Димитров, 135 г. от великото дело на Съединението 1885 г., 185 г. на Априловската гимназия в Габрово, 140 г. от основаването на Солунската гимназия \"Св. св. Кирил и Методий\", 75 г. Българска бойна слава в Европа - Дравската епопея, и мн. др. На страниците на изданието са поместени още православен календар, църковните и официалните празници в България. Членове на редакционния съвет и съставители на книжката са Драгомир Шопов, Крум Лазаров, доц. Никола Казански, председател на редакционния съвет е проф. д. ист. н. Марин Калонкин.", "date": "2020.01.08", "title": "Излезе \"Славянски календар\" за 2020 г."}
{"url": "https://duma.bg/datata-n206512", "text": "БАБИНДЕН. Древен празник, запазен от езически времена и до днес по нашите земи, посветен на акушерките. Обредността през този ден е подчинена главно на желанието да се засвидетелства почит и уважение към възрастните жени, които са \"бабували\" на родилките. От 1951 г. 21 януари е обявен за ден на родилната помощ и на акушерките и гинеколозите. 1904 - УМИРА ФЕЛИКС КАНИЦ, АВСТРО-УНГАРСКИ АРХЕОЛОГ, ЕТНОГРАФ И ГЕОГРАФ (Р. 1829 Г.). Посещава България 18 пъти, а резултатът са уникални трудове с исторически, етнографски и географски характер. За \"Оригинална карта на Дунавска България и Балкана\" с обозначени 3200 селища, 35 манастира и крепости е награден със златен медал на Географски конгрес (1876 г., Париж). Картата е използвана по време на Руско-турската война (1877-1878) от руското командване. Картите на Феликс Каниц са използвани и на Берлинския конгрес на Великите сили (1878) за установяване следвоенните граници на Балканския полуостров. Почетен гражданин на Ловеч от 18 юли 1902 г. 1911 - РАЖДА СЕ ЙОРДАНКА ГЕОРГИЕВА ЧАНКОВА-KАТЯ, ДЕЯТЕЛКА НА РЕВОЛЮЦИОННОТО МЛАДЕЖКО И РАБОТНИЧЕСКО ДВИЖЕНИЕ В БЪЛГАРИЯ (УМИРА 1944 Г.). Участничка в съпротивителното движение по време на Втората световна война. Член на Политбюро на ЦК на БРП(к). Партизанка от Втора софийска народоосвободителна бригада. Една от Петимата от РМС. На 30 май 1944 г. е ранена тежко в сражение c жандармерия над с. Елешница, заловена жива и разстреляна. 1935 - РАЖДА СЕ ЕЛВИС ААРЪН ПРЕСЛИ, АМЕРИКАНСКИ ПЕВЕЦ И АКТЬОР (УМИРА 1977 Г.). Емблематична фигура на популярната култура от средата на XX в., често е наричан само с първото си име Елвис и е определян като Краля на рокендрола, или просто Краля. Най-продаваният солов изпълнител в историята на популярната музика. Номиниран е за 14 награди \"Грами\", като печели 3 от тях, а освен това получава и \"Грами\" за цялостен принос. Умира в дома си в Грейсланд вероятно от свръхдоза приспивателни и успокоителни. 1949 - СЪЗДАДЕН Е СЪВЕТЪТ ЗА ИКОНОМИЧЕСКА ВЗАИМОПОМОЩ (CИВ). Икономическа организация на социалистическите държави. Нещо като Източен блок, еквивалент на Европейската икономическа общност, но изграден на географски принцип в много по-висока степен от ЕИО. Разпуснат е на 28 юни 1991 г. 1973 - ИЗСТРЕЛЯНА Е СЪВЕТСКАТА КОСМИЧЕСКА СОНДА \"ЛУНА 21\". Намиращият се на борда й \"Луноход 2\" (на снимката) слиза от основната конструкция на повърхността на Луната и провежда самостоятелни изследвания в продължение на 146 дни. През това време изминава 37 км по повърхността, заснема 86 панорами и предава 80 000 снимки. Масата на самия луноход е 836 кг, а общата маса, доставена на Луната заедно със спускаемия модул, е 1814 кг.", "date": "2020.01.08", "title": "Датата"}
{"url": "https://duma.bg/malusat-vednaga-bonusat-sled-sedem-godini-n206515", "text": "Попитали радио Ереван по какво си приличат в България тол системата и системата бонус-малус за определяне размера на задължителната застраховка \"Гражданска отговорност\". И двете отдавна трябваше да са в действие, но и двете се провалиха, отговорило вездесъщото радио. И докато на Богоявление толът се опита да направи първите си стъпки, кога това ще стори \"бонус-малусът\" не се знае. Там кашата е пълна. Засега се отлага за началото на март, официално съобщиха от Комисията за финансов надзор (КФН). След провала на предишния опит на ведомството да въведе системата в края на 2018 г., през ноември миналата година  финансовият регулатор представи нов вариант, който трябваше да стартира на 1 януари 2020 г., но и той бе подложен на унищожителна критика. Тогава шефът на КФН Бойко Атанасов се оправда пред депутатите от Комисията по бюджет и финанси, че критикуваният проект бил само чернова, изготвен от работната група, но през 2020 г. трите отговорни ведомства - КФН, МВР и транспортното министерство, ще излязат с окончателен текст. \"До момента сме получили 45 предложения за подобряване на методиката, някои от които ще бъдат взети предвид\", твърди Атанасов. В началото на тази година той излезе с \"ново двайсе\". Системата ще бъде въведена поетапно, първо за леките автомобили, а след това за камионите. Странно нещо се оказва българският вариант на бонус-малус. Омбудсманът Диана Ковачева изпрати специално писмо до Бойко Атанасов с препоръка да се удължи срокът за обсъждане на наредбата, защото и в новия си вариант тя дава превес на интересите на застрахователите. Превозвачите също сравниха системата с пладнешки грабеж, от която те губят. Застрахователите не останаха назад и също обявиха, че те няма да печелят от бонус - малуса. Който си мисли, че към застрахователните компании ще потекат реки от пари след въвеждането на системата, се заблуждава, твърди Кирил Бошов, член на УС на Асоциацията на застрахователите в България. Тогава възниква фундаменталният въпрос - защо ни е тази система, след като никой няма да има полза от нея. Иначе идеята, намерила реализация в много страни, е добра - съзнателните  и изрядните шофьори да плащат по-малко за \"Гражданска отговнорност\", а за нарушителите застраховката да поскъпва. Само че в български вариант явно нещата не стоят точно така. БСП настоява наредбата да бъде преработена, обявиха от левицата. В нея има сериозни пропуски, внесли сме и предложения за промяна в кодекса за застраховането - премията по \"Гражданска отговорност\" да се коригира само на база причинени щети, обясни депутатът от \"БСП за България\" Димитър Данчев. По думите му с предлаганите в момента текстове се повишава корупционният риск, а съдилищата ще бъдат затрупани с жалби за отлагане или избягване завишаването на застрахователната премия. Това е и допълнителна тежест за транспортните фирми, които имат и по-голям брой водачи, твърдят от БСП. За нас бонус-малус системата трябва да има поощряващ ефект за шофьорите, а не да бъде само инструмент за увеличаване на застрахователната премия, обобщава Данчев. Той добави, че е неприемливо водачът да бъде наказван за едно и също нарушение няколко пъти - чрез глоба с фиш или акт, отнемане на точки и трети път - повишаване на премията по застраховката. В последния вариант на наредбата регулаторът предложи нарушителите на пътя да плащат четири пъти по-скъпа застраховка \"Гражданска отговорност\" от 1 януари 2021 г., а изрядните шофьори да ползват отстъпка в полицата само до 25% или до 23%. Според основния вариант всички шофьори ще започнат на чисто (с базова цена на застраховката), като за целите на системата ще се засичат нарушенията им след 1 януари 2020 г. В случай че за 12 месеца шофьорът няма нито едно от изброените нарушения или престъпления в таблицата на КФН, той ще попадне в първия от общо пет бонус класа, които ще поевтинят застраховката му. За първата година отстъпката е 12% от цената, за две \"безгрешни\" години тя е 15%, а след това съответно 18%, 20% и 23% при пет години без провинения на пътя. В същото време, ако водачът направи нарушение, той ще попадне в един от 9-те малус класа в зависимост от тежестта на провинението. Наказателните точки увеличават премията с от 25% до 300%. Според омбудсмана Диана Ковачева проектонаредбата не предвижда ясно разграничение между собственика и водача на МПС при определяне размера на премията. Оказва се, че собственикът на МПС отговаря за нарушение, извършени от други хора, вписани като водачи в полицата на автомобила, като малус точките на другите водачи се отразяват върху размера на премията му, без самият той да е допуснал нарушение, твърди общественият защитник. И според омбудсманът проектът допуска да се натрупват множество санкции за едно и също нарушение. Липсата на пропорционалност между санкционирането и поощрението на собствениците/водачите на МПС не кореспондира с обявените цели на проекта. В рамките на предложената система увеличението за малус клас е много рязко и достига до 400%. А в същото време, изрядните водачи не са стимулирани в достатъчна степен е друг мотив, с който омбудсманът предлага да се преосмисли така предложената концепция. Не е предвиден и механизъм за възстановяване в кратък срок от застрахователя на надвнесена сума при установено неправилно изчисляване на премията, е друг недостатък на проекта. Според застрахователите въвеждането на системата бонус-малус във вида, в който е разписана с наредба на Комисията за финансов надзор, ще даде отстъпка от цената на задължителната застраховка \"Гражданска отговорност\" на над 80% от шофьорите. Максимумът до 25% ще достигнат 44% от водачите, или близо 1,55 млн. шофьори. В същото време максималното предвидено поскъпване от 400% ще застигне не повече от 21 хил. души в цялата страна, или 0,6% от автомобилистите. Причината за подобно разпределение е, че системата е структурирана така, че обхватът на нарушенията, които влияят върху рисковия профил на шофьора, е силно стеснен. За разлика от останалите европейски държави българският бонус-малус няма да отчита нарушения като неправилно паркиране, сблъсъци на паркинг и други леки инциденти, за които се съставя двустранен констативен протокол, шофиране без \"Гражданска отговорност\", нарушения при шофиране зад граница. Освен че ще е ценово по-изгодна за повечето шофьори, застраховката ще доведе и до намаление на произшествията по пътищата, което е основната преследвана цел на системата. В повечето европейски страни постигнатото подобрение е с 10 до 30%, твърдят представители на бранша. По данни на АЗБ икономическите загуби от загиналите, ранените и трайно инвалидизираните хора заради катастрофи по пътищата надхвърлят 1 млрд. лв. годишно и дисциплинирането на водачите чрез икономически стимули е един от инструментите за постигане на обществено полезен ефект. От гилдията имат препоръки за корекции по проекта на системата, които ще направят така, че водач с нарушения ще може по-бързо да връща изгубения бонус клас, а транспортните фирми ще могат да избегнат по-скъпите застраховки чрез въвеждане на системата за качество ISO. За България пътнотранспортните произшествия са задълбочаващ се проблем, който води ежегодно до около 700 смъртни случая и близо 8500 ранени. \"Между 1 и 2% от БВП на страната са преките икономически загуби, което ни прави най-засегнатата страна. Ако бонус-малусът спомогне за намаление само с 10% на тези вреди, представете си какъв би бил ефектът, съпоставено с това, което държавата се опитва да постигне с единия ден болнични\", пресметна Кирил Бошов от Асоциацията на застрахователите. \"Целта на системата е да доведе до намаление на катастрофите и ако работи, то не бива да я спъва това влизане в обувките на 21 хил. водачи, които в максимална степен са отговорни за цитираните икономически загуби\", добави експертът. Застрахователите смятат, че в дебата за въвеждането на системата успяват да добият гласност некомпетентни мнения, които саботират усилията за въвеждането й, акцентирайки върху максималния малус от 400% за най-тежките случаи. По повод на критики, като например, че бонус-малусът ще санкционира повторно водачите, които вече веднъж са платили глоба за засечените от КАТ нарушения, или че не е справедливо да се брои превишението на скоростта като фактор, влияещ на рисковия профил, при положение че на места пътните знаци не са адекватни и инфраструктурата е лоша, от браншовата асоциация обърнаха внимание, че темата не трябва да бъде гледана единствено през очите на шофьорите.  Един от най-големите проблеми е, че и в новата методика КФН предвижда доста скромни бонуси за добрите шофьори и многократно завишени цени на застраховката за нарушителите на пътя. Според авторите това е начинът да се дисциплинират водачите и да се намалят пътнотранспортните произшествия. Шофьорите и превозвачите обаче смятат, че толкова тежки наказания само ще демотивират водачите и ще вдигнат още повече печалбите на застрахователите. Една от промените, за която превозвачите настояват, е свързана именно със затварянето на ножицата между най-големите бонуси и най-големите малуси в методиката. От Българското обединение на шофьорите смятат, че таванът на отстъпките трябва да е 50%, а максималното наказание не повече от 200%, както било в много страни от ЕС.  Шефът на КФН обясни, че малус ще се полага при превишена скорост, преминаване на червено и отнемане на предимство. За шофьори на леки автомобили цената на \"Гражданска отговорност\" пък можело да стигне до най-много 1200 лв. на година и то при причинена смърт в катастрофа. От неговите думи става ясно обаче, че малусът за нарушение ще се отразява веднага на шофьорите, докато за бонуса ще трябва да се чака. \"Ние сме предложили два варианта - скала с 15 или 20 пункта. Така - при скала от 15 пункта бонусът ще дойде след 5 години, а при скала от 20 пункта - след 7 години\".  Атанасов аргументира схемата със задължението на държавата да спасява човешки животи. Освен това първите 20% от бонуса щели да идват през първите две години, а останалите - до седем.  Все още не е ясно обаче защо КФН, МВР и Министерството на транспорта са избрали тази форма на системата, която наказва поведението на пътя, а не причинената щета, както е в повечето Европейски държави. Официалното обяснение е, че страната трябва да се справи с \"войната на пътя\", но реално така системата позволява двойно наказание на шофьорите - един път с акт от КАТ и още веднъж през по-висока застраховка. ", "date": "2020.01.08", "title": "Малусът веднага, бонусът след седем години"}
{"url": "https://duma.bg/galina-ulanova-obiknovenata-boginya-n206511", "text": "Щастлив съм, че съдбата ми е подарила незабравими срещи с великата балерина. Неслучайно Алексей Николаевич Толстой я нарича \"Обикновена богиня\", а прочутият Морис Дрюон казва за нея: \"Трябва да се гледа Уланова, за да се разбере какво велико изкуство е балетът.\" Удостоена е с най-високите национални награди, с Ордена за изкуство и литература на Френската република за неоценим принос в световното балетно изкуство и много други отличия. Известната руска балерина Олга Лепешинска казва: \"Галина Уланова беше гений, а гениите не умират. Те остават във вечността.\" По време на лондонските гастроли на Болшой театър в края на спектакъла всички зрители се втурват към сцената, за да докоснат Галина Уланова, забравяйки, че първо трябва да изпратят кралицата... Когато Болшой театър честваше своя 200-годишен юбилей през 1976 г., за първи път се срещнах с Галина Сергеевна. След разговора с нея я помолих да ми даде своя снимка. Тя ми каза: \"А вие нямате ли фотоапарат - купете си и ме снимайте, колкото искате.\" Купих си фотоапарат и така започнах да се занимавам с фотография. След тази среща имах възможност да я снимам на репетиции в Болшой театър, както и в нейния дом. Снимал съм я и на видео в парка по време на една от срещите ни. Уланова е подготвила и възпитала много известни балерини - Катя Максимова, Малика Сабирова, Людмила Семеняка, Нина Семизорова...  В един от разговорите ни я попитах дали си спомня за първия балетен конкурс във Варна през 1964 г. \"Разбира се, че го помня. Преди да замина за България, Екатерина Фурцева - тогавашната министърка на културата, ме извика и ми каза: \"Защо се съгласихте да станете председател на журито, защо не организирахте балетен конкурс в Москва?\" Отговорих: \"Защото българите първи се сетиха и основаха първия балетен конкурс в света.\" Тогава участваха състезатели от 11 държави. След това още пет пъти бях председател на журито на балетния конкурс във Варна - до 1972 г.\" Веднъж попитах Уланова какви програми гледа по телевизията. \"Понякога включвам телевизора и веднага го изключвам, отвърна тя. Телевизионните програми трябва да развиват човека и духовно да го обогатяват. Сигурно сте виждали как тревата си пробива път през асфалта и расте - така и човек трябва да си пробива пътя.\" В един от последните ни разговори тя сподели: \"Искам Бог да ми позволи да живея до 90 години.\" Попитах я - защо? \"Защото след това - дали ще има полза...\"  Галина Уланова живя до 89 години и до последните си дни продължаваше да работи като педагог в Болшой театър, и както винаги - на токчета. Понякога я виждах, седнала в стаята до радиатора, и веднъж се осмелих да я попитам защо не помоли някой от московските чиновници да оправят отоплението. А тя отговори: \"Мислиш, че единствено аз мръзна? Знаеш ли колко много хора мръзнат, а аз да моля за себе си...\" Такъв отговор не може да те остави равнодушен, той задължава да се замислиш... Всяка от моите снимки си има история. Първата е от момента, когато през 1994 г. Галина Уланова откри моята фотоизложба в Българския културен център в Москва. Втората е любимият портрет на Уланова, който ме помоли да увелича в голям формат. Направих го след репетиция, когато тя се преоблече и си сложи шапката. Веднъж ми показа подарък - статуетка на лебед, от неин почитател в Кировския театър, когато тя за първи път танцува в \"Лебедово езеро\" през 1929 г. Другата снимка е направена в дома й, в който живя от 1952 до 1998 г. Снимал съм я по време на разходка, както и в парка с видеокамера. Галина Сергеевна много обичаше животните.", "date": "2020.01.08", "title": "Галина Уланова - Обикновената богиня"}
{"url": "https://duma.bg/kontsert-s-klavirni-shedovri-v-muzeya-boris-hristov-n206509", "text": "Симеон Златков и Георги Бойкин ще изнесат концерт на 20 януари от 19 ч. в музея \"Борис Христов\" в София, ул. \"Цар Самуил\" 43. Под наслов \"Клавирни шедьоври\" ще звучат произведения на Шуберт, Барток и Прокофиев. Входът е 5 лв.", "date": "2020.01.08", "title": "Концерт с клавирни шедьоври в музея \"Борис Христов\""}
{"url": "https://duma.bg/kak-se-chete-vazov-za-udovolstvie-n206514", "text": "Преди годни бях силно впечатлена, когато прочетох, че голямата руска поетеса Марина Цветаева на 16-годишна възраст вече била прочела \"Фауст\" на Гьоте в оригинал! Сега си мисля колко от децата ни учат езици, за да прочетат някое стойностно литературно произведение в оригинал. Глупости, ще кажете - те изобщо не четат, камо ли в оригинал. Е, чак такова обобщение не може да се прави, но ето, че Институтът за изследване на образованието преди ден ни каза, че над една четвърт от учениците у нас (26%) изобщо не четат книги. През юли миналата година пък проучване на Министерството на младежта и спорта показа, че 46% от младите българи на възраст 15-29 години не отварят книга.  Анализаторите от Института за изследване на образованието не крият, че са се заели с темата за четенето, след като поредното издание на международното проучване PISA за пореден път показа, че 15-годишните ученици у нас са все по-зле с четивната грамотност. Около и не могат да извлекат информацията от него, докато на това ниско ниво сред връстниците им от страните на Организацията за икономическо сътрудничество и развитие (ОИСР) са само 23%. На най-високите равнища по четене са 2% от българските ученици, докато средно в ОИСР тези отличници, които разбират съдържанието на информацията и правят разлика между факти и мнение, са 9%. Доказана е връзката между честотата на четене и четивната грамотност, която пък е основа за бъдещото социално и икономическо развитие на човека, подчертават анализаторите. А това означава, че масовото ниско равнище на умението да се чете предопределя в бъдеще една България на неграмотни хора, които не просто не умеят да правят модерна икономика и интелигентно общество, но са и много лесни за всякакви манипулации поради неразвитост на мисленето си. Когато говорим за най-тежките проблеми на България днес, обикновено сочим високия процент на бедни и мизерстващи хора и голямото социално разделение между бедни и богати. Но ми се струва, че всъщност най-голямата заплаха за националната сигурност у нас е все повече нарастващата неграмотност сред младите в съчетание с нашия най-бърз в ЕС демографски срив.  Данните от PISA 2018 показват, че колкото по-често нашите ученици четат художествена литература, толкова по-високи са техните резултати, цитират анализаторите. Разликата в грамотността на децата, които четат редовно художествена литература, и тези, които никога не го правят, се равнява на двугодишно обучение в училище. Тези 26%, които не четат книги, изостават от средното ниво в ОИСР с около 1 година училищно обучение. А само 11% от нашите деца са посочили, че четат книги за удоволствие.  Статистиките са повече от ясни, но важният въпрос е защо ни се случва всичко това. Най-често вината я стоварваме върху училището. То има значение, разбира се, но дали в случая не трябва   Днешните 15-годишни са родени през 2004 г. Техните родители са получили образование и са прекарали съзнателния си живот в годините на прехода след 1989 г. А какво се случи в тези години? У нас се срина не само икономиката, срина се духовността, загърбени бяха ценностите на изкуството и литературата, човешките отношения на взаимопомощ и състрадание, социалната чувствителност, които всъщност се възпитават в най-голяма степен именно от изкуството и литературата. Факт е, че високите образци, особено на българската литература, са социални, бунтарски и изпълнени с човешка нежност. Всичко това мина в графата \"социалистически архаизъм\". Как живеят днес писателите и творците ни? Те ли са идолите на младите сега, когато ценност са парите, джакузито и маратонките \"Puma\"? Хайде, не ме разсмивайте. Това е политика на държавата, начело на която стои шеф, прочел една книга в живота си...   Близо една четвърт от учениците ни, участвали в PISA, казват, че имат до 10 книги в дома си! Родителите не четат, естествено, не четат и децата им. Родители дори роптаят, ако детето е попаднало при учител, който му дава списък с книги да ги прочете през лятото. Било ненужно претоварване. Отношението към книгата и навикът да се чете се формират от най-ранна възраст - колкото по-рано, толкова по-трайно. Защо няма родителска реакция на постоянните експерименти с училището, които стигнаха дотам, че новите учебни програми са превърнати в   Народът се впечатли само от това, че извадиха \"Балканджи Йово\" от училището, обаче не му дреме, че МОН изхвърли от програмите, да речем, публицистиката на Ботев и фейлетоните на Алеко. Ако преди се учеха произведения, сега се преподават \"теми\": Черноризец Храбър е в една тема с Бокачо, а Смирненски - с Марк Твен. Творбите и авторите им са разхвърляни на части в различни класове - \"Отечество любезно\" на Вазов е подредено заедно с романа \"Моето семейство и други животни\" на Джерълд Даръл. Или пък три \"неутрални\" глави от \"Под игото\" (без наблягане върху робство, революционери и прочее \"политически некоректни елементи\") са разпръснати по разни теми в различни класове и в комплект с разни автори, а романът като цяло го няма. В скоби само да отбележа, че за Освобождението на София три водещи телевизии повтаряха в новините, че Гурко освободил столицата ни от \"турско робство\" и от \"турските поробители\". Нова интифа ли им е дадена, или редакторите не са си научили урока за \"османското\" владичество, присъствие или както там го пише в учебниците.  Случвало ми се е вече да напиша, че огромна част от младите българи, завършили училище в последните 5-6 години, и сега едва изброяват имената на не повече от 4-5 български автори. А след новия иновационен подход на МОН при изучаването на литература утре ще ви кажат, че Радичков и Смирненски са връстници - понеже се учат заедно в една тема. Защо родителите, пък и политиците не реагират? Ами защото вкъщи имат до 10 книги... Най-страшното нещо напоследък за мен бяха  думите на едно младо същество от рядко интелигентно семейство, в чийто дом книгите изпълват три библиотеки, което ми каза: \"Нямах с кого да си говоря в училище, нямам сега с кого да си говоря в университета. Само простотии си приказват състудентите ми, а като им заговоря за някоя книга, ми казват, че съм смотанячка и зубър. Как ще живея, а?\" И си спомних моето училище и моите съученици, с които с часове си говорехме за Виктор Юго и за Лермонтов. Не защото някой ни караше, а защото ни беше интересно. Всъщност ще ви попита днешният български ученик, няма ги в програмата... Казват, не било толкова трагично - децата черпят днес информация от интернет, каквато навремето не сме и сънували, и си говорят постоянно в мрежата, както ние никога не сме си говорили. Вярно, само че интернет е техническото средство за общуване, за бързо получаване на сдъвкана информация наготово, за ловки игри, но той не възпитава душата, не възпламенява сърцето и не буди мисълта и въображението. Не те прави човек. Това правят книгите. Колко деца четат книги в интернет?  Учениците не разбирали написаното от българските автори, било архаично и досадно - с това се оправдават всякакви експерименти за изгонване на литературата от живота на младите българи. Дори простотии от типа на нашумелия \"превод\" на \"Под игото\". Не е вярно, че децата не разбират какво четат, тях просто семейството и училището не са ги научили да усещат и да търсят книгата. И както МОН се кани да дава по 100 лв. стипендия на отличници, които се насочат към педагогика или физика, така да ги дава и на младежи, които избират четенето в извънкласни часове например. Да направи поне нещо министерството. Да вземе пример от бизнесмена Йоско Алипиев от Бургас, който дава на служителите си по 50 и 100 лв. отгоре към заплатата, ако децата им нямат отсъствия и се учат отлично. Сърце и ум трябват за такова нещо!   А все още има и учители, и деца, които биха избрали книгата за занимание и... удоволствие. ", "date": "2020.01.08", "title": "Как се чете Вазов за удоволствие?"}
{"url": "https://duma.bg/traditsiya-na-kicha-n206517", "text": "Хвърлянето на кръста във водата по Богоявление този път надмина по кич всички досегашни. Отколе в Българско го има този ритуал, но в последните години стана модерно мало и голямо да търчи при водата като Йоан Кръстител при река Йордан да кръщава Христос. Впрочем малцина от хвърлящите се в леденото подир кръста знаят, че кръщават Господа, щото не са вярващи, но пък с езически хъс спазват традицията. Лошо няма. Лошото идва с цирка, който с всяка година се разраства все повече. Един отец в Любимец вади кръста от... надуваем басейн, друг благославя \"спасителите\" сред струите от някакъв полуизгнил маркуч. Белоградчишкият епископ Поликарп пък сбра деца в София да ловят кръста по бански в закрит топъл басейн, ама го хвърля три пъти в СПА водите, понеже \"ритуалът\" бил за три възрасти. А преди това бил съпроводен с тренировки за... безопасност. Той обаче не е пионер в делото за усвояване на добродетелта, щото още миналата година в пловдивска детска градина един отец вкара малчуганите в басейна да въртят мокро хоро с все народните си носии, ама ден по-късно от \"кръщението\", щото то се падало в неделя... Едно на ръка, че хорото в ледените води, което го изкарват \"традиция\", се появи от 2000 г. насам. Второ - ако наистина иде реч за религия, а не за поредна криворазбрана атракция, в нея не може да бъдат въвличани деца. И стигаме до същественото - споменатият отец Поликарп преди няколко дни пак поиска православието и вероучението да са задължителни в училище. Едно си баба знае..., ако ще и сто пъти да се повтори на Светия синод, че имаме и католици, и будисти, и дори езичници, а задължителното вероучение означава разделение - в едната стая \"Благослови, Господи\", в другата \"Аллах е велик\". А в третата: \"Човекът е произлязъл от маймуната\"? Да задължиш атеиста да се моли Богу е като да смениш вярата на мюсюлманина. Добродетелите не са монопол на религията. Когато обществото ги е изгонило, религията най-лесно става измама. Като Христовия кръст в надуваем басейн.        ", "date": "2020.01.08", "title": "Традиция на кича"}
{"url": "https://duma.bg/nova-godina-v-moskva-n206516", "text": "Безспорно е, че в последните години Русия не само се завърна на геополитическата сцена, но и го направи със завидно самочувствие и съзнание за сила, възможности и вяра в националните си интереси. Ако човек попадне обаче, случайно или нарочно, на 31 декември на \"Тверская\" или пред Болшой театър, за да види как руснаците посрещат Новата 2020 г., ще се изуми с какво лично самочувствие и достойнство те се радват на празника и изобилието от гости от цяла Русия и от целия свят, които заливат Москва денонощно в дните на новогодишните празници. Стратегията руската столица и големите областни центрове на Русия да се превърнат в привлекателни места за милиони туристи точно на Нова година има за цел не само да се влеят в хазната завидни приходи. По-важното е празникът да се превърне в запазена руска марка. Не е за вярване докъде може да стигне човешката фантазията, за да се измислят хилядите видове елхи, новогодишни украси (не ги крадат!), десетките концертни сцени из цяла Москва, приспособленията за акробатика или за майсторски изпълнения с мотори, изложбените подвижни зали с различна тематика (като космически постижения например), местата за занимавки за деца на различна възраст (задължително с интелектуален привкус)... Или пък висящата високо над сградите ракета с Дядо Мраз, който неуморно маха с ръка на над 3-те милиона посетители, кръстосващи денонощно руската столица около 1 януари. Те определено оставят сърцата си там.  Независимо дали говорят на френски, японски, китайски, италиански или руски език, туристите са в състояние да чакат час, за да опитат прочутия руски сладолед в още по-прочутия ГУМ на Червения площад и да пълнят очи сред главозамайващи украси на всички световни марки. За цени по-добре редовият посетител да не пита. Но човек се пита що за санкции е наложил целокупният Запад, след като всички западни фирми са там. Пазар огромен, хора широко скроени. Някои повече от заможни, дрехите им очевидно са за хиляди евра. Могат да си купят билет за \"Болшой\" в тези дни с най-ниска цена 350 евро, други гледат същата постановка по ТВ след ден-два.  Да се успокоят завинаги нашите устати русофоби със запазеното им място по всички български тв-канали, защото познатата поговорка \"курица не птица....\" вече не важи. Руснаците ти отговарят на английски винаги, когато разберат, че си българин. Няма емоция, дори ако им се говори на добър руски. Любезни, но дистанцирани. Ние сме туристи като всички други. Само дето не успяваме да разберем как покрай онази статуя на Мухина с колхозника и колхозничката със сърпа и чука минава най-модерен трамвай с неонови светлини, който ние и след 20-30 години няма да имаме и какъвто не се среща често и в западните столици. Трудно е да подминем и новите локомотиви в московското метро, защото и те се оборудвани със сигнален цветен неон. Вътре можеш да си зареждаш ай-фона, да получаваш информация всяка минута и на английски с благ глас да ти кажат как да бъдеш вежлив и да отстъпваш място на бременни, майки с деца или инвалиди (там така им казват), да се държиш за ръчките и да внимаваш за забравен багаж. Що пари, хора и техника са ангажирани за сигурността на гражданите просто не е за вярване.  Росгвардията е от 20-годишни момчета, които на смени обикалят непрекъснато всяка улица и площад в периметъра на празненствата. Тържества с главозамайващи фойерверки са организирани за Нова година и във възстановения ВДНХ (Выставка достижения народного хозяйства), навършващ 80 години през 2020-а. Ледената пързалка тук е № 1 на страната, защото е дълга десетки километри, по света нямало друга такава. Децата се редят на опашки, за да стигнат до това зимно удоволствие. Някога всяка държава в СССР е имала тук своя палата, за да представя постиженията си. Сега само онези, които искат, са възстановили палатите си и предлагат традиционна кухня, свои стоки и сувенири. Сред тях, разбира се, не са Украйна и Грузия, но техните палати са възстановени от Русия и имат други имена като например \"Робот-център\".  Особено впечатляваща е изложбената сграда \"Русия - наша история\". На експозицията \"Романови\" или \"Съвременна руска история\" можем само да завиждаме. Такава техника и технологии в най-модерен вид са използвани, че няма как да не затаиш дъх. И по-важното е, че и велики исторически дела, и велики исторически грешки и страдания са изложени на показ. Историята на Русия от създаването й в целия й блясък и падения. Романови са оставили за 3 века империя, която няма равна на света. Но и съдбата на император Николай II е показана едно към едно. За България  като държава има 3-4 реда за участието ни във Втората световна война, където се споменава, че Цар Борис III не е изпратил войски на руския фронт, за разлика от други съюзници на хитлеристка Германия. Но има снимка на 4-ма български летци, които са били в нацистките ВВС. За нашата гордост - писмеността и православието, които сме пренесли в Киевска Рус или по-късно, няма и дума. Екскурзоводите в Кремъл говорят за пряка връзка Византия-Русия, споменават, че става въпрос за легенди и предания. Но и това си е стратегия - кой каквото си надроби, това ще сърба, да се сърдим на себе си за днешното ни поведение.  За сметка на това в новооткритата изложба на творби на Фаберже в Историческия музей на Москва има изработен от прочутия майстор портрет на Цар Фердинанд и е посочено, че това е български цар. Толкова. Практични отношения. На аерогарата руските граждани минават паспортен контрол така, както членовете на ЕС из Европа. Ние обаче чакаме дълго на отделна опашка. Каквото повикало, такова се отзовало. Имат си ред, спазват си правилата. На ескалаторите - безкрайни в московското метро, всеки стои отдясно, никой не пуши в хотели и ресторанти, няма пияни по улиците, няма просяци, няма проблеми с паркирането, няма бездомни кучета и котки. Как го правят, не е интересно. Просто е факт. Както са факт придобивките за пенсионерите и младите семейства с деца. Тези у нас, които все страдат за лошото положение на руския народ, да отидат на място. В Москва пенсионерите пътуват безплатно по цялата градска мрежа и до Подмосковието. Получават безплатни карти за плуване в определени дни и часове, за прегледи в районните клубове за кръвно и рехабилитации, безплатни карти за 2-3 почивки (предимно в Крим). Има увеличение на пенсиите с 6.6% за 2020 г., данъците за жилище и боклук са ниски, пенсионерите имат обещанието на Путин да бъдат освободени от плащане на ток и вода в близко бъдеще. Младите семейства получават ваучери за всяко дете в размер на половин милион рубли, които могат да ползват за жилище или при навършване на години за обучение на децата. Грижата е за младите и за възрастните. Другите се оправят, повечето се гордеят с президента си. Самочувствието е важно, нали? Иначе всеки си има проблеми. Важното е да се решават.", "date": "2020.01.08", "title": "Нова година в Москва"}
{"url": "https://duma.bg/s-gorivo-ot-bokluk-zarezhdat-samoleti-n206503", "text": "Американският авиопревозвач \"ДжетБлу\" започва да използва гориво от рециклирани отпадъци, за да нанася по-малко щети на околната среда. Иновативното решение е част от голям план на компанията за подпомагане на опазването на природата, пише Си Би Ес. Горивото се произвежда от финландската компания \"Несте\". Изработва се чрез сепарирането и рециклирането на отпадъци и излъчва до 80% по-малко вредни вещества в атмосферата в сравнение с традиционното, използвано от повечето самолети. Като начало модерната субстанция ще бъде част от горивото на маршрутите на компанията от международното летище в Сан Франциско. \"ДжетБлу\" изпълнява 17 полета дневно от калифорнийския град, като добавянето на \"чистото\" гориво няма да бъде начислявано в цената на билетите за пасажери. Авиоиндустрията е критикувана за приноса, който има за изпускането в атмосферата на газове като въглероден диоксид, азотен оксид и други вещества, засилващи парниковия ефект. Като част от програмата за компенсиране на замърсяването, което създават, от \"ДжетБлу\" обявиха, че ще финансират проекти за построяването на соларни и вятърни електроцентрали на места, където още използват въглеводороди. Ще бъдат дадени пари и за разработката на методи за улавяне на метана, изпускан от традиционните сметища и повторната му употреба.", "date": "2020.01.08", "title": "С гориво от боклук зареждат самолети"}
{"url": "https://duma.bg/a-mozhe-i-bez-izbori-n206518", "text": "Няма да има повторно преброяване на бюлетините за кметския вот в София, реши окончателно Административният съд. И окончателно погреба възможността да се научи истината. А тя е в чувалите, както казва Мая Манолова. Само така могат да станат ясни реалните резултати, ала на \"победителите\" те явно не им изнасят. С какви аргументи съдът не прие заключението на вещото лице, което изцяло потвърждава твърденията за дописани неправомерно над 3000 души, гласували на местните избори? Отговор няма. От данните на Информационно обслужване пък става ясно, че 408 протокола са коригирани повече от веднъж. Тогава? Ще има ново заседание на съда на 15 януари. И какво от това? Дори само тези нарушения да се вземат предвид, плюс доказаните неправомерни действия при отчитането, се стига до извода, че резултатът не е този, който бе оповестен. А от представените от жалбоподателите 14 тома с доказателства лъсват и още нелицеприятни факти - за дописани поне 7000 души, за 7000 недействителни бюлетини и купен ромски вот - далеч от разликата между двамата кандидати. Измамата е смайваща. Но защо да ги броят повторно? То на самите избори не го направиха, та сега ли. Ако започне броене на бюлетините, ще се види несъответствието между бройката и записаните цифри в протоколите. А протоколите затова и се \"грешат\" - защото цифрите се натаманяват по заповед! Ако протоколът е сгрешен, той не трябва да се поправя, а директно - обратно в секцията и наново броене на бюлетините!  Чак сега става съвсем ясна \"логиката\" на ГЕРБ, които при гласуването на последните промени в Изборния кодекс се опитаха да прокарат постановката да не се обжалват изборните резултати. Властващите просто са знаели какво ще се случи, в предварително програмираната им победа не може да има съмнения. КС, разбира се, поряза щението за Изборния кодекс. Само че какъв е смисълът да се бориш да доказваш истината, когато все едно не ти позволяват? А има ли смисъл въобще да се правят избори при процедурните хватки на днешната власт? ", "date": "2020.01.08", "title": " А може и без избори"}
{"url": "https://duma.bg/kratki-novini-n206519", "text": "\"Изнесох информацията, че българите в Сърбия са 0,26 процента, но ние правим планове за действие, имаме някои задължения по този повод и много уважаваме правата на националните малцинства. Дори от българското МВнР реагираха и казаха, че това е вярно и ще продължат по този начин, защото искат да се спазват всички европейски стандарти и ние подкрепяме това\", заяви Дачич пред Танюг. В неделя пред държавната телевизия в Белград Дачич с агресивен тон се оплака от поведението на България. Новото правителство на Австрия, ръководено от Себастиан Курц, положи клетва пред президента на страната Александър Ван дер Белен. Това е второто правителство, ръководено от Курц. Австрийската народна партия на Себастиан Курц се споразумя миналата седмица с партията на „Зелените” за сформирането на правителство. Новият кабинет се състои от 17 души – канцлер, вицеканцлер, 13 министри и двама държавни секретари.  Президентът на Полша Анджей Дудад заплашва да бойкотира церемония в Израел, отбелязваща 75-годишнината от освобождението на нацисткия германски лагер на смъртта в Аушвиц, ако не му бъде разрешено да говори преди или след с руския президент Владимир Путин. \"Недопустимо е на конференция, посветена на Холокоста, Владимир Путин да бъде един от ключовите оратори, а президентът на Полша да не може да говори изобщо\", заяви заместник-министърът на външните работи Павел Яблонски. Управляващата партия „Фидес“ на унгарския министър-председател Виктор Орбан сериозно обмисля да напусне дясноцентристката Европейска народна партия (ЕНП), заяви висш член на „Фидес“ пред \"Политико\". Ръководството на „Фидес“ проучва възможността да се присъедини към управляващата партия „Право и справедливост“ на Полша в групата на европейските консерватори и реформисти.", "date": "2020.01.08", "title": "Кратки новини"}
{"url": "https://duma.bg/patriarhat-na-fizikata-n206513", "text": "Вчера се навършиха 123 години от рождението на Георги Наджаков. Той е в галерията на неоспоримите бележити имена на българската наука. Неговата многостранна изследователска, организационна, преподавателска и обществена дейност, слава Богу, не е засегната от българския навик да очерняме авторитетите си. Хората, които са го познавали, помнят неговото необикновено обаяние, заразителен пример, поразителна работоспособност. Такъв акад. Наджаков остава до края на живота си - пълен с енергия и жар за работа, необикновено жизнен. \"На мен лично заниманията в областта на физиката ми носят дълбоко, несравнимо удовлетворение, защото насочват мисълта ми към най-кардиналните природно-философски проблеми, чието разрешение човечеството все още не е успяло да намери\", казва той. За известно време след завършване на висшето си образование той става преподавател в Софийския университет. По-късно е изпратен на специализация във Франция. За Париж заминава заедно с Николай Райнов, Асен Златаров, Д.Б. Митов, Дора Габе, Зорка Йорданова, Владимир Трендафилов, Стефан Иванов - всеки от тях отива да се квалифицира в своята област. Без каквато и да е препоръка до някой учен или институт Наджаков се насочва към Висшето училище по индустриална физика и химия, където директор е световноизвестният учен Пол Ланжвен. Младият българин го моли за разрешение да работи в неговата лаборатория. За три дни подготвя и представя собствен проект и получава кътче в нея. Споделя, че в София не бил виждал електрометър (уред, с който се измерват степента на наелектризиране, потенциалните напрежения и електрически товари). А в парижката лаборатория има цели 20 и то - няколко вида. Френските студенти знаят повече от него, асистента. - споделя Наджаков. Успява да навакса. Открива грешка в научен труд на Рьонтген, смятан за най-добрия експериментатор на своето време. Намира и причината за нея. Така работи и занапред - проучва внимателно, анализира, експериментира, вниква в идеите и резултатите. Добрите условия в Париж и силната воля, упоритостта и усърдието дават резултат. С първия си научен труд се хабилитира в Софийския университет. В личен план се сближава с Фредерик Жолио-Кюри и сина на Пол Ланжвен - приятелства, които продължават до края на живота им. Завърнал се в България през 1937 г., Наджаков става професор, ръководител на катедра по експериментална физика и е назначен за директор на Физическия институт при Софийския университет. Встъпителната му лекция показва, че е израснал нов тип преподавател по физика - с огромна ерудиция, който интересно и задълбочено излага материала, като разглежда и най-новите експериментални постижения и резултати. На лекциите му студентите се надпреварват да заемат първите места в залата. Отделя изключително внимание на демонстрациите - придава им особен колорит. А по времето, когато ръководи катедрата, се въвеждат нови дисциплини. Най-близък негов помощник е асистентът му - Саздо Иванов (един от бащите на телевизията у нас). Явно неслучайно се казва, че за качествата на преподавателя се съди по постиженията на възпитаниците му.  Като ръководител на катедрата по експериментална физика Наджаков привлича към изследователска работа млади физици. Стреми се да издейства стипендии в чужбина за свои сътрудници. По негова инициатива във Физическата аудитория на Физико-математическия факултет започва работа първият общоинститутски колоквиум по опитна физика. Георги Наджаков участва активно при поставянето на основите на висшето техническо образование у нас и в създаването на Висшето техническо училище. За тези свои постижения получава официално благодарствено писмо от тогавашния ректор на Държавната политехника. Вече академик, той оставя на общо разположение за обучението всички апарати, материали, пособия. А това показва и какъв човек е: отзивчив, готов да споделя с всички, да съдейства в работата на всекиго. Като директор и основател на Физическия институт при БАН, осъществява изключителна организационна дейност за обзавеждане на института с апаратура, съоръжения и материали, водейки борба за отпускане на по-големи бюджетни средства и допълнителни кредити за тази цел. И още нещо е показателно за човека и учения Георги Наджаков: всяка по-трудна задача (в университета и института) се възлага на него. Натоварен е със създаването на университетска печатница, в която изпълнява функциите на общ технически редактор на всички университетски издания. Огромна е заслугата му за опазване на имуществото, особено на катедрите по физика и химия и на печатницата от бомбардировките. Силно е влиянието му върху цялото българско образование и наука. Включва се в реорганизацията на училищното преподаване по физика. Редактор и съавтор е на първите нови учебници за трите горни класа на гимназията след Втората световна война. Те претърпяват по няколко издания. И още от многото му заслуги: като ректор на Софийския университет участва активно в реорганизацията му. Когато е зам.-председател на Българската академия на науките пък, тя се превръща в истински център за научни изследвания. По негов почин се създава първото българско списание в областта на природо-математическите науки - \"Доклади на Българската академия на науките\". Допринася за укрепване международните връзки на академията и за целенасоченото влизане на България в международния научен и културен живот. Георги Наджаков получава редица лични покани за участие в международни научни прояви. Това му предоставя шанс да преговаря с различни фирми за доставка на необходимата апаратура и за разширяване на редовния книгообмен. Най-мащабното му научно-организационно дело обаче е поставянето основите на  Ръководи го дълги години. За нуждите му е внесен първият електронен микроскоп в България. А комплекса на Физическия институт старите служители наричат село Наджаково. Показателно и красноречиво! Под негово ръководство се поставят основите на 7 секции. През 50-те години на миналия век е подписан договор за сътрудничество между България и СССР за развитие на ядрената физика у нас. На днешните хора може да им се струва, че причините са идеологически, но Съветският съюз е най-развитата страна в областта на ядрената физика по онова време. И друга придобивка, която дължим на него - в сътрудничество с Унгарската академия на науките е построена станция за изследване на космическите лъчи на връх Мусала. Млади български физици са изпратени на специализация и аспирантура в Съветския съюз. И още, и още... Още нещо трябва да се открои. През 1956 г. се създава Обединеният институт за ядрени изследвания в Дубна, Русия. Георги Наджаков е упълномощен представител на българското правителство в него и член на международния му научен съвет. И друга страна от многоликата му, многообразна дейност. 13 години е подпредседател на Комитета за мирно използване на атомната енергия. Ръководи българската делегация и участва интензивно в първата женевска конференция за мирно използване на атомната енергия и първата генерална конференция на Международната агенция по атомна енергия. Броят на научните му публикации надвишава сто, над петстотин са научнопопулярните му статии за бележити физици и мирното използване на атомната енергия.  Най-голямото научно постижение на Георги Наджаков е откриването на т.нар. фотоелектретно състояние на веществата, признато за първото българско откритие. То е направено още във Франция и е в основата на създаването по-късно на ксерокса и на фотокопирната техника изобщо. Той е автор на научно съобщение за фотоелектретите - публикувано в докладите на парижката академия на науките. Благодарение на откритието му се развиват цели научни школи - първоначално в СССР и САЩ, впоследствие в Япония, Бразилия, Индия. То става основа за развитие на електрофотографията и ксерографията в света. Самият Наджаков разказва, че разполагал само с най-примитивна апаратура, но имал \"собствена идея\". Защото, ако няма оригинална идея - дори апаратурата да е \"последна дума на техниката\", ученият не може да направи откритие. Наджаков не се задоволява само с научната си работа. Със забележителна страст и енергия участва в Световното движение за защита на мира. Членува в редица организации, посветили се на тази кауза. Членува в чуждестранни академии на науките, носител е на български и чуждестранни ордени, медали, звания. Институтът по физика на твърдото тяло отдавна носи неговото име.  Дори личния си живот той като че ли не може да раздели от любимата наука. Жени се за Вера Постомпирова - първата жена асистент по физика в Софийския университет. Тя е първият му сътрудник в научните изследвания върху електромерите - една от областите на научните му интереси. Сближават ги не само чувствата, но и любовта към физиката и научната работа. Синът им Емил и дъщеря им Елка наследяват тази любов и също имат големи постижения. Като човек с голям принос за възхода и обществения престиж на физиката, като автор на първото българско откритие Георги Наджаков заслужава да си припомним това и всичко направено от него - като че ли малко позабравено днес.", "date": "2020.01.08", "title": " Патриархът на физиката "}
{"url": "https://duma.bg/rezultati-n206499", "text": "В Сидни Група С: Великобритания - Молдова 3:0; България - Белгия 1:2 (Димитър Кузманов (№417) - Стив Дарси (№200) 6:0, 6:3; Григор Димитров (№20) - Давид Гофен (№11) 6:4, 2:6, 2:6; Димитров/Лазаров - Жил/Флийген 6:3, 4:6, 7-10). 1. ВЕЛИКОБРИТАНИЯ 2:1 мача (6:3 сета) 2. Белгия 2:1 (6:3) 3. България 2:1 (5:4) 4. Молдова 0:3 (1:8). Група Е: 1. Хърватия 2:0 (5:1) 2. Австрия 1: (3:3) 3. Аржентина 1:1 (2:4) 4. Полша 0:2 (2:4). Днес:  Австрия - Полша; Хърватия - Аржентина. В Пърт  Група D: Русия - Норвегия 3:0; Италия - САЩ 2:0.1. РУСИЯ 3:0 (6:1) 2. Италия 2:1 (4:4) 3. Норвегия 1:2 (3:6) 4. САЩ 0:3 (2:6).  Група В: Испания - Уругвай 3:0, Грузия - Япония 1:2.  1. Испания 2:0 (6:0) 2. Япония 2:0 (5:1) 3. Грузия 0:2 (1:5) 4. Уругвай 0:2 (0:6). Днес: Грузия - Уругвай;  Испания - Япония.  В Бризбън Група А: РЮА - Чили 3:0; Сърбия - Франция 2:1. 1. Сърбия 2:0 (5:1) 2. РЮА 1:1 (3:3) 3. Франция 1:1 (3:3) 4. Чили 0:2 (1:5). Днес: Сърбия - Чили; Франция - РЮА. Група F: Канада - Германия 2:1; Австралия - Гърция 3:0. 1. АВСТРАЛИЯ 3:0 (9:0) 2. Канада 2:1 (5:4) 3. Германия 1:2 (3:6) 4. Гърция 0:3 (1:8). по БНТ 3 Модерен петобой 14.35 СП (обзор) Волейбол Олимпийски квалификации 15.20, 22.30 Сърбия - България (мъже)  20.20 Нидерландия - България (жени) 19.50 В кадър: \"Патриархът на българския волейбол (документален филм, 2019 г.) Ски 18.35, 0.15 Слалом за СК (мъже) в Мадона ди Кампилио, I и II манш По Макс Спорт 1 7.00, 9.00, 11.00, 13.00, 15.00, 22.00, 1.00, 3.00 ATP Cup  По Диема Спорт 2 22.00 Лестър – Астън Вила, първи полуфинал за Карабао къп По Евроспорт  Ски 18.35, 21.35 Слалом за СК (мъже) в Мадона ди Кампилио, I и II манш Биатлон 22.45 Световно отборно предизвикателство в Гелзенкирхен Рали \"Дакар\" 0.00 IV етап", "date": "2020.01.08", "title": "Резултати"}
{"url": "https://duma.bg/tenisistite-na-kosam-ot-14-final-za-atp-kap-n206501", "text": "Българският мъжки отбор по тенис остана на косъм от класиране за 1/4-финалите в дебютния турнир за АТП Къп. Нашите останаха трети в Група С в Сидни след \"въртележка\". След победите с по 2:1 над Великобритания и Молдова, в зала \"Кен Розуел Арена\" България отстъпи на Белгия с 1:2 и се прости с надеждите да продължи в надпреварата. В първия мач Димитър Кузманов (щ417) не даде шанс на ветерана Стив Дарси (щ200) и го победи с 6:0, 6:3. В сблъсъка между първите ракети обаче Давид Гофен (щ11) обърна Григор Димитров (щ20) с 4:6, 6:2, 6:2 и изравни резултата. Това беше едва втора победа за белгиеца при 8 загуби от хасковлията до момента.  Решителният характер на срещата на двойки накара играещият капитан Григор Димитров да смени отново партньора си на двойки. Вместо обявения предишния ден Кузманов, Гришо реши да си партнира отново с Александър Лазаров, с когото спечелиха срещу британския дует, но после загубиха от молдовците. Срещу тях обаче излязоха специалистите на двойки Сандер Жил и Йоран Флийген.  Българите спечелиха с 6:3 първия гейм, но не успяха да повторят подвига срещу Великобритания и срещу опитната двойка на Белгия. Те успяха да изравнят с 6:4, а в шампионския тайбрек триумфираха с 10-7 за 79 минути и изхвърлиха отбора ни от турнира. От трите отбора с по 2 победи само нашите загубиха на двойки от Молдова и това ги остави трети в групата.  По регламент на 1/4-финалите продължават победителите в 6-те групи и двата най-добри втори отбори. Наградният фонд на турнира е $15 млн.  ", "date": "2020.01.08", "title": "Тенисистите на косъм   от 1/4-финал за АТП Къп"}
{"url": "https://duma.bg/pavel-varba-tselite-pred-ludogorets-vinagi-sa-nay-visokite-n206500", "text": "Новият старши треньор на шампиона Лудогорец - чехът Павел Върба, говори за първи път пред медиите след назначението си в края на миналата година. 56-годишният авторитетен специалист коментира, че е приел офертата на \"орлите\" заради високите цели на клуба и постоянното им участие в евротурнирите. Той допълни, че не възнамерява да предприема големи промени в играта и облика на отбора, а по-скоро ще опита да продължи граденото с години. \"За мен това е едно голямо предизвикателство, познавам силата на отбора и затова съм тук. Надявам се, че няма да разочаровам ръководителите и ще продължим изграденото през последните години. Знам, че целите на Лудогорец са най-високите и се надявам с колегите ми да успеем да ги изпълним. Това, което ме убеди да дойда, са големите цели на Лудогорец. Забелязал съм, че отборът играе постоянно в евротурнирите и това наклони везните да дойда тук. Последните 6 мача на клуба в Европа също ме убедиха, защото ми показаха колко е силен отборът и колко още може да надградим. Дайте ми време и сами ще видите нещата на терена\", отбеляза чехът. \"Няма да започна от нулата с този отбор, той има висока класа. Това е плюс за мен, че няма нужда да правя толкова много промени. Знам, че всички очаквате мача с Интер, това е труден съперник, но вярвам, че имаме своите шансове. Уважавам работата, постигната от треньорите тук преди мен, не съм притеснен, а се радвам, че съм тук. Мнозина казват какво искат да променят, когато дойдат в нов клуб, но аз искам да продължа тенденцията и развитието на Лудогорец\", продължи Върба. В кариерата си Върба има значителни успехи, основно с Виктория Пилзен. Той е 4-кратен шампион на Чехия и носител на купата на страната с тима от Пилзен. С Виктория стига 3 пъти до групите на Шампионската лига, като и в трите случая продължава в Лига Европа като трети. Има и титла на Словакия с отбора на Жилина. Работил е и в руския Анжи. Бил е начело на националния отбор на Чехия, който класира и води на Европейското първенство във Франция 2016. Върба е избиран 8 пъти за треньор №1 на Чехия. \"Всеки отбор търси нови играчи и иска да се подсили. Ние също ще го направим, ще видите в каква посока. Не мога да разкрия имена. Познавам играчите вече, но е прекалено рано да давам оценки. Това може да се случи след подготвителните лагери. Харесвам отбори, в които звездите работят за тима, а Лудогорец е точно такъв отбор. Конкуренция са ни най-вече софийските грандове. Българското първенство е сравнително равностойно спрямо чешкото, единствено не ми харесва нивото на някои от стадионите\", каза още Върба. Изпълнителният директор на Лудогорец Ангел Петричев пък обяви, че клубът е на финалната права да започне строежа на сектор \"А\" на стадиона в Разград.", "date": "2020.01.08", "title": " Павел Върба:   Целите пред Лудогорец винаги са най-високите "}
{"url": "https://duma.bg/bihme-pored-frantsiya-i-niderlandiya-n206502", "text": "Мъжкият национален отбор по волейбол на България записа две победи в европейската олимпийска квалификация в Берлин. Състезателите на Силвано Пранди надиграха категорично Нидерландия с 3:0 гейма (25:19, 25:16, 25:15) в двубой от група В в зала \"Макс Шмелинг Хале\". Часове по-рано нашите стартираха в надпреварата с измъчен успех над Франция, но с категорична игра в тайбрека и с триумф с 3:2 (25:23, 17:25, 25:22, 19:25, 15:8). Днес от 15.30 ч. \"лъвовете\" излизат срещу европейския шампион Сърбия, паднал с 0:3 от Франция на старта, но спечелил също с 3:0 над Нидерландия.  Българите излязоха начело във временното класиране с 5 точки (2 победи), пред Франция 4, Сърбия 3 и Нидерландия 0.  Срещу \"лалетата\" Пранди започна с Мартин Атанасов, Георги Сеганов, Тодор Скримов, Виктор Йосифов, Теодор Тодоров, Цветан Соколов, и Теодор Салпаров - либеро.  Най-резултатен и в този мач бе Цветан с 13 т. (1 ас, 1 блокада), по 10 т. реализираха Мартин Атанасов (3 аса) и Тодор Скримов (3 аса). Най-резултатен в мача бе Нимир Абдел-Азиз с 15 т. (1 блокада).  Срещу \"петлите\" Соколов наниза 23 т. (2 аса, 1 блок, 53% ефективност в атака), Мартин Атанасов добави 15 (3 аса, 1 блок, 65% ефективност в атака, 20% перфектно и 50% позитивно посрещане). Капитанът Виктор Йосифов се отличи с 12 т. (4 аса, 5 блока, 60% ефективност в атака). За Франция диагоналът Жан Патри завърши с 20 т. (3 аса, 1 блок, 55% ефективност в атака). Звездата Ървин Нгапет завърши със 17 (3 аса, 2 блока, 39% ефективност в атака, 6% перфектно и 44% позитивно посрещане).", "date": "2020.01.08", "title": "Бихме поред Франция и Нидерландия"}
{"url": "https://duma.bg/tarsyat-turist-za-pateshestvie-mechta-n206504", "text": "Туристическа компания е обявила необичайна екскурзия, за която търси желаещи. Задачата на избрания ще е да посети безплатно най-добрите тематични паркове в света, включително Walt Disney World и Universal Studio, в разстояние на три седмици, пише \"Мирър\". През април или май тази година кандидатът ще трябва да отиде в Орландо (Флорида, САЩ), за да се вози на всички влакчета и атракциони, да гледа шоута, да опита местната храна и да изживее още много мечтани от доста хора атракции. При това напълно безплатно и без изобщо да чака по опашки за забавленията. А най-хубавото е, че може да вземе и придружител със себе си, отново без пари, като туроператорът ще покрие всички разходи. Кандидатът ще бъде оборудван с видеокамера и фитнес гривна, които да следят за настроението му, а и той да може да прави видео бележки за преживяванията си. Но дори това не е всичко. След триседмичен маратон туристическата компания ще плати на щастливеца 3000 паунда. Служителят има едно-единствено задължение: след като опита всички атракциони, храна и се наслади на шоута, трябва да предостави подробен доклад за преживяванията и впечатленията си - като се започне от общите впечатления и се завърши с описание на местата, които е посетил.", "date": "2020.01.08", "title": " Търсят турист за пътешествие-мечта"}
{"url": "https://duma.bg/pregradkite-sa-za-zdrave-n206506", "text": "Ако се прегръщате по-често, ще боледувате по-рядко, сочат резултатите от ново проучване, цитирано от \"Дойче веле\". Чатът по WhatsApp, Viber и други социални мрежи не може да замени топлото докосване на живо. Нежната прегръдка преборва стреса и куп болести. Кожата ни усеща всичко, затова изследователите са убедени, че при докосване хората могат да разпознаят определени чувства като любов, гняв, благодарност или отвращение. Доказано е, че редовните любезни докосвания намаляват агресията и укрепват емоционалните връзки. Прегръщането помага за поддържането на социалните контакти - разбира се, стига да е уместно. Комуникацията чрез физическия контакт може да помогне за изграждането на доверие и подобряването на взаимоотношенията в екипи. Според проучванията професионални баскетболисти и отбори, които в началото на сезона са общували по-интензивно физически - с докосвания на ръцете или групови прегръдки, са постигнали впоследствие по-добри резултати в мачовете си. За тялото прегръдката е сигнал за подкрепа. Тя помага в борбата срещу стреса. Учените са установили, че настроението на хора, които са се прегръщали в рамките на някой, изпълнен с конфликти ден, се подобрява. Освен това подобно докосване помага на хората с по-ниско самочувствие да повярват в себе си. Благодарение на своята антистрес функция прегръдката помага и при простуди. Когато двойките се хващат за ръце или се прегръщат, преборват и стреса от деня. И не само. Така те значително допринасят и за доброто сърдечно здраве: пулсът се забавя, кръвното налягане спада, а стресовият хормон кортизол се отделя в по-малки количества. Партньорите дори могат да синхронизират чрез прегръдка своите сърдечни честоти и мозъчни импулси. Докосванията по време на масаж са не само приятни, те са и ефикасно средство за борба със заболяванията. Американски учени са установили, че масажирането на цялото тяло намалява болките и увеличава гъвкавостта на пациентите с артрит. При това полза имат не само тези, които се подлагат на масаж. Процедурата се отразява положително и на онези, които масажират. Масажите може да помогнат на недоносените бебета да увеличат теглото си. А при медицинска интервенция нежният физически контакт помага на бебето да преодолее по-лесно болката. Освен че нежните докосвания намаляват отделянето на стресовия хормон кортизол, освобождават и хормона окситоцин, който е отговорен за способността ни да обичаме и да се привързваме. За съжаление, невинаги има кой да те погали, прегърне или масажира. Затова е важно да се знае, че човек може и сам да си помогне: самостоятелният масаж също въздейства положително. Но при него по-твърдите докосвания са по-ефективни от леките. Спортове като йога и пилатес, при които натискът върху определени части от тялото е особено висок, имат голям антистресов ефект.", "date": "2020.01.08", "title": " Прегръдките са за здраве"}
{"url": "https://duma.bg/nostradamus-predricha-iii-svetovna-voyna-n206507", "text": "Мишел дьо Нострадам предсказва сериозен конфликт през 2020 г. и по-точно - Трета световна война, пише dariknews.bg. Тя ще вземе много животи и ще предизвика безброй разрушения. Въпреки това мирът ще се роди изпод руините. Това обаче ще се случи чак през 2025 г. Третата световна война всъщност ще е резултат от религиозен фундаментализъм в някои части на света. Той ще прерасне в терористични атаки, които ще провокират международни конфликти. Пророкът е предрекъл, че Земята ще е под вода. Ураганите ще станат още повече, а жителите на някои части на Европа ще преживеят сериозни наводнения. Според Нострадамус небето ще се отвори и ще ни изгори с високите си температури. Нови пожари в амазонските гори ще са само началото на голямо разширение на дупката в озоновия слой. Медицински прогрес ще бележи тази година. Според предсказанието животът на хората ще се удължи значително, а столетниците ще са много повече. Мишел дьо Нострадам, известен като Нострадамус, е предсказател, лекар, алхимик. Живял е през XVI век във Франция. Мнозина го смятат за най-великия пророк на Земята. Оставил след себе си завоалирани описания на предстоящи събития.", "date": "2020.01.08", "title": "Нострадамус предрича III световна война"}
{"url": "https://duma.bg/modelka-prashta-goli-snimki-sreshtu-darenie-n206505", "text": "Инстаграм моделът Кайлън Уорд събра над 500 хил. долара за борба с пожарите в Австралия за броени дни, понеже обеща на всеки, който дари поне 10 долара за благотворителната кауза, нейна гола снимка. Минути, след като хубавицата даде тази заявка в социалните мрежи, профилите й в туитър и инстаграм са се напълнили с лични съобщения. Заради кадрите, които Кайлън е обещала, профилът й в една от социалните мрежи бе изтрит. И макар намеренията й да са добри, родителите й не одобряват начина й на действие. Оказа се, че семейството й се е отрекло от нея, а приятелят й я изоставил. Въпреки това Кайлън Уорд не се отказва от каузата си и продължава да събира средства чрез тялото си.", "date": "2020.01.08", "title": "Моделка праща голи снимки срещу дарение"}
