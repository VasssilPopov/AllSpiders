{"url": "https://duma.bg/sportat-po-televiziyata-prez-uikenda-n197153", "text": "18.45 Витоша Б - Арда 21.00 Черно море - Славия Формула 1 12.00 и 16.00 Гран при на Унгария (тренировки) 23.00 Турнир във Вашингтон (мъже) 5.00 Турнир в Лос Кабос (мъже) 18.45 Етър - Ботев Пд 21.00 Берое - Дунав 19.30 Нотингам Ф - Уест Бромич 14.30 Салфорд - Стивънидж 17.00 Барнзли - Фулъм 19.30 Витес - Аякс 21.45 ПСВ - Твенте 16.00 Гран при на Унгария (квалификация) 16.30 Класика Сан Себастиян 19.00 Обиколка на Полша (I етап) 19.00 Райд Лондон Класик (жени) 2.00 Турнир във Вашингтон (мъже) 18.45 ЦСКА-Сф - Ботев Вр 21.00 Локо Пд - Лудогорец 17.00 Ливърпул - Ман Сити 18.30 Бристъл - Лийдс 21.00 Барселона - Арсенал 23.00 Минесота Юнайтед - Портланд Тимбърс 15.10 и 18.10 Гран при на Белгия 16.10 Гран при на Унгария 13.00 Рали \"Финландия\" 8.25 и 14.00 Международен шампионат на Китай 12.55 Суперкупа на Порше на \"Хунгароринг\" 19.00 Обиколка на Полша (II етап) 19.00 Райд Лондон Класик (мъже) 14.25 Гран при на Чехия 6.00 Турнир в Лос Кабос (мъже)", "date": "2019.08.02", "title": "Спортът по телевизията през уикенда"}
{"url": "https://duma.bg/petrovich-hvali-tsska-sf-iska-nov-napadatel-n197139", "text": "Треньорът на ЦСКА-Сф Люпко Петрович коментира триумфа на дузпи срещу Осиек в двубоя от втори предварителен кръг на Лига Европа. Той заяви, че се вижда, че \"армейците\" имат проблеми в атака, както и че им липсва човек, който да решава срещите. \"Ние по-добре изпълнихме дузпите, с това спечелихме. Иначе аз и преди казвах, че Осиек е един много добър отбор с млади и вдъхновени играчи, които играят добре. По време на самия мач, имахме своите положения. Съжалявам, че пропуснахме някои ситуации, но най-важното е, че продължаваме. Имаме проблеми в атака напоследък, тъй като можехме да вкараме повече положения. Евандро сам можеше да вкара три гола. Преди мислехме, че имаме, но всъщност нямаме играч, който да бележи голове. Продължавам да твърдя, че Албентоса не бе напълно готов, имаше и проблеми, както видяхте, но той стисна зъби и продължи срещата. Сега няма да говорим за трети кръг. Ще дойде време и за това. Трябва да мислим за мача в неделя (мача с Ботев Враца). Играхме и продължения, а ние нямаме два отбора\", обяви Петрович. В следващия кръг тимът му ще играе с украинския Зоря Луганск. \"Драмата беше голяма. Всички видяхте. Справихме се по-добре, след като сме победили. В началото не се ориентирахме много добре. Още не сме свикнали с новата постройка. Имахме нужда от гол, не успяхме да отбележим, но радостното е, че продължаваме напред. Не беше особено трудно да се справим с атаката на Осиек. Бяхме наситени в защита. Неутрализирахме ги по най-добрия начин. Системата е нова за нас. Не сме я тренирали. Бързо свикваме, но трябва да наваксваме още физически. Феновете искаха класиране. Дано те са радостни от класирането на отбора за следващия кръг\", обяви капитанът Николай Бодуров.", "date": "2019.08.02", "title": "Петрович хвали ЦСКА-Сф, иска нов нападател"}
{"url": "https://duma.bg/tramp-predlaga-pomosht-na-rusiya-za-pozharite-n197076", "text": "Владимир Путин и Доналд Тръмп проведоха извънреден телефонен разговор, съобщиха от Кремъл, информира РИА Новости. Разговорът се проведе по инициатива на американската страна. По време на разговора американският лидер предложи да помогне на Русия в борбата с горските пожари. Руският президент изрази искрената си благодарност към Тръмп за внимателното отношение и предложение за помощ и подкрепа. Путин добави, че ако е необходимо, той ще се възползва от предложението на Тръмп и го информира, че в Сибир вече е създадена мощна въздушна група за борба с пожарите. Площта на горските пожари в Русия е 2,7 милиона хектара, което е с 12% повече в сравнение със същата дата миналата година. В четири региона на страната е въведено извънредно положение. Най-трудната е ситуацията в районите на Иркутск, Красноярск, Якутия и Бурятия. Премиерът Дмитрий Медведев, цитиран от ТАСС, каза, че е поискал проверка дали пожарите не са умишлени - за прикритие на незаконно събиране на дървесина. Според федералната агенция по горите обаче причината остават сухи гръмотевични бури и необичайните горещини от 30 градуса.", "date": "2019.08.02", "title": "Тръмп предлага помощ на Русия за пожарите"}
{"url": "https://duma.bg/kratki-novini-n197075", "text": "Сърбия вече е изпреварила България и Хърватия и много скоро ще стигне стандарта на ЕС, твърди сръбският президент Александър Вучич. Вучич отново се похвали, че Сърбия е изпреварила България, която е член на Европейския съюз, по средна заплата. Според него Сърбия също така е по-напред по някои параметри и от Хърватия, която е последната страна присъединила се към ЕС.  В Холандия влезе в сила забрана за носене на бурка. Вероятно обаче законът няма да се прилага, след като полицията обяви, че няма да е с голям приоритет. Холандските компании, отговарящи за обществения транспорт, инструктираха служителите да пренебрегват правилата, а много болници обявиха, че няма да прилагат забраната. Северна Корея обяви, че е тествала нова реактивна система за залпов огън, което поставя под въпрос оценката на Южна Корея, че тоталитарната държава е изстреляла балистични ракети с малък обсег на действие, информира \"Йонхап\". Пояснява се, че тестът е потвърдил бойната ефективност на оръжейната система. Синът на основателя на Ал Кайда Осама Бин Ладен - Хамза, е починал, според американските разузнавачи. Подробности за мястото или датата на смъртта на Хамза Бин Ладен остават неясни в анонимните доклади. Хамза Бин Ладен, за когото се смяташе, че е на възраст около 30 години, беше пуснал аудио и видео съобщения, призоваващи за атаки срещу САЩ и други страни. \"Албания се нуждае от избори. Сега. Ще бъде твърде късно през септември.\" Това е посланието, което днес албанският президент Илир Мета отправи чрез статус във Фейсбук. Той подчертава, че политическите лидери трябва спешно да се откажат от упорството си и да не преследват недемократични и неевропейски пътища, които никъде не отвеждат. ", "date": "2019.08.02", "title": "Кратки новини"}
{"url": "https://duma.bg/london-harchi-oshte-2-miliarda-za-brekzit-n197077", "text": "Правителството на Великобритания каза, че заделя 2.1 милиарда лири за подготовка за излизане от Европейския съюз без сделка, предадоха \"Асошиейтед прес\" и \"Ройтерс\". Финансовият министър Саджид Джавид заяви, че допълнителните пари за Брекзит ще бъдат използвани за наемане на 500 гранични служители, осигуряване на снабдяване с лекарства, информиране на обществеността и други дейности. Правителството планира да похарчи 1.1 милиард лири веднага. Милиарди лири бяха похарчени преди първоначално предвижданата дата за Брекзит на 29 март. Икономисти предупреждават, че никакви приготовления не могат да премахнат отрицателните последици от Брекзит без сделка. Много инвеститори казват, че Брекзит без сделка би предизвикал сътресения в световната икономика, би вкарал Великобритания в рецесия, би причинил смут на финансовите пазари и би отслабил позицията на Лондон като водещ международен финансов център.", "date": "2019.08.02", "title": " Лондон харчи още 2 милиарда за Брекзит"}
{"url": "https://duma.bg/40-ot-balgarite-ne-mogat-da-si-pozvolyat-lyatna-vakantsiya-n197074", "text": "37% от българите не могат да си позволят ваканция през това лято, става ясно от съвместното национално представително проучване на БТВ и \"Маркет линкс\", проведено сред 1034 души над 18 г. в периода 23-30 юли по метода на прякото лично интервю. Според социолозите тази тенденция е свързана с ниския социален статус. Близо половината от запитаните, които ще пътуват за лятната си ваканция, са отбелязали, че ще го направят в България, 9% са отговорили, че предпочитат Гърция, а 8% - друго място в чужбина. \"9% не са малко, това са около 600 хил. българи по нашите оценки. Това отразява целия сезон - тези, които вече са били на почивка, и тези, които тепърва ще ходят. Разликата е нормална. Черноморието е основният избор на туриста в България и това не е изненада\", коментира социологът Добромир Живков. Проучването показва, че през последните години са се увеличили пътуванията на българите в чужбина. \"Почиващите в Гърция са с много специфичен профил - основно от София, хора със средни и по-високи доходи. За тях Гърция, дори географски, е толкова близо, колкото и Българското Черноморие\", обясни социологът. Нагласите на българите към нашето Черноморие показват, че те са изострени по отношение на предлаганите услуги. 86% са съгласни, че по морските ни курорти е презастроено, 65% - че е замърсено, и 45% - че е лошо обслужването. \"Имаме голям репутационен проблем с Българското Черноморие. Хората виждат предимно лоши неща. Забраната на дивото къмпингуване се посреща изключително негативно\", допълни Живков. По отношение на възможностите за забавление, цените и обслужването у нас и в Гърция резултатите са почти равни, но Гърция изпреварва страната ни по всички показатели. На въпрос: \"Ако нямате финансови ограничения, къде бихте избрали да почивате?\", 24% отговарят Българското Черноморие, 29% - гръцкото и 29% - другаде.", "date": "2019.08.02", "title": "40% от българите не могат да си позволят лятна ваканция"}
{"url": "https://duma.bg/ekarisazhat-v-shumen-otvarya-vrati-predlaga-pomosht-za-chumata-n197072", "text": "Екарисажът в Шумен окончателно спечели съдебната битка с БАБХ във Върховния административен съд и отново отваря врати. В началото на миналата година ветеринарните власти наложиха забрана, с което оставиха 30 служители на улицата. Тя обаче е отменена. Екарисажът в Шумен е запазил капацитета си за работа, може да върне обратно своите специалисти и разполага със специализиран транспорт. Преспокойно може да поеме изгарянето на животински трупове, ако държавата му възложи този ангажимент, каза неговият управител Мирослав Александров пред БНР. Според него обслужването на икономически интереси е довело до принудителното затваряне за 18 месеца на най-големия екарисаж в страната. Александров обясни, че по европейски регламент най-ефективен метод за борба с епидемии са мобилните инсинератори. След като от БАБХ вече многократно казаха, че трите мобилни съоръжения у нас нямат нужния капацитет и не разполагат с толкова много време, държавата може да потърси екарисажите като втори вариант. \"Дейността по загробването ще се заплати. Ако някой е решил да обслужва икономически интереси и средствата да бъдат насочени към дадена компания, логично е да се прескочи екарисажът и да се отиде направо към загробването\", убеден е шефът на екарисажа. Екарисажите в Шумен и Варна имат общ капацитет от 180 тона мъртви животни за денонощие. Това означава, че всички засегнати от болестта 126 хил. животни, както твърди Танева, могат да бъдат унищожени за 24 часа. Той намира за логични опасенията на ветеринари, че има вероятност да изтече зараза, докато животните се превозват до съоръжението за изгаряне, но уверява, че разполагат с херметизирани транспортни средства. \"Това не е първото заболяване в България, имало е много по-сериозни - като антракс, който е опасен и за хората. Не сме допускали досега подобна зараза\", обясни той. Александров каза, че БАБХ все още дължи на екарисажа в Шумен 8 млн. лв. В своя полза съоръжението има шест спечелени съдебни дела.", "date": "2019.08.02", "title": "Екарисажът в Шумен отваря врати, предлага помощ за чумата"}
{"url": "https://duma.bg/nov-evrorezil-za-levski-n197128", "text": "Левски се орезили отново на европейската сцена. В реванш от втория кръг на Лига Европа \"сините\" паднаха от АЕК Ларнака и с 0:4. Така столичани се сбогуваха с турнира с общ резултат 0:7. Пред празните трибуни на \"Герена\" головете вкара македонецът Иван Тричковски (8-д, 29, 75 и 82). Това е най-сериозното поражение в два мача за „сините” в цялата им история. През 2009 година Левски допусна загуба с 0:4  на „Герена” от италианския Лацио, като това до момента бе антирекордът за тима от „Георги Аспарухов”. Срещата на стадион „Герена\" започна  по изключително неприятен начин за „сините”. Секунди след първия съдийски сигнал Хали Тиам получи нелепа контузия при опит да подаде топката към свой съотборник в предни позиции. Халфът се строполи на терена и в следващите няколко трябваше да получи лекарска помощ. Тиам обаче така и не успя да превъзмогне болката и трябваше да отстъпи мястото си на Илия Юруков. Въпреки така стеклите се обстоятелства, футболистите на Петър Хубчев се втурнаха в атаки, но предимно ялови. Невзрачен дебют направи Найджъл Роберта, а в центъра на терена липсваше продаденият в сряда Давиде Мариани.  Левски продължава само на родна сцена, като този път отпадна от Лига Европа във втория кръг, а не в първия, както преди година. „Не, трудно е за позитиви да се говори при този резултат. Видяхме и такива, да, но най-хубавото беше, че в този турнир свърши наказанието на отбора да играе без публика. Много са грешките, които видях – и технически, и тактически. Не е редно сега да ги коментирам. Найджъл Роберта? Не ми се видя много добре, знам какво може. От друга страна, трябва да го оправдая, че има една тренировка с отбора. Колкото до пропуска, ние така си представяхме нещата - да вкараме бърз гол. Много бързо обаче угасна тази възможност. Не знам колко време ще отсъства Хали Тиам. Докторът каза, че не е лека контузия. След като отбелязаха първия гол, беше повече от ясно, че много трудно ще постигнем нещо. Аз не бих искал се концентрираме върху един футболист. Ще се опитаме така да направим, че отсъствието на един или двама да не влияе. По същия начин трябва да действаме и с Тиам. Толкова деца, даже и повече, трябва да има по всички мачове в България. Колкото повече деца идват на стадиона, толкова по-добре за този спорт. Мен сега ме интересува мачът (срещу Царско село – б.р.), който е след три дни”, каза Хубчев.", "date": "2019.08.02", "title": "Нов еврорезил за Левски"}
{"url": "https://duma.bg/kmetove-v-pazardzhishko-nyama-da-ubivame-domashnite-praseta-n197073", "text": "Кметове на села в област Пазарджик излязоха с обща декларация, в която заявиха, че няма да допуснат принудително умъртвяване на домашните прасета. Недоволството им е заради решението на епизоотична комисия в областния град, което предвижда собствениците на домашни прасета доброволно да ги заколят до 2 август. Това се отнася за 20-километровите санитарни зони около 5-те индустриални свинекомплекса на територията на областта. В зоната попадат всичките 31 села на община Пазарджик и още 44 населени места в други общини на областта. Кметовете обаче заявяват, че след 2 август няма да допуснат в селата си екипите за принудително ликвидиране на прасетата, каза кметът на село Юнаците Стоян Кузев. \"Тази мярка е много прибързана. Нямаме огнище на зараза и сме против унищожаването на прасетата от \"задния двор\". Не трябва да избързваме, не трябва да унищожаваме тези животни, които са здрави. Това е нашето категорично мнение. 31 кметове сме единодушни, заедно с кмета на община Пазарджик. Правим подписка от жителите на всички села, ние се подписахме, на 2 август имаме митинг, голям общински митинг от 5 часа, за да изкажем нашето несъгласие с тази прибързана мярка\", заяви Кузев пред БНР. \"Ситуацията в момента е изключително сложна, няма регистриран случай на заболяло животно в областта, но мълниеносното й развитие в Северна България води до извода, че е само въпрос на време африканската чума да нахлуе и на наша територия\", мотивира решението си областната епизоотична комисия на Пазарджик. Само в шест области на страната няма необходимост от превантивни мерки срещу разпространението на заразата, каза вчера пред БТВ министърът на земеделието Десислава Танева. Според нея държавата не се е провалила в превантивните мерки срещу разпространението на заболяването и уточни, че към момента има регистрирани 28 огнища на заразата. Танева обаче призна, че в определени области е можело да се положат повече усилия и да се наблегне на обучение на населението относно болестта. Тя каза, че ситуацията е тежка за стопаните, които отглеждат животните в тип \"заден двор\", но мярката за доброволно умъртвяване на прасета е положителна, защото стопаните няма да загубят месото. По думите й 6 месеца след края на заразата хората ще имат възможност отново да отглеждат свине. Междувременно и Гърция забрани вноса на свинско месо от България.", "date": "2019.08.02", "title": "Кметове в Пазарджишко:   Няма да убиваме домашните прасета"}
{"url": "https://duma.bg/izchistena-savest-n197081", "text": "Най-сетне загряхме за какво \"чистене\" и \"справедливост\" говори от месеци насам държавният бос Борисов. С такива обещания към народа автократът успя да избегне фиаското на евровота. Със същата успешна за нашите географски ширини популистка риторика Андрешко от Банкя разчита да спечели и местния. Въпреки безкрайните щети и гафове от просташкото му и крадливо управление - с всичките му там \"суджуци\" на партийния елит, ВИП апартаментите с частни асансьори и незаконни тераси със сауни и барбекюта, богаташките имения, маскирани като къщи за гости, издигнати с европари, мрежата шурбаджанашки назначения на гербаджии \"ала кумгейт\"...  Напук на всичко Борисов се кани пак да печели изборите за кмет и общинари, за да оцелее \"октоподът\" ГЕРБ. Защото, изтъркан или не, вечният номер на Диктатора от Банкя пак ще мине - с поредните му обещания, изказани с блага усмивка, фалшив патос, простодушно и простовато. Които винаги хващат дикиш, защото сме народ от балами! Затова ще повтаряме, докато и глухите в България ни чуят, че Борисов винаги залага на печелившата карта да говори всичко онова, което изстрадалият и беден народ иска да чуе. А после никога не изпълнява, разчитайки на националната амнезия. Море от \"шарани\" се хвана и на обещанието на Борисов, че ще \"чисти\" партията си. Всичко се оказа словесен каламбур. Не ставало дума за \"прочистване на ГЕРБ от самозабравилите се\", както ни внушаваше, а за \"очистване\" на имиджа на партията след всичките скандали. Самодържецът подходи като истински стратег. След всеки скандал отстраняваше набедения, за да се дистанцира, да си вдигне личния рейтинг и да излезе чист като сълза. Следваха жалбите Му за тежката \"царска корона\", която го лишавала от приятели. Така \"с мъка\" се раздели с плеяда знакови гербаджии - дясната му ръка и ортак в партията Цветан Цветанов, скъпата му \"Майка на нацията\" Цецка Цачева, \"момчето чудо\" от Хасково Делян Добрев, \"безкористния\" борец срещу корупцията Пламен Георгиев и нагушилите се с имоти зам.-министри. \"Очисти\" от тях и чрез тях.  Като един истински властелин в държава, която е демократична и парламентарна република само на хартия, Борисов нареди на прокуратурата проверки по медийни публикации на \"сгазилите лука\" гербаджии. Цацаров пък нареди данъчни проверки, проточили се с месеци... Чааак до дългата лятна ваканция, в която всичко в държавата замира и настъпва масова амнезия. Очаквано проверките оневиниха оядените гербаджии. Без изключение! Законни и платени с кредити или чрез покупко-продажба на имоти, излязоха всички апартаменти и къщи на властта. Без изключение! Така освен депутат, министър и скулптор Веждито излезе и талантлив брокер. Пламен Георгиев пак си се кисне в джакузито на не/законната тераса, но с \"прочистена съвест\" и като бъдещ спецпрокурор. Цецо и Цецка са щастливи пенсионери в лъскавите апартаменти и си харчат пачките от лобидейност, като например за \"златни\" небостъргачи. Нищо ново за кокошкарска и неправова държава е и изводът на данъчните за 21-годишния Сарафов-младши, че имотите му за над половин милион са законни и нямат нищо общо с баща му, чиято работа е да преследва престъпниците. Хепиенд за Борисов! Всички с изчистено име и съвест. И докато преялите с власт престъпници спазариха свободата си срещу мълчание, създадената от Цацаров и Борисов държавна репресивна машина намери Враг №1 в лицето на IT специалисти, обвинени в кибертероризъм. Конспиративната теория за пръскачките край парламента не е смешна. Страшна е. Гешев идва и терорът тепърва започва. ", "date": "2019.08.02", "title": "Изчистена съвест"}
{"url": "https://duma.bg/tehnicheski-problem-sprya-vi-blok-na-kozloduy-n197071", "text": "Шести блок на АЕЦ \"Козлодуй\" бе спрян вчера предиобед заради изключване на две от главните циркулационни помпи, съобщиха от централата. Това е второто спиране на реактора заради технически проблем в рамките на 30 дни. На 3 юли блокът бе извън строя за четири часа заради сработила електрическа защита заради проблем в генератора, който е извън радиоактивната зона на реактора.В 10,24 часа мощността на блока е била намалена до 300 мегавата.  Екипът на централата вече е сменил платка на двете циркулационни помпи, те могат отново да работят и се прави анализ на точната причина, довела до изключването на съоръженията, обясни зам. изпълнителният директор на ядрената централа Александър Николов. Турбогенераторът на шести блок бе изключен от електроенергийната система на страната и присъединен отново три часа след спирането. Радиационната обстановка е нормална. За спирането на блока са уведомени Агенцията за ядрено регулиране и Централно диспечерско управление на \"Електроенергийния системен оператор\", обявиха от АЕЦ \"Козлодуй\". Пети блок на атомната централа работи с пълно натоварване на мощността.", "date": "2019.08.02", "title": "Технически проблем спря VI блок на \"Козлодуй\" "}
{"url": "https://duma.bg/sasht-sas-sanktsii-sreshtu-diplomat-%E2%84%961-na-iran-n197078", "text": "САЩ въведоха санкции срещу иранския външен министър Мохамед Зариф, съобщиха медиите. Мярката е предприета, защото \"Зариф представлява лицето на иранския режим пред международната общност и оглавява разпространението на пропагандата и дезинформацията в подкрепа на ядрената програма на Техеран, на създаването на балистични ракети и терористични мрежи\", поясни представителката в телефонен брифинг с журналисти. Мярката означава, че се замразяват активите в САЩ на санкционираните лица и се забранява на американските компании или граждани да правят бизнес с тях.  Самият Зариф заяви, че \"няма собственост или каквито и да е интереси извън пределите на Иран\", затова санкциите на САЩ няма да повлияят нито на него, нито на семейството му. По думите му причината за ограниченията е, че САЩ го разглеждат като \"главния представител на Иран в целия свят\". \"Въвеждането на санкции срещу нашия външен министър е пример на детинщина. Това илюстрира слабите позиции на Вашингтон в противостоенето с Иран\", заяви президентът Хасан Роухани, цитиран от агенция \"Мехр\". Според държавния глава невъзможно е едновременно да заявяваш за стремеж към диалог и да налагаш санкции срещу чиновници на такова равнище\". По  думите на Роухани, ако \"американците искат диалог, трябва да разбират, че той ще се осъществява чрез министерството на външните работи и неговия ръководител\". \"Американците дълбоко се боят от логиката на доктор Зариф и от неговия талант да води преговори\", бе коментарът на говорителя на иранското външно министерство Абас Мусави.   Мярката срещу Зариф е продължение на президентския указ от 24 юни за затягане на санкциите срещу Иран. В списъка вече фигурират аятолах Али Хаменей и 8 висши военноначалници.  Междувременно държавният секретар на САЩ Майкъл Помпео удължи действието на вече въведените ограничения върху ядрената програма на Иран. Предвиждат се мерки за засилен надзор върху гражданската ядрена програма на страната и ограничаване на производството на оръжеен уран.  Президентският помощник по националната сигурност Джон Болтън заяви, че изключения от санкциите и ограниченията се правят за АЕЦ \"Бушер\" и ядрените центрове в Арак и Фордо. Изключенията за тях ще бъдат продължени с 90 дни, макар че тези обекти ще бъдат наблюдавани. Германия няма да участва в предложената от САЩ коалиция за охрана на корабоплаването в Ормузкия пролив, обяви външният й министър Хайко Маас. ", "date": "2019.08.02", "title": "САЩ със санкции срещу   дипломат №1 на Иран"}
{"url": "https://duma.bg/gerb-skochiha-sreshtu-sluzheben-shef-v-ruse-n197060", "text": "ГЕРБ в Русе излязоха в специална позиция, с която се гневят на партийното ръководство срещу кандидатура за кмет на Русе, която не е съгласувана с местната организация. Гневът им е провокиран, защото Изпълнителната комисия на партията обяви Росен Даскалов за общински ръководител на формацията. Гербаджиите пишат протестно писмо до Бойко Борисов и комисията, като се разграничават от публикация, качена на официалната фейсбук страница на русенския ГЕРБ. Решението е нелегитимно, тъй като никога не е било подлагано на обсъждане и не е съгласувано с общинското ръководство на партията, оплакват се те. В позицията се посочва, че Даскалов е напълно непознат като член и активист в общинската структура на ГЕРБ, няма принос към организационния живот на партията и не се ползва с подкрепата на местния актив. Междувременно станаха ясни поредните номинации за кметове от БСП. Младият учител Станислав Стоенчев е номинацията на БСП в Сопот. Основен негов приоритет ще е прозрачното и ефективно местно самоуправление. Той ще заложи на качествено образование и запазване на културните традиции в общината. Стоенчев предвижда ремонт на културните институции, развитие на туризма и изграждане на велоалеи до туристическите атракции. Марко Димитров е кандидатът за кмет на село Анево. Лидерът на БСП в пловдивския район \"Южен\" доц. Ангел Иванов влиза в надпреварата за кмет. Той има опит в местната власт и е зам.-председател на Общинския съвет. На конферецията бяха \"картографирани\" проблемите на район \"Южен\" и бе приет план за тяхното отстраняване с конкретни срокове. 37-годишният д-р Асен Баташки е изборът на социалистите в район \"Северен\". \"Имаме управленска програма и план за решаване на проблемите, остава да убедим хората, че нашите предложения са реални и възможни, както и че притежаваме управленска воля!\" - изтъкна младият хирург.", "date": "2019.08.02", "title": "ГЕРБ скочиха срещу \"служебен\" шеф в Русе "}
{"url": "https://duma.bg/proverki-izpraha-i-imotite-na-sina-na-borislav-sarafov-n197059", "text": "Данъчна проверка изкара чисти внушителните доходи на 21-годишния Боби Сарафов - син на директора на Националната следствена служба и зам. главен прокурор Борислав Сарафов. Младежът учи и живее в Лондон и не работи, но се оказа собственик на луксозни имоти в столичния кв. \"Бояна\" - апартамент, ателие и гараж на обща стойност 540 000 лв., придобити през 2018-2019 г. За лъскавите имоти на Сарафов-младши се разбра около \"Апартаментгейт\". Проверката, възложена през април на НАП в София, не е открила несъответствия между декларираните доходи и имущественото състояние на сина на шефа на НСС, съобщиха от прокуратурата.  ДУМА припомня, че преди ден парламентът набързо гласува оставката на шефа на КПКОНПИ Пламен Георгиев. Отстраняването му съвпадна с приключването на проверка, която не откри нередности при луксозните му апартаменти и прословутата недекларирана тераса. \"Не съм изненадан от оставката на шефа на КПКОНПИ Пламен Георгиев. Той искаше да излезе от тази ситуация чист и свеж за следваща употреба\", коментира Костадин Паскалев, член на НС на БСП.   ", "date": "2019.08.02", "title": "Проверки \"изпраха\" и имотите на сина на Борислав Сарафов"}
{"url": "https://duma.bg/ks-otkri-delo-za-partiynite-subsidii-n197061", "text": "Конституционният съд уважи искането на президента Румен Радев и образува дело за финансирането на партиите. Както ДУМА вече писа, държавният глава поиска КС да се произнесе по възможността юридически лица и еднолични търговци да субсидират политическите формации след орязването на държавните субсидии. Съдът ще провери за противоконституционност и чл.168, ал.1, т.2 в частта \"които имат просрочени публични задължения и/или са регистрирани в юрисдикции с преференциален данъчен режим, и чл.169, ал.1 относно изразите \"или юридическо\" и \"или едноличен търговец\" от Изборния кодекс. Докладчик по делото е съдия Георги Ангелов.", "date": "2019.08.02", "title": "КС откри дело за партийните субсидии"}
{"url": "https://duma.bg/sadat-prizna-lobistkata-popravka-arteks-n197058", "text": "Административният съд в София отмени заповедта за спиране на строежа \"Златен век\" на фирма \"Артекс\" в кв. \"Лозенец\". Решението е взето от тричленен състав и не е окончателно. Небостъргачът беше спрян от Дирекцията за национален строителен контрол в началото на април след разпореждане на премиера Бойко Борисов. Ведомството установи несъответствие между строежа и книжата за него. Съдът признава за нарушенията, но смята спирането на целия проект за прекалено тежко наказание. Съдът се произнася и по спорната валидност на разрешението за строеж на сградата. Според съдия Мария Ситнилска то се ползва от изменение в Закона за устройство на територията от 2017 г., станало известно като поправката \"Артекс\". Така документът е валиден, без да е нужно да се презаверя, поне до 2022 г. За поправката се разшумя покрай скандала \"Апартаментгейт\". Законовото изменение е прокарано от ГЕРБ, а едни от най-знаковите им функционери като Цветан Цветанов, Цецка Цачева и Вежди Рашидов се оказаха с евтини апартаменти от \"Артекс\". ГЕРБ отрекоха да са приемали закон, който облагодетелства фирми с нарушения.  Инициативният комитет, който се обяви срещу строежа на \"Златен век\", подновява протестите. \"Съдът съзнателно или не осребрява \"Апартаментгейт\". Ние сме обнадеждени, че това е само на първа инстанция\", коментира Никола Вапцаров от комитета.  Строителната компания твърди, че от спирането на строителството е загубила 1,8 млн. лв., без да се смятат пропуснатите ползи от непродадени имоти и неустойките към клиенти.", "date": "2019.08.02", "title": "Съдът призна лобистката поправка \"Артекс\""}
{"url": "https://duma.bg/badeshteto-na-mladite-obsazhdat-v-albena-sotsialisti-ot-tsyala-evropa-n197063", "text": "Бъдещето на младите хора в Европа, възможностите за тяхната реализация и плановете им за подобряване стандарта на живот са сред основните теми, които през следващите няколко дни ще обсъждат млади социалисти от цяла Европа. Както ДУМА вече писа, българският курорт \"Албена\" е тазгодишният домакин на традиционния лагер на Младите европейски социалисти (ЙЕС). Повече от 600 младежи пристигнаха за събитието, част от което са и редица тематични дискусии за мястото на левицата и младите при определянето на бъдещия път на ЕС. 30 организации от 25 страни са изпратили свои представители. Форумът бе открит от председателя на ПЕС Сергей Станишев. \"Преди година политолози, медии, анализатори пророкуваха срив и политическа смърт за социалдемокрацията. Вещаеха, че ще бъдем трета или четвърта сила със стотина депутати на европейските избори. Опровергаването на тези прогнози и постигането на 154 евродепутати не е чудо, а е резултат от последователна и добре премерена политическа линия\", заяви той. \"Всички сме патриоти на своите отечества, но голяма и радикална промяна за Европа можем да постигнем само заедно. Националистическата карта, която десницата разиграва в много страни, обективно обслужва статуквото. През следващите месеци и години БСП ще има нужда от солидарността на социалистите от Европа в битките си с ГЕРБ на местно и национално ниво\", отбеляза Станишев. Председателката на ПЕС-жени Зита Гурмай също уважи откриването. Зам.-председателят на БСП Деница Златева припомни, че половината от народните представители на левицата са млади, а от петимата леви евродепутати двама са под 40 г. \"В миналото казвахме, че бъдещето принадлежи на младите, и като бивш младежки активист, който винаги е давал шанс на млади хора да се развиват, смея да твърдя, че и настоящето им принадлежи, и трябва да се борите за него. Трябва да отстоявате да сте част от процеса на вземане на решения на всички нива - в политическите партии, в държавната сфера и в неправителствения сектор. Най-важното е да сте вдъхновение за други млади хора да са активни в политическия живот\", заяви Златева. Гордост от домакинството изрази и лидерът на Младежкото обединение в БСП Николай Бериевски. Според него подобни събития са възможност за обмяна на опит, идеи и добри практики. Като млади хора ние имаме енергията и визията за света, в който искаме да живеем, категоричен бе той. Като проблеми, чието решение трябва да се търси, социалистът посочи демографската криза, ниското заплащане, недостатъците в сферите на здравеопазването и образованието. Поздравление към участниците направи и младата евродепутатка от БСП Цветелина Пекова.", "date": "2019.08.02", "title": "Бъдещето на младите обсъждат в Албена социалисти от цяла Европа"}
{"url": "https://duma.bg/prokuraturata-osvetli-lichnite-danni-na-2099-sledovateli-i-prokurori-n197064", "text": "В усърдието си да изкара обвиняемите от \"ТАД груп\" виновни в подривна дейност срещу държавата Специализираната прокуратура допусна гигантски гаф, като публикува ЕГН-тата на премиера Бойко Борисов, главния прокурор Сотир Цацаров, депутата от ДПС Делян Пеевски и на 2099 следователи и прокурори. Разпространявайки в мрежата 13 файла с доказателства от специални разузнавателни средства срещу разследваната фирма, обвинението реши да докаже тезата си, че хакерската атака в НАП е извършена от \"ТАД груп\".   Снимката с ЕГН-тата на Борисов, Цацаров и Пеевски беше разпратена с още 12 файла с доказателства, плюс снимков материал до десетки медии с твърдението, че от файловете са заличени всички лични данни, факти и обстоятелства, които според държавното обвинение биха навредили интересите на трети страни, както и нецензурни думи и изрази. Снимки от самата разработка бяха разпространени едно към едно и от медиите, свързани с Пеевски, като оставиха личните данни на тримата, без да се съобразят с изискванията на закона. ЕГН-тата на Борисов, Цацаров и Пеевски бяха налични в интернет в продължение на часове, докато прокуратурата се сети да ги изтрие от файла. В нарушение на НПК разследващите за първи път официално разкриват огромна част от доказателствата, събрани в досъдебното производство срещу \"ТАД груп\". Тези факти трябва да фигурират единствено в папките на делото, но в опита си прокуратурата да замаже скандала от предния ден с изявлението на шефката на звеното по \"Антитероризъм\" Евгения Станкова с конспиративната й теория за пръскачките от ведомството погазиха законите, разпространявайки секретни данни. Припомняме, че наблюдаващата прокурорка по делото обвини в сряда \"ТАД груп\", че са хакнали пръскачките около парламента, и така щели да разрушат политическата система. От Народното събрание опровергаха Станкова, че поливните системи са на ръчно управление и не могат да се хакнат. Спецпрокуратурата издаде Европейска заповед за разследване на територията на Франция, за да привика за разпит главния редактор на сайта \"Биволъ\" Атанас Чобанов. Самият той обясни, че в момента е на почивка в друга страна в Европа и ще съдейства на френските власти, когато се свържат с него. Чобанов отрече обвинението на Станкова, че има връзка с \"ТАД груп\". От няколко дни прокуратурата се опитва да свърже разследващия сайт с компанията, чиито служители са заподозрени в хакването на НАП. Чобанов е категоричен, че не е чувал за тази фирма и не познава нито собственика й Иван Тодоров, нито служителя й Кристиян Бойков, обвинен, че е хакнал данните на НАП.", "date": "2019.08.02", "title": "Прокуратурата осветли личните данни   на 2099 следователи и прокурори"}
{"url": "https://duma.bg/bsp-ima-213-vaprosa-samo-v-sedmata-sesiya-na-ns-n197062", "text": "За поредна сесия народните представители от \"БСП за България\" са задали най-много въпроси към властта, сочи статистиката на НС. 213 въпроса и 31 са питанията от социалистите. ГЕРБ са имали 31 въпроса и едно питане, от ДПС - 15 въпроса. Патриотите са задали 14 въпроса, а от партия \"Воля\" - 1 въпрос. Най-активен в контрола е бил Георги Гьоков с 30. Валентина Найденова е с 20, Георги Стоилов - с 13, Дора Янкова - 11. Джевдет Чакъров от ДПС и депутатите от БСП Антон Кутев, Кристина Сидорова и Любомир Бонев имат по 10. За първите седем месеца на 2019 г. в парламента са приети 84 закона, 125 решения и едно обръщение към българския народ. От 7 май до 31 юли в НС са внесени 57 законопроекта, като 26 от тях са на народни представители. 64 от 73 проекта за решения също идват от депутати.  На най-много въпроси и питания е отговорила министърът на регионалното развитие и благоустройството Петя Аврамова - 45, следва здравният министър Кирил Ананиев - 34. 20 пъти пред депутатите се е обяснявала Десислава Танева от МЗХГ, а Младен Маринов от МВР и Бисер Петков от МТСП - по 15.", "date": "2019.08.02", "title": " БСП има 213 въпроса само в седмата сесия на НС"}
{"url": "https://duma.bg/bankite-s-blizo-1-mlrd-lv-pechalba-za-polovin-godina-n197067", "text": "918 млн. лв. е печалбата на банките за полугодието, което  е със 117 млн. лв. повече в сравнение със същия период на миналата година, сочат данните на БНБ. Активите, които управлява банковата система към края на юни, са за 108,6 млрд. лв., като само през второто тримесечие те са се увеличили с 332 млн. лв. Кредитирането запазва високите си темпове на растеж и през тази година. Брутният кредитен портфейл на трезорите се е увеличил с 1,4 млрд. лв. до 63,1 млрд. лв. Най-бързо в сравнение с останалите сектори растат заемите за домакинствата, които са с 568 млн. лв. повече в сравнение с миналата година. Необслужваните кредити пък продължават да се свиват, показват още данните на централната банка. В края на юни брутният им размер е 6,48 млрд. лв., а нетният - 3,19 млрд. лв. срещу съответно 6,71 и 3,28 млрд. лв. към края на март тази година.", "date": "2019.08.02", "title": "Банките с близо 1 млрд. лв. печалба за половин година"}
{"url": "https://duma.bg/bogatite-balgari-poluchavat-pochti-8-pati-poveche-ot-bednite-n197066", "text": "Най-богатите 20% от населението получават средно 7,7 пъти повече от същия процент най-бедни. В ЕС тази разлика е 5 пъти. За 10 години тази разлика в страните от ЕС остава 4,7-5 пъти, но у нас през 2017 г. е стигнала 8,2 пъти, след което леко намалява, сочат данни на КНСБ. С доход до 348 лв. на човек преживяват 30,3% от българските домакинства, т.е. около 2185 млн. души, обявиха от КНСБ. В изминалото тримесечие парите, необходими за сносен живот на човек, са 612 лв. Това са парите за храна, поддръжка на жилище, здраве, образование, транспорт, почивка. За четиричленно семейство с двама възрастни и две деца са необходими 2448 лв., сочат данните на Института за социални и синдикални изследвания към синдиката. Сумата е с около 6 лв. повече от първото тримесечие на годината и с около 87 лв. от същия период на 2018 г., обясни Виолета Димитрова от института. 41% от домакинствата имат доход над 348 лв. на човек - колкото е линията на бедност. В близо 29% от домакинствата доходът е над 612 лв. на човек. С увеличението на минималната заплата пада и броят на най-бедните. Въпреки това нивото на бедност остава високо, коментират от синдиката. Според КНСБ причината е в липсата на справедлива данъчна система, която да освобождава финансов ресурс за нискодоходните групи. Много е голям броят на пенсионерите (1 322 300 души), чиито пенсии нарастват с много по-слаби темпове, отколкото заплатите. От всички наети у нас 1 971 000 души имат осигурителен доход, по-нисък от необходимия за покриване на издръжката на живот. Големи са и разликите в заплатите в различните райони на страната. С над 30% е по-ниска във Видин и Благоевград средната нетна заплата, отколкото в София. В столицата работи 1/3 от работната сила на страната, издръжката на четиричленно семейство е 3233 лв., а на човек - 808 лв. Новите цени на електро- и топлоенергията от 1 юли поставят нови предизвикателства пред бедните домакинства, коментират от синдиката. Припомняме, че парното се увеличи с около 3,5%, а токът - с около 2,9%. От КНСБ отново поискаха държавата да отпусне целева помощ за вода за най-бедните домакинства.  ", "date": "2019.08.02", "title": "Богатите българи получават почти 8 пъти повече от бедните"}
{"url": "https://duma.bg/ochakvat-325-mlrd-lv-izlishak-kam-yuli-n197069", "text": "Очаква се в края на юли бюджетният излишък да достигне близо 3,25 млрд. лв. Основните фактори за формирането на прогнозираното превишение на приходите над разходите за първите седем месеца на годината са, от една страна, положителното развитие при приходите, а от друга - относително ниското изпълнение на разходите в резултат на концентриране на голяма част от инвестиционните и други разходи в третото и четвъртото тримесечие на 2019 г., отбелязва финансовото министерство. Очаква се приходите и помощите по консолидираната фискална програма към юли тази година да бъдат в размер на 25,9427 млрд. лв., което е 59,2% от годишния разчет, и спрямо същия период на миналата година отчитат ръст с 3,3952 млрд. лв. благодарение на ръст както при данъчните и неданъчните приходи, така и при постъпленията в частта на помощите и даренията, където постъпват основно грантовете по програмите и фондовете на ЕС. На база на изготвените оценки данъчните приходи отчитат ръст в размер на 1,7557 млрд. лв., неданъчните - 1,0688 млрд. лв., а приходите от помощи и дарения - 570,7 млн. лв. Частта от вноската на Република България в бюджета на ЕС, изплатена към 31 юли 2019 г., възлиза на 811,9 млн. лв., което е в съответствие с действащото към момента законодателство в областта на собствените ресурси на ЕС.", "date": "2019.08.02", "title": "Очакват 3,25 млрд. лв. излишък към юли"}
{"url": "https://duma.bg/beh-plati-52-mlnlv-lihva-po-vtoriya-obligatsionen-zaem-n197070", "text": "Държавният \"Български енергиен холдинг\" (БЕХ) е извършил в вчера трето плащане на лихва по втората си емисия еврооблигации от 2 август 2016 г., съобщиха от компанията. Тя беше листвана на Ирландската фондова борса - с номинал 550 милиона евро, годишен лихвен процент в размер на 4,875% и падеж на 2 август 2021 г. Направеното сега плащане е за 52,441 млн. лв. След срещи с инвеститори във Лондон, Париж, Мюнхен, Франкфурт, Милано, Цюрих и Виена и засилен инвеститорски интерес тази емисия беше презаписана в размер на над 2 милиарда евро. БЕХ има още една облигационна емисия, регистрирана също на Ирландската фондова борса в края на юни 2018 г. Тя беше за 400 милиона евро, но холдингът записа две увеличения на размера на заема за общо 200 млн. евро и така набраната сума достигна 600 млн. евро. Парите бяха използвани за погасяването през месец ноември 2018 г. на първа облигационна емисия на БЕХ за 500 млн. евро, както и за общи корпоративни цели.", "date": "2019.08.02", "title": "БЕХ плати 52 млн.лв. лихва по втория облигационен заем"}
{"url": "https://duma.bg/veselin-penchev-gerb-ne-reshiha-nito-edin-problem-v-shumen-n197084", "text": "- Много често ми задават този въпрос. Към политиката съм проявявал интерес още от много млад, тъй като и времената тогава бяха особени. Спомням си тежка, сложна и динамична политическа обстановка в годините след промените. Тогава виждах как хората чакаха с интерес и нетърпение поредното изявление пред малките екрани на някои от висшите политици и държавници, за да знаят какво ги чака утре. Така разбрах, че човек трябва да се интересува от политика, защото от това зависи битието му.  Винаги съм бил от хората, които са изразявали и защитавали позиция. Като ученик членувах в училищния парламент, достигнах до длъжността зам.-председател на Градския ученически парламент в Шумен. Вероятно това е формирало у мен решението да членувам в партия.  Избрах да стана член на БСП, защото винаги съм смятал, че управляващите трябва да се грижат за всеки един човек, а не за богатите. От моя гледна точка това означава, че държавата трябва да осигури доходи и добър стандарт на живот за всички, които работят, трябва да помага и да осигурява достоен живот на хората в неравностойно положение, да се грижи за пенсионерите, които през целия си жизнен път с труда си са допринесли за развитието на държавата. Иначе казано, да се бори с несправедливостите. Убеден съм, че БСП е партията, която може да даде на българите всичко това.  - Факт е, че заварих шуменската партийна организация в състояние на остри конфликти и непреодолими междуличностни отношения. До тях се е стигнало след някои лоши кадрови решения, от свръхегото на определени личности в партията. Освен това имаше и силно униние в организацията след отказа на кандидата за кмет Красимир Костов дни преди началото на кампанията, което доведе до \"служебна\" победа за партия ГЕРБ и загуба на извоювани позиции.  На практика кадрите на БСП бяха оставени на произвола на съдбата от тогавашния кмет, а след загубата на изборите логично голяма част от тях се отдалечиха от партията. В този момент бе изключително трудно партийната организация да се консолидира. Не крия, че след като дезертира от участие в избори, бившият кмет от БСП продължи да разделя хората в партията на такива, които го подкрепят и на врагове. Каква подкрепа можеш да търсиш, при положение че си предал доверието на всички социалисти, не ми е ясно.  Въпреки това успяхме да сформираме здраво ядро, което изнесе 3 изборни кампании за изминалите три години, а резултатите показаха, че сме се справили добре. Сега на партийната организация предстои участието в най-сложните и важни местни избори. Надявам се, че всички заедно ще положим усилия и ще осъзнаем отговорността в поведението си, от което ще зависят резултатите ни. Защото шансовете на БСП в Шумен да спечели кметското място изглеждат големи, а от своя страна и очакванията на гражданите към нас в тази връзка също са високи и ние нямаме право да ги разочароваме, заровени във вътрешнопартийни борби. - За 4 години ГЕРБ не успяха да решат сериозните проблеми, но за сметка на това се справиха добре със създаването на нови. Примери за това не липсват. В рамките на този мандат гражданите на Шумен станаха свидетели на драстично занижаване на качеството и честотата на услугите по сметосъбиране и сметоизвозване, почистване и миене на града, поддържане на тревните площи и много други. Основният проблем обаче - с качеството на питейната вода, не беше решен. През 2014 г. правителството с мандат на БСП отпусна 3,5 млн. лв. за изграждането на пречиствателна станция за питейни води. Впоследствие служебното правителство на президента Росен Плевнелиев отне парите от Шумен и ги прати по друго направление. От своя страна партия ГЕРБ в лицето на управлението на кмета на Шумен стана съучастник в увеличението на цената на водата в Шуменско. Сега ние пием най-скъпата вода в страната за 3,40 лв. за куб. м. Без това решение на Общинския съвет цената на услугата в цялата област нямаше как да бъде повишена, защото община Шумен има спираща квота в областната асоциация по ВиК в Шумен.  - Местната власт е важна и необходима крачка към спечелване на парламентарни избори. По традиция БСП след спад в подкрепата си винаги е възстановявала първо позициите си в местната власт. Трябва да спечелим тези избори, защото гражданите видяха недъзите на управлението на ГЕРБ по места, което в повечето случаи е не \"за\", а против интересите на хората. Бих казал, че по отношение на много от действията на местната власт се видя как не трябва да се прави. Ето защо задачата пред нас е доста отговорна и очакванията са големи, а когато са такива, те трудно се оправдават.  - В тази кампания трябва да заложим едновременно на хора с достатъчно опит и капацитет, но и на личности, които не носят негативи от близкото и далечно минало. В годините назад има насадено мислене, че за да бъде издигнат един кандидат за публична длъжност, той трябва да е достатъчно опитен, зрял и обръгнал в партийния живот и в политиката. Президентската кампания обаче показа, че това не е задължително. Напротив, тя показа, че обществото очаква от партиите да предлагат хора, които са отлично подготвени професионално, достатъчно ерудирани и солидни като знания и не е задължително да имат дълга партийна биография. С една дума, авторитети. На такива личности трябва да се заложи в тази кампания. Разбира се, в общините и селата, където имаме действащи кметове, тяхната дейност трябва да бъде оценена от партийната организация и в случай че оценката е положителна, да ги подкрепим и да ги издигнем за следващ мандат. Такива кметове трябва да бъдат високоценени и от партията ни, и от обществото, защото да си кмет на община или дори кметство от БСП при това управление на държавата, е подвиг. - В настоящия момент сме на етап изработване на предизборна платформа \"Визия за Шумен\", в която ще заложим нашите виждания по проблемите на общината и града. Ще заложим на решителна реорганизация на предоставяните от община Шумен услуги по сметопочистване и сметоизвозване, метене и миене на улици, поддържане на паркове и тревни площи, управление на общинските пазари. Ще предложим  решения на проблема с паркирането в града, уличното осветление, осветяването на пешеходни пътеки. Ще търсим решителна промяна за подкрепата на местната власт към спорта в града и силно развитие на туризма като една възможност за разрастване на икономиката.  Но може би най-важното, което трябва да кажем на шуменци, е, че ще заложим на правото им да участват в процесите на вземане на решения. Към днешна дата не само гражданите, но в определени случаи и общинските съветници като техни представители сме изолирани от този процес. Ще дам само един пример - шуменци питат кой и защо реши да похарчи 500 000 лв. публични средства за облагородяване на пространството пред съдебната палата, което е малко над 1 дка площ, която сума е рекордна за такъв вид дейности? Ние, общинските съветници, казваме - не знаем, защото парите ги даде МС чрез целево финансиране. Кметът ще каже - правителството ги даде, мен не са ме питали за какво да се похарчат. Това обаче е порочно и тук е ролята и мястото на кмета на общината. Ако правителството \"раздава\" такива средства целево и води определени политики чрез тях, това е разбираемо - например да се строят училища, болници и др. Но да ремонтираш една градинка не може, не е и не трябва да бъде държавна политика.  Правилният подход в случая е следният: общината изготвя няколко проекта на етап идейни, които се предлагат за обсъждане на гражданите и Общинския съвет. Кметът на общината предлага на съветниците да вземат решение, с което да подкрепи един или няколко от тези проекти (за които няма възможност за финансиране от местния бюджет) при пълна прозрачност на процеса по вземане на решение, след което внася искане до МС за целево финансиране. В този случай в хода на обсъжданията вече ще са натрупани и съответните мотиви и тежестта на искането ще е вече значително по-голяма, защото зад идеята стоят гражданите и техните представители в лицето на общинските съветници. ", "date": "2019.08.02", "title": "Веселин ПЕНЧЕВ:    ГЕРБ не решиха нито един проблем в Шумен"}
{"url": "https://duma.bg/ludost-bez-kray-n197079", "text": "Новият британски премиер Борис Джонсън започва дръзко мандата си в опит да се спаси от проклятието \"Брекзит\", което вече коства кариерите на предишните двама титуляри на поста. Според Джонсън предпазният механизъм за ирландската граница, договорен с ЕС, трябва да отпадне. В същото време Джонсън обещава смело, че между двете части на Ирландия няма да има твърда граница.  Само че това е абсурдно, тъй като би означавало ЕС да отвори напълно границата си за държава, която не е част от съюза. Представете си например Турция да поиска свободен достъп по границата с България и Гърция! Е, точно това представляват предложенията на Лондон. Най-нормалното нещо на света е те да бъдат автоматично отхвърлени и точно това направи ирландският премиер Лео Варадкар по време на разговора си с Джонсън онзи ден. Позицията му се подкрепя и от всички други страни членки. Безумните игрички на Джонсън обаче могат да имат съвсем реални последици. Най-опасната от тях ще е край на трудно изкованото примирие в Северна Ирландия, но също и отцепването на Шотландия от кралството и безкрайни мъки от икономическо и всякакво друго естество за самата Англия. На всичко отгоре и от САЩ му размахаха пръст да спре с глупостите. Още отсега обаче Джонсън е приготвил оправдание - виновен е Брюксел, защото не искал да се съобрази с налудничавите желания на Лондон. Нищо ново - отвъд Ламанша са свикнали все някой друг да им е виновен. Я Брюксел, я Москва, я българите и румънците. Но колкото и странно да звучи, в този спор именно ЕС изглежда като нормалния в двойката. А за да постигнеш такъв резултат, се изисква почти шекспирово майсторство. За разлика от неговите пиеси обаче, по всичко изглежда, че този път шутът няма да е положителен герой и - колкото и да обвинява всички други, Лондон ще трябва да си сърба попарата. ", "date": "2019.08.02", "title": " Лудост без край"}
{"url": "https://duma.bg/zatyagat-barzite-krediti-zaradi-techa-v-nap-n197068", "text": "Заради изтичането на данни от НАП в момента текат обсъждания дали да не се предприеме затягане на някои режими, включително по отпускането на бързи кредити, каза днес във Варна вицепремиерът Томислав Дончев, който поздрави участниците в научна конференция, посветена на 140-ата годишнина на Военноморските сили. По думите му анализите на специалистите сочат, че хакването на данъчната агенция няма потенциал за създаване на кой знае какви проблеми, тъй като ЕГН-та допреди няколко години бяха общодостъпна информация. В комбинация с други лични данни обаче може да се стигне до неприятни ситуации, посочи Дончев.", "date": "2019.08.02", "title": "Затягат бързите кредити заради теча в НАП"}
{"url": "https://duma.bg/zabravete-za-reforma-v-gerb-n197083", "text": "Два месеца минаха от популисткото пред/следизборно обещание на премиера и лидер на ГЕРБ Бойко Борисов, че ще прочисти партията си от самозабравилите се и ще предприеме драстични реформи, за да спре тоталитарния процес на срастването й с държавата. Тази реформа няма да се случи. Партията няма да бъде отделена от изпълнителната и местната власт, както се зарече Борисов последно на националното събрание на ГЕРБ. Това стана пределно ясно, след като тази седмица Изпълнителната комисия на ГЕРБ - ръководният орган на партията, реши министърът на туризма Николина Ангелкова да стане и областен координатор за София област. Досега позицията заемаше депутатката Галя Георгиева, която вече е зам. областен управител на София област. \"Занапред обмислям как да разделя постовете - да не бъдат кмет и областен ръководител, министър и областен ръководител\", гласеше обещанието на премиера веднага след евровота в края на май. Борисов панически се хвърли да лъска имидж на всяка цена след щетите около \"Апартаментгейт\", довели до изхвърлянето на Втория в ГЕРБ Цветан Цветанов от всички ръководни постове. Очакваше се тези промени да бъдат записани в партийния устав на пословично краткия конгрес на ГЕРБ на 7 юли, приключил с две бързи гласувания без дебат и назидателна реч на лидера. Очевидно Борисов се е отказал от виждането си (ако изобщо е имал такова) да не се смесват държавни с партийни постове и който е кмет или министър, да не бъде и областен координатор. Ангелкова, която по всеобщо мнение - и на чужди, и на свои, и на експерти, е посредствена като човек и министър, продължава да стои непоклатимо на поста въпреки множеството обвинения на бившия й ресорен вицепремиер Валери Симеонов. Многократно лидерът на НФСБ, който вече е редови депутат, настояваше пред премиера да я уволни, защото се заигравала с мутренски групировки и им харизвала плажните концесии. По време на аферата с имотите на властта Симеонов извади и компромати със снимки за ВИП имоти и апартаменти на министърката, които обитава, но не вписва в имотните си декларации. Тя пък излезе със смешното оправдание, че въпросните имоти, които Симеонов й приписвал, не били нейни, а на родители или приятели, на които само гостувала, а семейното й жилище било платено от баща й. Но Борисов не каза и дума за Ангелкова и я остави в правителството, за разлика от други уволнени покрай \"Апартаментгейт\" министри, зам.-министри и областни управители. За капак накрая я повиши и по партийна линия въпреки множеството уличаващи факти срещу нея, въпреки потресаващата й некомпетентност, въпреки неизпълнения й ангажимент още от предния кабинет да направи поносими цените на плажовете. Вместо това на много места по морето шезлонгите и чадърите удариха космически цени - 80-100 лв. на ден. Единствената лобистка \"заслуга\" на Ангелкова към туристическия бранш бе прокараната законова забрана за палатки по все още дивите плажни ивици. Така министърката, в тандем с колегата си от МОСВ, удари по дивото къмпингуване, но двамата и целият кабинет останаха глухи и слепи за бетонирането на морските дюни. \"Работата в екип винаги дава резултати. Сигурна съм, че заедно ще продължим да развиваме София-област. Започвам срещи във всички населени места в областта\", коментира доволно Ангелкова след издигането й по партийна линия и както обикновено, не каза нищо смислено. Относно липсата й на качества по всичко личи, че именно това я прави идеална за Борисов за високия партиен пост, за който не са нужни нито мисъл, нито лично мнение, различно от това на лидера. Ангелкова не е изключение в ГЕРБ за съвместяване на висш държавен с партиен пост. Но тя е първата, назначена за координатор, след обявеното намерение на Борисов да не се съчетават постове. Регионалната министърка Петя Аврамова, издигната на поста през септември 2018 г., продължава да е и областен координатор на ГЕРБ за област Враца. Новата земеделска министърка Десислава Танева, която допреди три месеца оглавяваше ресорната комисия в парламента, от години е лидер на ГЕРБ в област Сливен. Бившият министър и настоящ зам.-министър на регионалното развитие Николай Нанков още е партиен координатор за област Ловеч. Кметът на Варна Иван Портних продължава да оглавява областната партийна структура. Същото се отнася и за кметовете на Перник и Пловдив - Вяра Церовска и Иван Тотев, които ръководят и областните структури на ГЕРБ. С друго свое решение ръководството на ГЕРБ утвърди за областен координатор на партията в Плевен Мирослав Петров. В четвъртък той беше представен пред тамошните партийни структури. Досега областен координатор на Плевен бе депутатът Владислав Николов. Тази рокада обаче беше очаквана, защото още след евроизборите премиерът се закани да \"чисти до корен\" организацията в Плевен. Закани се и на партийното ръководство в Добрич, но още не го е е сменил. \"Прочистването\" за Борисов няма нищо общо с налагане на нови морално-етични норми сред гербаджийския елит, както той се опитва да го представи. В речта си пред конгреса лидерът на ГЕРБ го каза директно - ще смени партийни ръководства навсякъде, където партията губи изборите и посочи Плевен и Добрич. Преди два месеца премиерът обяви, че иска в ГЕРБ да се създаде етична комисия, която да отговаря за морала на членовете и партийната дисциплина, да проверява и сигналите за корупция срещу самозабравили се гербаджии. Премиерът нареди на партийното ръководство да избере за целта най-високо моралните и етични членове на партията. Вътрешнопартийното \"ЧК\" трябваше да се създаде веднага след конгреса, но и неговата реализация се позабави.  На 17 юли Изпълнителната комисия обяви, че е определила тричленен състав на комисията. За председател е избран депутатът от ГЕРБ Валентин Радев - бивш вътрешен министър със спорен капацитет, отстранен от Борисов заради автобусната катастрофа край Своге. Членове на комисията пък са бившият екоминистър Ивелина Василева и доскорошният зам.-министър на вътрешните работи Красимир Ципов, който зае мястото в ПГ на ГЕРБ на починалата Снежана Дукова. За високите морално-етични качества на тримата не можем да гадаем. Но едно е сигурно - търсенето на моралните гербаджии се е проточило, докато бъдат проверени обстойно. Явно сред огромната членска маса на управляващата корпоративна партия е било трудно да се намерят трима ценни кадъра от елита на ГЕРБ, които да са с относително чисто досие и незабъркани с имотни афери.", "date": "2019.08.02", "title": "Забравете за реформа в ГЕРБ"}
{"url": "https://duma.bg/nesebar-char-romantika-gordo-minalo-n197085", "text": "При първа среща Несебър винаги се запомня: един скалист полуостров, приличащ повече на остров сред морето - дълъг едва 900 и широк само 300 мeтра. В него са струпани една до друга старинни едноетажни и двуетажни дървени къщи - с веранди и надвиснали над морето еркери, някои притиснати от останки на крепостни стени. Най-известни са къщата на капитан Павел, къщата на Чимбулев, Боготовата, Ламбриновата, Русиевата... Несебър се помни и с онези стари, така приказно нашарени черкви, кои повече, кои по-малко оцелели, наброявали през вековете над четиридесет. Романтиката се допълва от старото каменно стълбище към пристанището, където са навързани десетки лодки. А така също и от онзи, никъде невиждан тесен провлак, протегнал се на 300 м от брега, украсен от вечната стража на вятърната мелница. Много кораби са пристигали и заминавали от този полуостров, много племена и народи, владетели и метежници са спирали тук - прастара е историята на града. Основан е преди хилядолетия, в края на бронзовата епоха от траките, които го нарекли Месамбрия Понтика, преименуван през Средновековието на Месемврия и по-късно - Несебър. През VI в. пр. н.е. древните елини създават тук своя колония. Месемврия става самостоятелен град-държава. Изграждат масивна крепостна стена и нова водоснабдителна система, уреждат две удобни пристанища - северно и южно, където и до днес се намират множество останки от древни плавателни съдове. По-късно строят базилики, училища, секат собствени бронзови и сребърни монети, а поклонниците на изкуството днес, в празнични дни, изпълват градския амфитеатър. През 72 г. пр. н.е. градът е завзет от римляните. След това дошло византийското време за Несебър, докато през 812 г. пред стените му се възправя и влиза в града Хан Крум. Славяни и прабългари се заселват тук. През 917 г. цар Симеон, след победата си над византийците при Ахелой, го включва в границите на България.  Градът преминава няколко пъти от български във византийски ръце. Той играе важна роля по време на управлението на Цар Калоян, Иван Асен II и Константин Тих. В XIV в. под властта на Иван Александър преживява своя втори и най-голям разцвет, като царят богато дарява черквите в Несебър. Дните на величие са прекъснати от турското нашествие - идва период на разорение. След Освобождението намаляващото население се препитава с риболов и земеделие. Градът не се развива като морско летовище. Бежанците, заселени тук, създават цял нов квартал извън полуострова. По времето на социализма настъпва коренна промяна. Голям чар на града дават черквите, като повечето са строени в началото на второто хилядолетие - започва реставрацията им. Най-старата черква е базиликата на морския бряг, от която са останали само основите. Строена е през V-VI в. Тогава е издигната и Старата Митрополия, която се намира в центъра на града и е трикорабна базилика. Особено внимание заслужава черквата \"Св. Иван Кръстител\", кръстокуполна сграда от X-XI в. Запазени са и други черкви от Средновековието с богата архитектурна украса. Реставрацията обхваща целия градски архитектурен ансамбъл. Оформят се четири главни музейни експозиции. Археологическият музей представя богатата материална култура на Месамбрия, Месемврия, Несебър от античността, Средновековието и Възраждането. Уреден е през 1956 г. в черквата \"Св.Йоан Кръстител\".  Етнографският музей е настанен в къщата на видния по онова време жител на Несебър Москояни. Тя е типичен представител на несебърската жилищна архитектура. В нея е показано голямото изкуство на българката - подредени са много предмети от бита и традиционните носии. В музей е превърната православната черква \"Св.Стефан\", строена през XI в., с високохудожествени стенописи, запазени фрески от XVI в. и иконостас от XVII в. И черквата \"Св. Спас\" е превърната в музей. Тя е единственият християнски храм, строен през турско (1609 г.). Източната й част е била наполовина вкопана в земята. Направена е от камъни и кал. Несебърски майстори изписали почти изцяло стените със стенописи - евангелски сцени и ликове на светии. Грижите за разкриване и показване на миналото правят градчето още по-привлекателно, то се превръща в морски курорт от национално и международно значение и през 1956 г. старият Несебър е обявен за национален град-музей, национален архитектурен и археологически резерват. През 1958 г. е открито Несебърското златно съкровище - накити от периода на Османското владичество: две огърлици, два медальона, пет гривни и шест пръстена. В града се пази Месемврийска хроника от XV в., съдържаща 16 летописни бележки за историята на Несебър. Тя е единствената засега известна хроника за историята на български град през Средновековието. Съхраняват се и Месемврийски грамоти - три владетелски грамоти, издадени от цар Иван Александър - ценен извор за данъчно-съдебната система в Българското царство и за историята на българските манастири през XIV в. Следите от минали исторически епохи са навсякъде. През 1976 г. пясъчните дюни край Несебър са обявени за природна забележителност. От 1983 г. Старият Несебър е включен в Списъка на световното културно и природно наследство на ЮНЕСКО. Признат е за древно селище, съхранило историята. Под номер 6 Несебър е в списъка на 100-те национални туристически обекти. През 1958 г. срещу полуострова започва изграждането на курортния комплекс \"Слънчев бряг\". Обширният плаж и дюните със ситен кварцов пясък са ненадминати. Заливът е тих и спокоен. Курортният комплекс вече се е сраснал с новата част на града и е най-големият курорт на Българското Черноморие. Днес Несебър е място за романтични разходки. Старите къщи, заедно с кулата на входната врата, крепостните стени и десетките черкви, ни връщат към едно гордо минало. Несебър е късче от паметта на нашата земя, а потокът от туристи, захласнати по чара на този толкова стар европейски град, е неспирен.", "date": "2019.08.02", "title": " Несебър - чар, романтика, гордо минало"}
{"url": "https://duma.bg/metamorfozi-n197101", "text": "Испанската актриса Конча Веласко представи \"Метаморфози\" на Овидий, адаптация на американската режисьорка Мери Цимерман, в рамките на международния фестивал на класическия театър в Мерида, Испания, който се провежда от 27 юни до 25 август. Режисьор на пиесата е Давид Серано.", "date": "2019.08.02", "title": "\"Метаморфози\""}
{"url": "https://duma.bg/nay-golemiyat-festival-na-planinarskoto-kino-gostuva-vav-varna-n197100", "text": "Най-големият и един от най-престижните планинарски кинофестивали в света - Banff Centre Mountain Film Festival, гостува за шеста поредна година в България. Всяка година след провеждането му в Банф, Канада, филмите финалисти тръгват на световна обиколка, като посещават над 550 общности в над 40 страни. Първата спирка на фестивала у нас бе в София, а сега той ще гостува във Варна. За четвърта поредна година в морската столица ще бъдат излъчени 7 ленти, разказващи забележителни истории, идващи от далечни земи и носещи духа на планината и свободата. Ски, планинско колоездене, скално катерене, пътешествия до невероятни места... това и още очаква варненската публика на 8 август от 20 ч. във Фестивалния и конгресен център.", "date": "2019.08.02", "title": "Най-големият фестивал на планинарското кино гостува във Варна"}
{"url": "https://duma.bg/dobrinka-tabakova-e-spetsialen-gost-na-neotapkana-pateka-n197102", "text": "Фестивалът за камерна музика \"Неотъпкана пътека\" ще привлече за втора поредна година елитни музиканти у нас от 2 до 5 август. Концертите ще бъдат в читалище \"Светлина\" в с. Ковачевица и в Неврокопската митрополия в Гоце Делчев, съобщи БНР. Следвайки традициите на известни европейски и американски фестивали, организаторите ще представят вдъхновяващи творби на камерната класическа музика сред великолепната природа, древна история и традиции на Западните Родопи. Добринка Табакова - българската композиторка със световна кариера, ще бъде специален гост. Ще звучат няколко нейни произведения. На сцената отново ще бъдат пианистката Лора Чекоратова - инициаторка на фестивала, цигуларите Никола Таков и Георги Вълчев - нейни съидейници в това начинание, певицата Мариана Карпатова, виолистът Веселин Тодоров, а към тях ще се присъединят и Румен Цветков - виола, Иван Лалев и Волфрам Кьосел - виолончело, Юлита Фъсева - контрабас.", "date": "2019.08.02", "title": "Добринка Табакова е специален гост на \"Неотъпкана пътека\""}
{"url": "https://duma.bg/sardechnoto-stradanie-po-lyubima-zhena-e-razhdalo-shedovri-n197103", "text": "Уважаеми читателю, разгръщате втория самостоятелен том на сборника с новели \"Тайните на вдъхновителките\". Онези, които са прочели първия том, отпечатан през 2018 г. със същото заглавие, знаят, че там разказвам за любовта на тези бележити творци в изкуствата: Моцарт, Пушкин, Шопен, Едгар По, Лист, Вагнер, Достоевски, Реноар, Вазов, Чехов, Яворов, Кафка, Екзюпери и Дали. В предговора оприличих книгата си на дългосвиреща грамофонна плоча с класически мелодии, композирани по мой вкус и подредени по рождените дати на героите ми. (Нали при великите творци в музиката, литературата и изобразителното изкуство всяко друго подреждане би било израз на пристрастия.) Това справедливо правило спазих отново. Там редицата водеше най-рано роденият от предпочетените - Моцарт, а тук - геният Бетовен. В този сборник вместих новелите, посветени на не по-малко популярни и обичани дарования: Лудвиг ван Бетовен, Е.Т.А. Хофман, Паганини, Шуберт, Балзак, Белини, Л.Н. Толстой, Мопасан, Пенчо Славейков, Пикасо, Дебелянов, Смирненски, Борхес и Златю Бояджиев. На пръв поглед - неразбория от различни по националност творци, но в книгата ми всички те са общност, защото чрез своите безсмъртни творби са се заселили завинаги в най-красивата държава - държавата на изкуствата. И още нещо, което ги обединява: при всички (без изключения) в земните им дни най-вече сърдечното страдание по любима жена е раждало шедьоври. Бетовен го е формулирал така: \"Мъжът не може да сътвори нищо голямо, ако зад него не стои любовта на някоя жена.\" Разгърнете книгата ми с доверие! Нито един ред в нея няма да ви подведе или излъже, макар за преживяното от избраните класици в трите изкуства да съм разказвал не всякога по документи. Признанията им в дневници и писма бяха моите ориентири, но творбите им захранваха с инвенции повествованията ми. (Отново припомням: всеки творец е цял-целеничък в сътвореното от него.) Като резултат: героите ми не са тези, които познавате до прочитането на книгата ми. Сигурен съм, че ще ги приемете и такива, защото моята художествена намеса навсякъде е в хармония с истината за тях. В този смисъл \"Тайните на вдъхновителките\" забавлява, но и носи познание - така необходимо на всички ни! А що се отнася до портретите на техните любими, ето думите на един от рецензентите на първия том - поета Иван Есенски: \"В случая нетипичното е, че авторът на тази чудесна книга е представил редом с гениите и онези, които по правило живеят в сянката им - техните музи. Имената им съпровождат като ехо имената на любимите им - Северски ги е извадил от полумрака на премълчаването и недомлъвките, очистил ги е от налепите на мълвите и клюките и ги е поставил в спектъра на дневната светлина, за да засияят с истинските си цветове. Сторил го е без украшения, укор или превъзнасяне, но с уважение и безпристрастност, а и с обич към верните спътници на онези, чиито творби десетилетия и столетия наред предизвикват преклонение и възторг.\" ", "date": "2019.08.02", "title": "Сърдечното страдание по любима жена е раждало шедьоври"}
{"url": "https://duma.bg/psiho-n197080", "text": "Закриват домовете за хора с умствена изостаналост и психични разстройства до 2035 г. На това от социалното министерство му казват \"подобряване на нормативната уредба в областта на социалните услуги и създаването на възможности за развитие на интегрирани услуги\". Кой както иска да го разбира, но сега в 27-те дома на държавна издръжка свободни места трудно се намират. Има и чакащи.  И в този случай социалните развяват като байрак думичката \"деинституционализация\". Знаем докъде стигнаха усилията за деинституционализация при децата от домовете, затова ни идва наум приказката: не трябва да си непременно луд, но все пак помага. Иначе ще падне голямо интегриране сред този маймунарник, на какъвто ни превърнаха. Държавата явно си мисли, че като пусне обитателите на домовете навън, те ще са сред хора, хора ще станат... А всъщност си измива ръцете, защото не иска хората с психични проблеми да й подяждат бюджета. Но за какво друго, по дяволите, да има пари, ако не за лудите и за нас, уж читавите, които им сърбаме попарата? Властта и сега не може да се справи с престъпността, а като се прибавят \"тихите\" луди на улицата, дето и сега ги виждаме всеки ден по трамваите, понеже домовете нямат пари да ги лекуват, какво правим? Кой ще ги гледа нещастниците, които ще се социализират с размътените си мозъци, с невъзможността да осъзнават собствените си действия, с онзи отнесен свят на халюцинации и безпричинен гняв? Кой да ги пази у дома, след като поне двама от семейството трябва да работят за хляба. За гледачки пари няма у обикновения българин, пък и за скъпи лекарства за наказаните без вина роднини. Лeсно е да направиш стратегия, да вмъкнеш някои купешки думички, да препишеш някой чужд документ, да имитираш грижа на хартия. И да направиш нова грешка, за да повториш стара. Но авторите на \"новостите\" въобще не се интересуват от последствията. Безмилостно ни натапят в следващото недомислие. Защо бе, хора, нали говорим за хора все пак?     ", "date": "2019.08.02", "title": "Психо"}
{"url": "https://duma.bg/knsb-iska-po-visoki-zaplati-v-agentsiyata-po-hranite-n197065", "text": "КНСБ ще настоява за увеличение на заплатите на работещите на терен служители на БАБХ, обяви синдикалният лидер Пламен Димитров. Щатът на агенцията е 2246, но 70 места не са заети, каза Емил Славев, представител на КНСБ в агенцията. От създаването на ведомството до момента са съкратени около 800 души, съобщи Светла Василева, председател на Федерацията на независимите синдикати от земеделието. В агенцията работят 267 държавни ветеринарни лекари, някои от тях обслужват по повече от една община. През 2019 г. възнагражденията на ветеринарите в БАБХ не са повишени с 10% с аргумента, че били увеличени през 2018 г. с 8%. Началната заплата е 700 лв., а средната заплата е с около 250 лв. по-ниска от средната за страната. Възнагражденията не съответстват на отговорността и натовареността на тези лекари, категорична е Василева. Според нея причината е в хроничното недофинансиране на структурата, което всяка година е с 3,7 до 4 млн. лв. по-малко от необходимото.  Василева подчерта, че с коварен вирус като африканската чума по свинете трябва да работят обучени, висококвалифицирани и добре мотивирани хора. В страната работят и 914 частни ветеринари, които биха могли да помагат, като информират за опасностите от вируса и за предпазването от него. От синдиката се загрижиха и за работещите в сектора. Около 20 хиляди души са заетите в индустриалното свиневъдство (65 свинеферми) и голямата част от работодателите засега смятат да ги задържат, каза Пламен Димитров. Повечето от тях са осигурени и дори да отидат в бюрото по труда, ще бъдат обезщетени. По-тревожна е ситуацията с няколкото десетки хиляди малки стопани с по 5-10 свине, които работят като самонаети и най-вероятно не са осигурени. ", "date": "2019.08.02", "title": "КНСБ иска по-високи заплати  в агенцията по храните "}
{"url": "https://duma.bg/sofiya-film-fest-spira-v-chelopech-n197104", "text": "Екипът на \"София филм фест\" представя най-доброто българско кино от последните години пред публиката на Челопеч. Всяка неделя вечер през август ще има прожекции в парка \"Корминеш\" на специално подбрани филмови творби. Входът е свободен. \"София филм фест в Челопеч\" започва на 4 август в 21 ч. с един от най-харесваните нови български филми - \"Снимка с Юки\", дебют на режисьора Лъчезар Аврамов. В лентата участват Руши Видинлиев, японската актриса Кики Сугино, българинът, \"завладял\" Холивуд - Димитър Маринов, както и известният боксьор Севдалин Тодоров. На 11 август в 21 ч. е началото на прожекцията на \"Миграцията на паламуда\" на режисьора Людмил Тодоров. Зрителите ще гледат на 18 август от 21 ч. филма на Стефан Командарев \"Посоки\", чиято премиера беше в официалната селекция на  конкурсната програма \"Особен поглед\" в Кан и който спечели овациите на публиката и критиката там.  Организаторите включват и важен филм с историческа тематика - \"Врагове\" на Светослав Овчаров, майстор-режисьор и умел познавач на миналото и българската история, който лично ще представи творбата си пред публиката в Челопеч. Разказът ще върне зрителите повече от век назад във времето на Балканската война. Турски броненосец тероризира с далекобойните си оръдия българската армия. Въпреки противоречията помежду си група отчаяни военни се заемат да пренесат по суша лодка. Те искат да я превърнат в жива торпила и да потопят броненосеца. По пътя се сблъскват с турски войници, които от врагове стават техни съюзници. Противоречията между българите може да се окажат по-силни от омразата към враговете. Оператор е един от най-добрите майстори на кинообрази в България - Рали Ралчев, ролите са поверени на Асен Блатечки, Иван Бърнев, Валентин Ганев, Стефан Мавродиев, Леарт Докле, Димитър Овчаров. Във филмографията на Светослав Овчаров има 26 документални и шест игрални филма, допълва Светлана Дамянова от пресофиса на СФФ.", "date": "2019.08.02", "title": "\"София филм фест\" спира в Челопеч"}
{"url": "https://duma.bg/datata-n197082", "text": "ПРАЗНИК НА БСП. Одобрен от делегатите на 41-вия конгрес на партията (3-6 юни 1994 г.). Българската социалистическа партия е наследник на БСДП, създадена на 2 август 1891 г. на връх Бузлуджа. В Бузлуджанския конгрес, свикан по инициатива на Димитър Благоев, участват представители на социалистическите дружинки от Търново, Габрово, Дряново, Сливен, Казанлък, Стара Загора и др. Поставено е началото на организираното социалистическо движение в България. От 1894 г. БСДП се преименува в Българска работническа социалдемократическа партия (БРСДП). През 1903 г. БРСДП се разделя на две. Част от нея се обособява в БРСДП (широки социалисти). Друга - в БРСДП (тесни социалисти), която през 1919 г. се преименува в Българска комунистическа партия (БКП) (тесни социалисти), обявена извън закона през 1924 г. През 1927 г. се създава Работническата партия - като легално проявление на БКП, през 1934 г. е забранена. През 1938 г. двете партии се сливат под името Българска работническа партия (комунисти). През 1948 г. се преименува в Българска комунистическа партия, а от 3 април 1990 г. - в БСП. 1887 - ПАТЕНТОВАНА Е БОДЛИВАТА ТЕЛ. Според мнозина изследователи това е едно от изобретенията, променило света. Създава го 60-годишният говедовъд Джоузеф Гидън от Ню Хемпшир, САЩ. Той изобретява метод за серийно производство на бодлива тел и натрупва богатство, след като километри от неговата тел опасват животновъдни ферми в Съединените щати. Патентът обаче е на Роуел Ходж. Първоначалното предназначение на бодливата тел било да удържа в определен периметър от степта добитъка, но по-късно й намират приложение и за ограничаване достъпа на хора. Ниската цена я прави предпочитана и до днес. 1915 - В СТАРА ЗАГОРА СЕ РАЖДА РУЖА ДЕЛЧЕВА, АКТРИСА (УМИРА 2002 Г.). От 1938 г. е в състава на Народния театър. Създава образи на сцената и на големия екран, които влизат в Златния фонд. Играе Маша от \"Три сестри\", Костанда от \"Свекърва\" на Страшимиров, Регина от \"Лисичета\" на Лилиан Хелман, Беатриче от \"Херцогинята от Падуа\" на Оскар Уайлд. Остават незабравими и ролите й в режисираните от Хачо Бояджиев тв мюзикъли \"Криворазбраната цивилизация\" по Добри Войников (мадам Злата) и \"Зех тъ, Радке, зех тъ!\" по Сава Доброплодни (баба Рада). Удостоена е с орден \"Стара планина\". 1921 - УМИРА ЕНРИКО КАРУЗО, ИТАЛИАНСКИ ТЕНОР (Р. 1873 Г.). Един от най-бележитите тенори в историята на операта. Гастролира в Санкт Петербург, Милано, Лондон. Най-голям успех жъне в \"Метрополитън опера\" в Ню Йорк от 1903 до 1920 г. Един от най-записваните певци за времето си. Повечето от неговите записи се пазят в Музея на Карузо в Ню Йорк, като първите датират от 1902 г.", "date": "2019.08.02", "title": "Датата"}
{"url": "https://duma.bg/s-detsa-na-kamping-n197125", "text": "Боси, с пясък под ноктите, мокра коса и филия в ръката. Без екрани, без пластмасови играчки, без ръмжащи автомобили наоколо и шъткащи родители по петите им. Що е то? Деца на къмпинг. Свободни и щастливи. Ако все още имате съмнения дали да се впуснете в приключението и да изкарате ваканцията с малчуганите на палатка, в каравана или на бунгало - забравете ги! Категорично ще сте доволни от преживяното и ще повторите, и ще потретите. А децата ще са омагьосани, вдъхновени и щастливи. Очаквайте да продължат приключението у дома. Моите играят на палатка в хола, с фенерче в ръка търсят буболечки под дивана и си подреждат одеялото за пикник насред килима. Няма по-смислен подарък, който да им направите, от свободата и спомените. А къмпингуването ще им даде точно тези две неща. Свободата да общуват, да се движат, да изследват природата, да са шумни, мръсни, необути... Съвсем спокойно могат да прекарат и десет дни с два чифта дрехи, бански и джапанки. В игра. Без да се замислят дали се държат достатъчно прилично и тихо на масата, без дежурните \"не пипай\", \"пази се от колите\" или \"прибираме се за обяд\". Излишно е да ви убеждавам, че тази свобода за децата е безценно спокойствие и за родителите. Докато вие подготвяте скарата или пиете кафето си на шезлонга, отрочетата завързват нови приятелства - и с деца, и с животинки, и с природата. А вечер са толкова изтощени и преливащи от впечатления, че буквално заспиват на мига.  На брега на морето, сред гората или зад дюните - всяко местенце има своята прелест и предимство в зависимост от вашите предпочитания.  Ако се ужасявате от мисълта, че ще виждате и усещате пясък навсякъде, включително и между зъбите си, може би е по-добре да се ориентирате към къмпинг, който е по-далеч от брега. Има обособени места за каравани и палатки в горички близо до морето. Там сянката е дебела, а и ще си спестите притеснението, че децата могат по всяко време да цамбурнат във водата. Вечерите са приятно хладни, утрините - уханни. Има и достатъчно пространство за тичане, ровене, катерене, търкаляне. Тези местенца са предпочитани от семейства с деца. Уверявам ви, че от първия ден малките ще си имат цяла тълпа приятели, а вие ще споделяте вечерната салата и ракия с още поне две родителски тела.  За гората не ви трябва лосион срещу слънце, но пък репелентите никога не са достатъчни. Бъдете сигурни, че с бръмбарите и мравките ще си станете симпатични още на втория ден. Паяците неминуемо са навсякъде, но какъв празник е за немирниците, когато имат среща очи в очи с бръмбар рогач, стоножка или дървесна жаба.  При къмпингуването сред дърветата има две основни правила - не оставяйте непокрита храна и винаги добре изтръсквайте дрехи, кърпи и завивки, преди да ги използвате.  Палатка насред плажа е любим вариант за тези, които се зареждат от шума на вълните, крясъка на чайките и синьото небе. Тук може би маниаците на тема хигиена вече са намръщили физиономии. Всъщност няма нищо обезпокоително в това, че малките ще се овъртолят в пясъка - все пак морето е на една ръка разстояние. А и много бързо ще се научат, че парчето хляб, изпуснато на земята, не се лапа повторно. Или че с лепкави пръсти не ровиш в пясъка. Ще ви изненада и колко подредени могат да са децата, когато разберат, че всичко неприбрано може да бъде \"погълнато\" сред дюните за минути. Караваната, разбираемо, дава повече удобства от палатката. Най-вече за домакините. В приготвянето на закуската, кафето и дори дъхава топла вечеря. Вярвайте, на плажа всичко се омита с рекордна скорост, дори и зеленчуците, на които детето се мръщи в останалите 355 дни в годината.   Вече се предлагат и т.нар. \"мобилни бани\", които ви дават достъп до течаща вода по всяко време. На повечето къмпинги има химически тоалетни и общи бани. За децата, знайте, това не е никакъв проблем. Вие пък си спомнете детството с ученическите лагери и общежитията с една баня на етажа.  Бунгалата са перфектният избор за тези, които все пак предпочитат повече удобства и държат на чистотата. Уверявам ви, размерът на стаите няма никакво значение. Защото и вие, и малчуганите ще прекарвате огромната част от денонощието навън. В бунгалото обаче може да пристигнете с повече багаж, няколко чифта обувки или пък играчки за малките. Обикновено край къщичките има зелени поляни и дори детски площадки. А това гарантира глъчка и нови приятелства от сутрин до мрак.  Трябва да имате предвид, че повечето бази с бунгала са на известно разстояние от плажната ивица. Така че гледката към морето няма да е част от екстрите на почивката.  Освен репеленти и лосион за слънце сред задължителните неща, които трябва да сложите в багажа, са лекарства от първа необходимост. Противоалергични препарати, превръзки, йод или спирт и всякакви мазила след ухапване. Свободата на децата почти винаги води до обриви, ожулени колене, порязване или алергия от някое неканено пълзящо същество. Няма място за паника. Бъдете сигурни, че в повечето случаи нещата се овладяват бързо, но все пак не забравяйте спешния номер 112 и предварително проучете къде са най-близката аптека и медицински център. Другата част от багажа много зависи от размера на колата. Сгъваеми маси, шезлонги, котлон, скара, кафеварка, шалтета, хамаци, спални чували, надуваеми матраци, хладилни чанти, посуда. Не е нужно да си набавяте всичко наведнъж. Всяка година може да инвестирате в нова придобивка към \"оборудването\". Хубавото е, че всичко това може да се ползва с години. И то не само през ваканцията на морето.  Защото сме убедени, че след къмпинг на брега ще планирате и приключение в планината.", "date": "2019.08.02", "title": "С деца на къмпинг"}
{"url": "https://duma.bg/kogato-v-magazinite-nyamashe-maslo-i-kolbasi-nyamashe-i-diabet-n197121", "text": "\"Когато в магазините нямаше масло и колбаси, диабет също нямаше. Русия беше толкова гладна в продължение на толкова години, че хората се нахвърлиха върху храната веднага щом стана възможно да се хранят добре, а нашият народ още не се е научил как да се ограничава. Причината за заболяването в много случаи е прекомерната \"цивилизована\" храна, богата на лесно смилаеми въглехидрати. Именно тя провокира развитието на диабет тип 2\". Това обяснява в руския вестник \"Челябинский рабочий\" завеждащата отделението по ендокринология в Транспортната болница в Челябинск д-р Жанна Тарасова. Тя е категорична, че ако всеки ден човек преяжда с по 100-200 излишни калории, след 5 години може да си \"сложи\" 10 наднормени килограма. На въпроса дали Кремълската диета (нарича се и \"Диетата на американските астронавти\", а в България е известна като \"Ниско въглехидратна\" или \"Точкова диетаФ) е подходяща за диабетиците, д-р Тарасова отговаря, че диетите ограничават конкретна съставка - мазнини или протеини или въглехидрати. Храната обаче трябва да е 50% въглехидрати, 25% мазнини, 25% протеини. \"В диетата на Кремъл няма място за въглехидрати, а това е много опасно за диабетиците, тъй като те абсолютно не могат да следват тази диета\", категорична е лекарката. И в България, както в Русия, хората със захарен диабет тип 2 (често наричан старчески, защото застигаше хората над 50-55 г.) през 70-те и 80-те години на ХХ в. се брояха на пръсти. В малките градове и в селата дори се знаеха по име. Нещата се промениха много скоро и през 90-те години броят на хората с този тип диабет рязко се увеличи и дори се удвои.  В България през 50-те години на ХХ в. около 1,5% от населението е страдало от диабет, през 1992 г. заболеваемостта е около 3% (около 250 хил. души), а сега е над 8,8%, т.е. над 500 хил. души. Да не забравяме, че през 50-те години населението на България е над 7,6 млн. души, в началото на 90-те е над 8,4 млн., а в момента е 7 млн.!  Защо диабет тип 2 се превръща в  Когато първобитният човек е водил номадски начин на живот, изхранвал се е с лов, натрупаните под форма на коремна висцерална мастна тъкан калории се изразходвали в моментите, когато не е имал достъп до храна Ц подобно на зимния сън при мечките, обяснява ендокринологът и директор на Университетската болница \"Акад. Иван Пенчев\" проф. д-р Сабина Захариева. С времето обаче пестящият ген е изчерпал своето значение, макар че се е съхранил при повечето хора, и това е причината натрупаните излишни калории под формата на коремна мастна тъкан да не се изразходват адекватно. А натрупването на мастна тъкан и увеличаването на теглото води до венозен тромбоемболизъм и високо кръвно, обяснява проф. Захариева. Тя е категорична, че храната, която приемаме като нормална, е 4 пъти по-калорична от това, от което се нуждае организмът.  \"Последиците от диабета могат да бъдат ужасни: инфаркт на миокарда, бъбречна недостатъчност, слепота, гангрена, ампутация на крайник\", обяснява д-р Тарасова.  Хроничната бъбречна нефропатия е едно от най-разпространените съдови усложнения на диабета, особено ако не е добре контролиран. Той е и основната причина за бъбречна недостатъчност - диагнозата, която води пациента до диализа. Според статистиката това усложнение се явява 10 и повече години след поставяне на диагнозата. Смята се, че около 1/5 от пациентите на диализа са с диабет. Близо 2/3 от хората с диабет с над 10-годишно заболяване са с риск да ослепеят. При хората с диабет сърдечносъдовите заболявания като инфаркт и инсулт са 2-4 пъти по-чести.  Хората с диабет губят зъбите си над 2 пъти по-често от тези без диабет, съобщават от WebMD. Високата кръвна захар е причина за болести по венците. за диабета е причина хората в риск да не се изследват, а болните се притесняват да признаят заболяването си, особено пред работодателите си, категорични са лекари. Очевидно  което е причина за над 190 болести, е  основният виновник и за диабет тип 2. ЕС представи План за действие на ЕС във връзка със затлъстяването при децата за 2014-2020 г., който е резултат от важен политически документ, който Еврокомисията прие през 2007 г. и в който се излага стратегия за Европа в областта на храненето и здравните проблеми, дължащи се на прекомерно тегло и затлъстяване. и правилното лечение на диабета позволяват на пациентите да водят пълноценен живот. Затова и диабетът не е попречил на мнозина да следват мечтите и целите си, а някои да доживеят до преклонна възраст: френският президент Шарл дьо Гол е доживял с диабета си до 80 г., югославският комунистически деец Йосип Броз Тито - до 88, звездите Елизабет Тейлър и Ела Фицджералд до 79, а Михаил Горбачов е на 88 г. Дибетът не попречил на мнозина да станат знаменитости - Пол Сезан, Ърнест Хемингуей, актьорите Юрий Никулин, Том Ханкс, Шарън Стоун  и Холи Бери, телевизионният водещ Лари Кинг и др.", "date": "2019.08.02", "title": "Когато в магазините нямаше масло и колбаси, нямаше и диабет"}
{"url": "https://duma.bg/dimitar-dimov-nie-uchitelite-iskame-da-ni-otgovoryat-komu-e-nuzhno-tova-n197123", "text": "Интервю на  - Нека се върнем малко назад във времето. В учебниците през 1996 г., в които за пръв път социализмът беше включен, този период се преподаваше в два-три урока. Съдържанието беше балансирано. Тогава скандали нямаше - никой не казваше защо този период се изучава малко. После дойдоха нови учебници за учебната 2002/2003 г., през 2012-а ги смениха с още по-нови. 30 години минаха от края на социализма, през това време системата на образование претърпя доста промени, но всички учебници, по които сме преподавали тоталитарния режим, са представяли балансирано фактите. Материалът не се е променил. Защо никой досега в публичното пространство толкова яростно и критично не е скачал да се включат определени неща в този раздел? Искат да се изучава подробно Белене, Възродителният процес. Но и сега всичко това го има в учебниците. Тоталитарният режим продължава и в новите учебници да се представя безпристрастно, нито се заклеймява като най-ужасния режим, както сега искат някои хора да се случи, нито се казва, че е бил добър за България. Дават се само фактите.  Сега искат да се вложи повече емоция, да се прожектират филми за Белене, да се гледат кървища. Кому е нужно това? Каква е целта? На кого е хрумнала тази идея и защо? Ние, учителите, искаме отговори на тези въпроси. Тук стигаме и до другия проблем - колко часа имаме на разположение? Досега социализмът се учи в края на учебната година т.е. април месец, когато вече 12-класниците са приети да следват в университети, много от колегите последните уроци ги предават набързо. Сега по новата учебна програма в 10 клас ще има повече време за този период и явно целта е да се внуши на младите хора, че това е най-омразният период в историята на България. Но това означава да мразят времето на бабите и дядовците, бащите и майките си. Вкъщи чуват едно - че тогава хората са имали работа, живеели са спокойно, имало е ред, не са си заключвали къщите, защото престъпността е била сведена до минимум, и т.н. От мен сега ще трябва да чуват друго. В каква среда реално ще ги поставим? Ако аз като учител не успея да обясня реалните факти, нима учениците ще четат учебниците? Абсурд! Да, всичко е в ръцете на учителя. - Малко са учителите по история, които приемат тезите на хората, които предизвикаха скандала. Коментираме с колеги от цялата страна, член съм на една група по история във Фейсбук и виждам мнението им. Когато се появиха в медийното пространство аргументите на Христо Христов и Евелина Келбечева, само десетина души ги приеха. Повече от 80% от гилдията подкрепяме сегашните учебници, които не вдъхват омраза и представят балансирано съдържанието на уроците за годините преди 1944-а и след това. Искам да обърна внимание и на нещо друго - в един учебник не става дума само за факти, но и за методика, за начин, по който да представиш пред учениците този материал. За жалост вече методика на историята не се учи и това е големият проблем на тези, които претендират - т.е. едно е науката история, съвсем друго е начинът, по който да я обясниш на подрастващите поколения. Как да обясниш на едно дете за Белене, така както те го искат? Какво упражнение ще целиш? Да, Белене го има, има информация какво се е случвало там, но сега група хора какво искат да се внуши? Че там са били само невинни ли? Не е вярно, имало е крадци и обирджии. А какво да кажем за терористичните актове през Възродителния процес? Всичко има две страни. Кое накара тези хора да искат промяна в учебниците, след като вече повече от 20 години съдържанието не е променяно? Ние, учителите по история, сме показвали и ще продължим да показваме както негативите на тоталитарния режим, така и положителните страни. Имах 100 ученици в 12 клас, дадох им домашна работа \"Социализмът през погледа на моето семейство\". От тези 100 момчета и момичета само 5 казаха, че родителите им не харесват много този период. Как да убедя останалите, че този период е толкова мрачен и едва ли не България е можела да изчезне от лицето на земята? Аз предлагам друго - всички историци да се съберат на една маса и да се чуят тезите \"за\" и \"против\". Нека да разберем каква е идеята, а не да се хвърлят в публичното пространство разни внушения. Когато говорим за този период, трябва да се казват фактите безпристрастно. Може би трябва да минат 50 години и тогава да се дават оценки. - Това, което се случва сега - както и обучението в Банкя през пролетта - за първи път се усеща една намеса на държавата в посока да казва на учителя какво да прави. В Банкя ни обучаваха хора, които ни препоръчваха как да разсъждаваме за определен период, и това е странно. Аз съм учил в университета пет години, имам 27 години стаж като учител, защо изведнъж някой иска да ми наложи да гледам по различен начин на периода на социализма? Досега някой е смятал, че лошо съм преподавал ли? Кой е изчислил и по кои критерии? За да има такава промяна в сегашната политика на държавата, трябва да има изследвания. Изведнъж от март месец започват едни внушавания, че трябва \"правилно\" да се преподава. Но кой определя кое е правилно и по кои критерии? Никой от колегите историци не разбра защо ни събраха пет дни в Банкя? Акцентът беше основно върху периода на социализма, препоръчваше се да наблегнем на фалитите на България, а в една от групите лекторката е прожектирала филми за лагера в Белене и насоките й са били с това да се запознаят децата. Да не говорим, че друга лекторка в нашата група разви тезата, че насилие по време на османската власт не е имало, хората доброволно приемали исляма, за да не плащат данък. Но ние реагирахме остро, защото това изопачава историческата истина. Защо беше това обучение в Банкя? Някой да усвои пари по проект? Ако е така, да са живи и здрави. Колко правителства бяха на власт - такова чудо не е било! Това е обидно за нашата гилдия!  (със съкращения) ", "date": "2019.08.02", "title": "Димитър Димов: Ние, учителите, искаме да ни отговорят кому е нужно това"}
{"url": "https://duma.bg/dari-za-kniga!-n197124", "text": "Предлагам една необичайна, но практически напълно осъществима идея за подпомагане на българските обществени, училищни и университетски библиотеки. Известно е - за съжаление, че в годините на прехода те пострадаха сериозно, голяма част от тях бяха закрити или съществуват фиктивно. В оставащите пък броят на читателите спадна драстично. Причината, трябва да се признае, не е само в конкуренцията на развлекателните тв шоу-програми, интернет-платформите и социалните мрежи или в липсата вече на трайни навици за четене. Тази причина е и невъзможността - поради липса на достатъчно финансови средства, да се попълват училищните и академичните библиотечни фондове с новоизлезли книги, учебници, енциклопедии, справочници, периодични и специализирани издания. Пред цялото ни съвременно общество днес стои тревожен въпрос: как да се стимулира и насърчава четенето особено сред младите хора, което заедно с образованието формира тяхната грамотност? Знаем, че този, който загуби досега до книгата, губи езика си и самоличността си на българин. Моето предложение се породи по време на поредната среща на випуска ни, завършил преди години гимназия в най-южен град на страната. Както е нормално, тези срещи на съученици носят атмосферата на чудесните младежки спомени и духа на отминалото време. Разбира се, носят и радостта, че още сме живи и здрави, че сме били най-искрено заедно в онези години, \"когато рокендролът беше млад\". За съжаление признах в себе си, че училището като духовен символ на нашето чудесно преживяване като че ли най-малко присъстваше на срещата. Неговите проблеми в тези динамични времена почти не бяха споменати в задушевните ни разговори. А разбрахме, че училищната библиотека е \"обедняла\" и не всички ученолюбиви деца имат на разположение необходимата им литература. Ако всеки от нас - освен обичайните 30-40 лева за куверт в заведението, би прибавил още по 10-15 лева - което е по възможностите ни, за закупуване на необходимите учебници, книги и литература, училищната библиотека на любимото ни училище би се обновила. И то с искрената помощ на всеки от бившите съученици. Това би станало повод и за разговори и формиране на ново отношение към книгата, четенето и към възраждане на все по-липсващите ни духовни ценности. Затова призовавам като българин и гражданин: Нека на хилядите организирани всяка година срещи на училищни и университетски випуски към парите, с които финансираме приятното си прекарване в ресторанти и заведения, да добавяме и средства, които да дадем на библиотеките на любимото ни училище или университет.  Освен това всяка година в цялата страна се правят абитуриентски и абсолвентски балове. На тези чудесни събития в живота на нашите деца, внуци и близки виждаме освен неповторимата красота на българските младежи и девойки и истинско дефиле на модата с най-скъпи тоалети, костюми и наети автомобили. Това са разходи в хиляди левове, правени от почти всяко българско семейство, в което има млад човек, завършващ средно или висше образование. Може би е напълно възможно от тези разходи да се отделя и малка сума за обновяване на библиотеките.  Нека с това да възродим навсякъде в страната истинската любов към книгата.", "date": "2019.08.02", "title": "Дари за книга! "}
{"url": "https://duma.bg/526-izlishni-zaba-izvadiha-ot-ustata-na-indiyche-n197094", "text": "Лекари в Индия отстраниха от устата на 7-годишно дете 526 излишни зъба, съобщи Times of India, цитиран от РИА Новости. Момченцето се оплаквало от силни болки в долната челюст. Компютърната томография и рентгеновите снимки показали, че в устата на детето има тумор с огромно количество рудиментарни зъби. Специалистите настоявали да се направи незабавно операция и след няколко часа успели да отделят израстъка. В момента детето се чувствало добре. Все още не е изяснена причината за тази аномалия. Експертите допускат, че може да става въпрос за генетично заболяване, но не изключват версията туморът да е следствие на излъчването на радиация от клетъчна кула. Последния път индийски медици се сблъскаха с подобен случай през 2014 г., когато от устата на пациент са извадени 232 зъба.", "date": "2019.08.02", "title": "526 излишни зъба извадиха от устата на индийче"}
{"url": "https://duma.bg/v-ostin-na-4-yuli-n197122", "text": "Американците обичат празниците. На работа намират време да говорят как ще прекарат празника или как е преминал. Но по време на празниците сякаш не обичат да говорят за работата си.  От уличките в центъра през тесните задушни барове до луксозните клубове и зали музиката е навсякъде в столицата на щата Тексас Остин. Тя все още процъфтява по сцените в центъра на града, но познавачите твърдят, че напоследък най-добрите места са в клубовете в южната и източната част на музикалния град. Разбира се, музиката не е единственото забавление в над 950-хилядния град, който предлага различни развлечения по всяко време на годината. Но има дати, които са по-специални.  Такава е 4 юли, а тази година се навършват 243 години от подписването на Декларация за независимостта на САЩ. В почивния ден във всеки дом със заден двор от сутринта започват приготовленията за отбелязване на Деня на независимостта. Всяко семейство има свои традиции, но общото между тях е, че къщата и дворът трябва да са украсени с червено-синьо-бели декорации от сутринта, скарата около пладне да е готова за пържолите, наденичките, зеленчуците. Безспорно традиционният обяд включва картофена салата, царевица на кочан, бира, ябълков пай, а останалото - според вкуса на компанията и традициите на семейството. Естествено, тексаското автентично барбекю е навсякъде и уханието му се носи из цялото остинско небе в празничния ден. Разбира се, трафикът в града е доста разреден - като София в празничните дни.   Жителите и гостите на града от сутринта се радват на няколко парада. Темата на тазгодишния празничен парад е \"Поздрав за доброволците\". Главната улица в центъра е домакин на веселия, шарен и забавен парад на децата с празнично украсени велосипеди и тротинетки в червено, синьо и бяло. По традиция от рано започва и парадът на балоните - огромно американско знаме, огромен тексаски ботуш, огромен сладолед, огромен чичо Сам, пълни с хелий. Шествието изминава над 2-километрово разстояние. Местните твърдят, че в последните години парадът привлича все повече участници и почитатели, като за тазгодишното шествие се твърди, че имало около 20 хил. души. Фестивалът на сапунената пяна привлича малки и големи.   През тази година бе и 46-ото издание на \"Пикника на Уили Нелсън\", посветен на 4 юли. Първият е бил през 1973 г. и както разказват паметливите местни, в първите няколко години имал проблеми от различен характер като недобра организация. Имало дори съобщения за изнасилвания, отвличания, пробождания, но в края на 70-те години сигурността била засилена, а инцидентите намалели. Сега четвъртоюлският концерт на Уили е традиция и един от етикетите на музикалния живот на Остин. Той привлича хиляди любители на кънтри музиката от цяла Америка. А на тазгодишния 4 юли почитателите на кънтрито още преди 11 часа започнаха да се събират пред двете естради в един от най-големите паркове на Остин. Типичната местна храна, бирата, вечерните фойерверки и естествено, множество банди радват публиката. Край естрадата на Grand Plaza човек може да си купи и традиционни тексаски стоки от местни производители.   Жителите на щатската столица очакват и новата програма на традиционния концерт на симфоничния оркестър H-E-B Austin, и светлинното шоу, наричано \"Фойерверки и симфония за 4 юли\", които от години се провеждат в местността Вик Матиас Шорс. Ежегодният спектакъл вече е толкова популярен, че привлича и хиляди почитатели на класическата музика извън града и дори извън щата. Да се заеме \"добра позиция\" преди началото на концерта в 20.30 часа е важно, за да може след 21.30 часа и фойерверките да се видят...", "date": "2019.08.02", "title": "В Остин на 4 юли"}
{"url": "https://duma.bg/esil-dyuran-muzikata-me-kara-da-se-chuvstvam-zhiva-n197126", "text": "- Зависи къде сме, на кого се представям и на какво точно събитие - дали е свързано с мода или с нещо друго. Но принципно, разбира се, винаги си оставам човек, който най-вече е посветен на музиката. Съвсем естествено от устата ми излиза: аз съм певица. - Времената вече са съвсем различни. Остарели са предразсъдъците за суетата на дамите по отношение на това да крият годините си. Модерната жена, която е работеща, амбициозна, еманципирана, самостоятелна, отдавна няма такива проблеми. Благодарение и на напредналата медицина, и на разкрасяващите процедури сегашните 50-годишни изглеждат така, сякаш нямат възраст. Все по-често се срещам с жени, за които просто не мога да определя на колко са. Не само аз, от доста хора чувам такива коментари. Дамите между 30 и 50 изглеждат почти еднакво напоследък. Нямаме причини да крием възрастта си. Обявих юбилея си тържествено не за да привлека вниманието върху личния си празник. Много жени стават на 50, какво е по-специалното при мен - нищо. Имах песен за представяне. И то не каква да е. Така че \"Аз те мисля, Родино\" сякаш беше центърът, акцентът на моя юбилей, който мина страхотно. Много гости, приятели, колеги станаха част от него и благодаря за присъствието и прекрасните поздравления на всички. Ценни хора от различни периоди в моя живот се събраха заедно във важна за мен вечер. - Съвсем случайно чух песента, която беше в албума с композиции на Янко Миладинов. Разбрах, че \"Аз те мисля, Родино\" не е издавана. Тя страшно ме докосна точно защото беше свързана с емоции, които съм преживявала преди 30 години. На мой рожден ден заминахме на \"Голямата екскурзия\", но няма да изпадам в подробности, толкова много пъти съм разказвала за това. Иска ми се да говоря за песента, която наистина заслужава да живее дълго. Реших по моя си начин да пресъздам \"Аз те мисля, Родино\". Малко хора я знаят - въпреки чудесното изпълнение на Лили Иванова, на която много благодаря за вдъхновението. Надявам се тази композиция да докосне повече българи. Напоследък разбирам, че това се случва, което страшно ме радва. Целта ми беше да припомним на всички колко много обичаме България, въпреки че понякога го забравяме заради трудния живот и проблемите, които имаме. Благодаря на Янко Миладинов, на Павел Деспотов - внука на Павел Матев, че ми разреши да изпея тази песен, както и на Надежда Захариева, която ме свърза с него... На много хора трябва да благодаря, защото всичко става с добра обща творческа енергия. - Наистина, клипът се приема много добре. Негов автор е Дуран Дуран. Той е едва на 20 години, но го смятам за изключително талантлив режисьор и фотограф, който напоследък се грижи за доста мои проекти. Благодаря на Виктор Церовски за страхотните, красиви кадри, направени с дрон от различни места на България, както и на община Кърджали за предоставената възможност да снимам видеото на Перперикон. Всъщност идеята беше да популяризираме наши български туристически местности и забележителности. Нека хората знаят какво имаме. Страхотно е, когато всичко се съчетае и с прекрасна музика. - О, не знаех... (усмихва се) Много е приятно. Но, разбира се, избягвам да се вземам на сериозно. Как да ви излъжа и да кажа, че артистите не искат да чуят подобно нещо?! Искат! Ние сме суетни хора. Всички се стремим да имаме любовта и симпатията на публиката. Но не това ме води, а желанието да се занимавам с музика, да изкарам творчеството от себе си, да го облека в песни, в мелодии, в текстове... Всичко това ме кара да се чувствам жива и удовлетворена, което е много важно. А когато получиш одобрението, аплодисментите и чуеш такова определение, наистина е прекрасно и вдъхновяващо.  - Сигурно, майка ми го е усетила най-напред, когато съм танцувала още в кошчето, не съм се успокоявала въобще, докато има музика, и нямало е начин да заспя. Следващият момент е моето ранно тийнейджърство, когато започнах да не си харча парите, които ми се даваха за закуска. Вместо това си купувах грамофонни плочи по 2,50, по 3,50, 4 лева - тогава такива бяха цените. Най-голямото удоволствие беше да отида до музикалния магазин, да си избера нещо и да слушам, да слушам, да слушам... най-различни песни и изпълнители. Купувах си плочи на народни певици, на джаз звезди... Имах нужда да опозная света чрез музиката. Тогава разбрах, че именно това ще ме вълнува доста дълго. - Много е деликатен въпросът с текстовете. Може би затова напоследък не съм толкова продуктивна. Текстовете трябва да са отражение на душевността на един изпълнител. Това, което се котира в пространството, въобще не отговаря на онова, което усещам вътре в себе си. И ми е много трудно да бъда успешно позиционирана на пазара и да дам най-точна представа за своята душевност или да получа неин огледален образ чрез текста така, че хората да ме опознаят по-добре. Иска ми се текстовете на песните, които се слушат от по-широката аудитория, да бъдат по-дълбоки и по-смислени, за да може да казваме много повече неща чрез музиката.  - Непрекъснато се изправям пред предизвикателства и хубаво е, че ги има, защото така човек расте, така се развива, така се променя, така става по-гъвкав. Но сега, \"на първо четене\", се сещам за едно огромно предизвикателство, свързано с предложение да журирам в \"Мюзик айдъл\". Доста мислех, преди да приема, защото много е страшно, когато един артист трябва да застане от другата страна. Когато вече не е на сцената и изпълнява песен, а се налага да влезе в ролята на съдник, на оценяващ, на публика. И знаейки какво е да бъдеш артист, трябва да си обективен, деликатен, точен в мнението си и да не убиеш в зародиш артиста у дадения изпълнител. Беше много, много, много отговорна задача. Смятам, че успях все пак да се справя. И до ден днешен се срещам с хора, които говорят за това риалити като за едно от най-успешните музикални предавания. Разбира се, случаят с \"Кен лий\" продължава да ме държи в някаква странна световна популярност. Но благодарение на това шоу имах възможност да срещна уникални музиканти и хора като Вили Казасян, Фънки, Люси Дяковска, да опозная по-отблизо Иван и Андрей, които бяха продуценти на това предаване - поздравления, справиха се блестящо! - Всичко! Зависи от ситуацията, от момента, от настроението. Понякога ми се пеят по-танцувални композиции, друг път искам да потъна в джаза и да остана сама със себе си, сякаш никой не ме слуша. Има значение и къде съм, с кого съм, каква е публиката, дали задачата ми е да забавлявам, или да разчувствам. - Обичам да си мълча... Може би 2-3 часа преди да изляза на сцената, трябва да остана сама със себе си и с артистичната си душа. Да не бъда обезпокоявана. Не обичам да се занимавам със странични дейности. Близките ми знаят, че не бива да ме разсейват с нищо в деня на важна за мен изява. Така събирам цялата си творческа енергия, за да я насоча в нужния момент - силна и мощна - към хората. Само тогава се получава добро шоу. - Не деля хората по пол или произход. Най-добрата публика е тази, която успее да те усети, разбира всяка изпята дума и те обича. - Всичко е много е комплексно. От изключително значение е музикантът да притежава цял пакет от качества. Първо, трябва да е талантлив. Веднага след това и дори на същото ниво по важност е характерът. Необходимо е артистът да е силен, настойчив, постоянен в това, което прави, да не се огъва пред всякакви несгоди, а напротив - трудностите да го мотивират и стимулират. Трябва да има и прекрасно възпитание, да е надарен с интелект, за да бъде успешен. На едно и също ниво за мен стоят по важност талантът, трудолюбието, интелектът и характерът. - Повечето хора нямат кой знае каква музикална подготовка, за да могат да вникнат във всякаква експериментална музика. Публиката най-често търси лековато, комерсиално звучене. Това е нещото, което се продава. Във всеки бранш е така. Няма как да имам нещо против това. Музикантите донякъде трябва да се съобразяваме какво се харесва, защото иначе творчеството се превръща в самоцел. В същото време не бива да бъдем и толкова крайни. Необходимо е да се намери златната среда между комерсиалното звучене и онова, което иска да каже изпълнителят и най-много го определя като артист. Да му даде индивидуалност. Не е добре да се загубва само в комерсиалното или да остава скрит в ъгъла, както и да си въобразява, че всички трябва да го слушат, да го разбират, да го усещат... Все пак е необходимо това да бъде облечено в някаква опаковка, за да го възприемат хората по-лесно. Според мен е нормално да се размиват границите. Това е животът, промяната, търсенето на различното... Аз съм много \"за\" еклектиката в музиката. Всичко трябва да е амалгама от различни усещания. В това експериментиране може да се уцели различен стил. Много хора ще кажат: Всичко вече е измислено, направено... Какво ние оттук нататък можем да сторим, че да имаме усещането за създаване на нещо ново в този музикален свят? За да продължаваме да се развиваме, не бива да се страхуваме да опитваме и да прескачаме някои бариери.", "date": "2019.08.02", "title": "Есил Дюран:  Музиката ме кара да се чувствам жива"}
{"url": "https://duma.bg/turisti-otkradnaha-deset-tona-pyasak-ot-kurortite-v-sardiniya-n197095", "text": "Десет тона морски пясък, камъни и раковини, които туристите дълги години са се опитвали да откраднат от Сардиния, се завърнаха на брега на курортите благодарение на споразумение между различни местни власти, пише Corriere della Sera. Известен с модните си хотели, Изумруденият бряг, разположен в северната част на италианския остров, страда от години от посетители и \"бизнесмени\", които изнасят бял вулканичен пясък отвъд неговите граници. Онези, които контрабандират, биват санкционирани: преди година турист беше глобен с хиляда евро за опит да изнесе бутилка с уникалния пясък. \"Преди няколко месеца ни се обадиха от летището в Олбия. Предупредиха, че целият пясък, камъни и черупки лежат в складовете им и са иззети от куфарите на туристи, напускащи острова\", разкри директорът на морската защитена зона Аугусто Навоне. Властите в курорта в началото не разбрали, че не става въпрос за няколко пълни бутилки, а за около 10 тона ценен товар, натрупан на летището. Със съдействието на геолози от Университета в Каляри екологичната полиция и регионалните власти определиха две места, които са подходящи за връщане на новия пясък. В крайна сметка той беше разпределен между островите Таволара и плажа на Порто ди Сан Паоло. Според властите подобни обеми красноречиво говорят за мащаба на лошата туристическа традиция. Повечето от конфискуваните \"сувенири\" бяха бутилки от половин литър.", "date": "2019.08.02", "title": "Туристи откраднаха десет тона пясък от курортите в Сардиния"}
{"url": "https://duma.bg/paris-hiltan-iska-da-pravi-konkursi-za-krasota-v-ukrayna-n197096", "text": "Известната актриса и модел Парис Хилтън иска да купи малък планински курорт в живописна част на Югозападна Украйна, за да провежда там конкурси за красота, съобщи \"Спутник\". \"Страните са близо до постигането на споразумение, но все още обсъждат подробностите около сделката. Очаква се да завършат продажбата и догодина курортът \"Деренивска купел\" да бъде домакин на един от най-популярните конкурси за красота в света, каквато е идеята на Парис\", пише агенция Ukrinform, позовавайки се на свои източници в САЩ. Комплексът включва не само луксозен хотел, а също развлекателен и спа център, както и екопарк и минерални извори. Парис Хилтън, дъщеря на основателя на Hilton Hotels, се превърна в едно от най-разпознаваемите момичета в началото на ХХI век поради многобройните си скандали, както и участията си в риалити програми. Красавицата се опита да започне певческа кариера, но не беше особено успешна. Сега печели пари както със свои бизнес начинания, така и с публични участия по клубове и обществени събития.", "date": "2019.08.02", "title": "Парис Хилтън иска да прави конкурси за красота в Украйна"}
{"url": "https://duma.bg/otmeniha-taksite-za-snimki-na-zabelezhitelnosti-v-egipet-n197097", "text": "Посетителите на музеи и археологически паметници в Египет получиха възможността да правят безплатни снимки и клипове чрез мобилни телефони, без да плащат такси. Това решение бе взето от Министерството на антиките на страната в началото на юли, като се очаква да допринесе за привличането на повече туристи в държавата на пирамидите. Доскоро в Египет имаше такса за посетителите на забележителности за използването на всякакви камери, които зависеха от значението на музея или паметника. Някои особено ценни експонати бяха забранени за снимане, съобщи РИА Новости. Според проф. Абдел Рахим Рихан, който е генерален директор на отдела за изследвания на археологическите паметници на провинция Южен Синай, отмяната на таксите за любителските снимки е много добро решение и може да помогне за популяризирането на Египет, неговата цивилизация и култура в социалните мрежи и най-вече сред младите хора. \"Решението на Министерството на антиките за безплатно фотографиране чрез мобилни телефони е много своевременно и ще е от полза за музеите и археологическите паметници... Посетителите ще имат оригинални снимки на експонатите, ще ги разпространяват в социалните мрежи, което ще бъде косвена реклама на културен и образователен туризъм в Египет\", заяви Рихан. Експертът е уверен, че историите за посещение на уникални египетски паметници, подкрепени от цветни любителски кадри, ще привлекат нови туристи в страната на пирамидите. \"Преди това туристите бяха таксувани за снимки в музеите в размер на около 100 египетски лири (около 6 долара). Решението това да се промени е добро и прави посещението на много музеи по-лесно, а освен това спестява пари на чужденците\", добави Рихан.", "date": "2019.08.02", "title": "Отмениха таксите за снимки на забележителности в Египет"}
{"url": "https://duma.bg/stotitsi-napirat-za-lavsko-sartse-n197099", "text": "277 участници вече са се записали за \"Лъвско сърце\", за да се състезават в трите етапа на ултра крос триатлона: 3 км плуване в залива на плаж \"Перла\", 116 км планинско колоездене в горите на Странджа и 21 км бягане в резерват Ропотамо. Остават 35 места за включване в категория ултра и 95 за отборно участие в събитието, което ще се състои на 7 септември в Приморско. Състезанието се провежда за четвърта поредна година и предизвиква участниците да събудят своето лъвско сърце, като преминат трасе с обща дистанция от 140 километра, индивидуално или отборно в щафета от трима за контролно време от 13 часа. Уникалното по рода си състезание в България продължава да привлича все повече атлети и любители на спорта, готови да премерят сили със себе си. Очаква се тазгодишното издание да бъде най-мащабното по рода си. \"Преживяването не може да се опише с думи. Почти не минава ден, в който да не си спомня за това състезание\", споделя Павлин Георгиев, участвал в третото издание на триатлона. Трасето на \"Лъвско сърце\" не е избрано случайно. Маршрутът минава покрай четири природни резервата и 12 тракийски светилища. Етап плуване доближава състезателите до потъналия тракийски град Ранули, който се намира в акваторията на днешния залив Перла. Във втория - колоездене, се прекосяват резерватите Силкосия, Парория и Тисовица по легендарното историческо трасе, познато като \"Пътя на коня\". Последният етап е за бегачите - в резерват Ропотамо през Маслен нос, светилището Беглик Таш, залив Св. Параскева и Лъвската глава. Поради дългия почивен уикенд тази година всички участници и доброволци са добре дошли на базов лагер \"Лъвско сърце\" на плаж \"Перла\" в Приморско още от 6 септември. Ще бъде осигурено и онлайн излъчване и проследяване на живо. Организаторите приканват всички желаещи да се запишат за състезанието не по-късно от 18 август. Освен участници \"Лъвско сърце\" цели да привлече доброволци за събитието. През 2018 г. техният брой надвишаваше 100 човека. Към днешна дата набирането е все още отворено.", "date": "2019.08.02", "title": "Стотици напират за \"Лъвско сърце\""}
{"url": "https://duma.bg/zashto-da-yadem-praskovi-n197120", "text": "Не се заблуждавайте от малкия размер и нежната кожа на праскова - това е плод, който дава много на човешкия организъм. Само една праскова съдържа до 15% от витамин С, от който се нуждае човешкият организъм. Този витамин помага на тялото по-лесно да се лекуват раните, поддържа имунната система, а и му помага да се отърве от свободните радикали, които могат да увредят клетките. Антиоксиданта бета-каротин, който придава на прасковите златисто-оранжевия цвят, тялото ни превръща във витамин А. Той е ключов за доброто зрение.  Една средна праскова може да ни даде 9% от фибрите, от които тялото се нуждае. А храните с високо съдържание на фибри могат да предпазят от диабет, сърдечни заболявания и колоректален рак. Прекият резултат от достатъчно фибри е предотвратяването на запек. Една средна праскова съдържа по-малко от 60 калории, защото 85% от прасковата е вода. А и яденето на храни с високо съдържание на фибри отнема ви повече време, което ни засища и ни кара по-дълго да не почувстваме глад. Високото съдържание на калий в този плод спомага за балансиране на ефектите от храните с високо съдържание на сол. Калият може да понижи кръвното налягане. Човек има нужда от около 4700 мг калий дневно, а една средна праскова дава 250 мг. Колкото и да са сладки, прасковите помагат за поддържането на здрави зъби, защото съдържат флуор - минерал, който има в пастата за зъби и помага да се отървете от микробите в устата.", "date": "2019.08.02", "title": "Защо да ядем праскови?"}
{"url": "https://duma.bg/kakvo-ima-v-cherveniya-kufar-na-kendzaburo-oe-n197110", "text": "След дълго отсъствие Нобеловият лауреат Кендзабуро Ое отново е в българските книжарници. Романът му \"Смърт във вода\", издаден в Япония през 2009 г., излезе за първи път у нас в превод от японски на Антон Андреев и с логото на издателство \"Лист\". Корицата на българското издание е дело на Албена Лимони. \"Спряхме се на тази книга на Ое, защото е най-личната му история, история, която пишеш в края на своя път в живота. Макар да е сред най-влиятелните световни писатели, у нас той все още не е получил читателското внимание, което заслужава. Надяваме се с тази книга да го опознаят повече хора\", каза главният редактор на издателството Гергана Димитрова. Авторът, удостоен с Нобелова награда за литература през 1994 г., изгражда \"Смърт във вода\" върху сюжети от собствения си живот. Главен герой на романа е изтъкнатият писател Когито Чоко. Десет години след смъртта на майка си той получава завещана от нея семейна реликва - Червен кожен куфар. Какво има в него? Ще хвърли ли съдържанието му светлина върху сенките от миналото на фамилията? Наистина ли баща му е заговорничил срещу самия император заедно с японски офицери? Възможно е отговорите на тези въпроси да са скрити в Червения куфар. Тази книга ни среща с Япония от началото на ХХI век с белезите от Втората световна война. Кендзабуро Ое разказва лична история, в която се оглежда цяла епоха. В типичния си стил той преплита реални събития и герои с художествена измислица, еротика и митове и разсъждава върху свободата на личността, дълга, национализма, любовта, властта. Предизвиква читателя и с теми като остаряването, болестта и смъртта, смисъла на творчеството и самооценката на автора, сексуалността и насилието.  Между кориците на \"Смърт във вода\" читателят ще намери още много въпроси, породени от желанието на Кендзабуро Ое да пише за достойнството на човешките същества.", "date": "2019.08.02", "title": "    Какво има в Червения куфар на Кендзабуро Ое"}
{"url": "https://duma.bg/statuya-na-suetata-krasi-vazrazhdane-n197098", "text": "Статуя на суетата се появи преди дни в район \"Възраждане\". Тя е с шарена дреха, изработена от 16 чувала пластмасови отпадъци. В едната си ръка родната статуя държи брошура на Черния петък, а с другата си прави селфи с мобилен телефон. Авторът на скулптурата, подобна на Статуята на свободата в Ню Йорк, е Любомир Мишонов. \"Реших да привлека вниманието с всичките тези боклуци, които ползваме във всекидневието си. Въпреки че е направена от отпадъци, статуята не осъзнава това, защото е твърде заета със селфита и да отиде в мола\", разкри авторът на скулптурата. По думите му проектът не е копие на Статуята на свободата, а олицетворение на съвременното консуматорско мислене и меркантилното ни общество. \"Стремежът ни е да получаваме нови и нови предмети, което води до свръхбоклук не само в България, а в цял свят\", обясни Мишонов. И добави: \"Мислим си, че мобилните телефони и социалните мрежи ни дават свобода, но идеята за тази свобода е много изкривена и ние ставаме зомбита, които споделят ненужна информация, а всъщност нямаме реална връзка с хората и с истинските проблеми.\"", "date": "2019.08.02", "title": "Статуя на суетата краси \"Възраждане\""}
{"url": "https://duma.bg/umopomrachitelna-doza-neangazhirasht-humor-n197111", "text": "\"Питайте Джийвс\" от ненадминатия хуморист П. Г. Удхаус е поредното сладко приключение за книгоманите и за ценителите на изисканото слово на прочутия британски белетрист и поет. Преводът е дело на Жечка Георгиева. Автор на илюстрациите е Тодор Ангелиев. \"Питайте Джийвс\" (изд. \"Колибри\") е брилянтна колекция от разкази за Бърти Устър и неговия находчив, неподражаем прислужник Джийвс. Умопомрачителна доза неангажиращ хумор, майсторски поднесена от плодовития П. Г. Удхаус.  \"Ако единствената му тема бяха Джийвс и Устър, пак щяхме да го прославяме като Майстора. Дори да не беше написал и ред повече, днес пак щяхме да го тачим като най-блестящия английски хуморист. Ако приносът му към литературата бяха само историите за семейство Мълинър, мястото му в историята на човечеството щеше да е осигурено за вечни времена. Доктор сър Пелъм Гренвил Удхаус дължи безсмъртието си на своите герои\", отбелязва Стивън Фрай. А Хю Грант посочва: \"Да разгледаме фактите, дами и господа, които в случая са от прости по-прости. Удхаус си остава най-забавният писател, от чието перо са излезли думи върху хартия. А с историите си за Джийвс създава най-доброто от най-доброто. Говоря като човек, чиято първа любов беше замъкът Бландингс и който по-късно извличаше безмерно удоволствие от Псмит. Но Джийвс е бисерът и ако някой се опита да ви разубеди, посочете му вратата. Сър Пелъм Гренвил Удхаус (1881-1975) тъче своето писателско платно на фона на идилична предвоенна Англия (става дума за Първата световна война) във висшето британско общество. Днес той е известен преди всичко с романите и разказите си за Джийвс, клуб \"Търтеите\", мистър Мълинър и замъка Бландингс. Но Удхаус се е изявявал също така активно и плодотворно като драматург (15 пиеси) и сценарист на музикални комедии (250 песни за 30 мюзикъла). Работил е с музиканти от ранга на Коул Портър и Гершуин. И все пак той си остава в съзнанието ни като любим хуморист, обожаван от писатели като Ивлин Уо, Ръдиард Киплинг, Дъглас Адамс, Салман Рушди и Тери Пратчет. Книгите на Удхаус се препоръчват от психиатри като терапевтично средство за изваждане от депресия, но няма нужда да сме психически зле, за да им се радваме.", "date": "2019.08.02", "title": "Умопомрачителна доза неангажиращ хумор"}
{"url": "https://duma.bg/otmastitelite-krayat-detronira-avatar-n197112", "text": "След десет дълги години \"Отмъстителите: Краят\" детронира дългогодишния най-касов филм \"Аватар\" и заслужено се качи на върха на боксофис класацията като филм номер 1 за всички времена с приходи от 2.79 милиарда щ.д. Новината беше съобщена лично от шефа на \"Марвел\" Кевин Файги на международния форум \"Comic-Con\" в Сан Диего. \"Огромни поздравления на екипите на \"Марвел студиос\" и \"Уолт Дисни студиос\" и огромно \"благодаря\" на феновете по света, които донесоха този исторически успех на \"Отмъстителите: Краят\", сподели в специално съобщение Алън Хорн, главен творчески директор на \"Дисни студиос\". \"Разбира се, влиянието на \"Аватар\" на Джеймс Камерън продължава да е все така силно и невероятните резултати и на двете продукции само показват силата на филмите да вълнуват и сближават хората. Талантливите създатели и на двата свята имат още много какво да покажат и очакваме с нетърпение да видим бъдещето и на Киновселената на \"Марвел\", и на Пандора\", допълни Хорн.  Това съвсем не е единствената голяма новина от \"Comic-Con International\". Лично Кевин Файги представи бъдещето на Киновселената на \"Марвел\", която навлиза в своята Фаза IV и ще даде на феновете повече, отколкото някога са мечтали. Впечатляващи нови герои, завръщането на стари любимци и още много интересни неща тепърва предстоят. ", "date": "2019.08.02", "title": "\"Отмъстителите: Краят\" детронира \"Аватар\""}
{"url": "https://duma.bg/umat-shte-nameri-pokoy-v-tishinata-na-sartseto-n197109", "text": "\"През целият си живот аз бях независима жена\", казва за себе си журналистката и носителка на \"Пулицър\" Алис Стейнбах. Сама вземах решения и правех избори, сама плащах сметките си и сама чистех снега пред къщата си. Но бях развила друга зависимост - да приемам себе си според мнението и очакванията на другите. Но коя бях всъщност?\"  В търсене на отговор на този въпрос и точно когато мисли, че нищо не може да се промени, Алис Стейнбах предприема необикновено пътешествие до някои от най-красивите места по света: Париж, където намира сродна душа; Оксфорд, където се записва на творчески курс; Милано, където се сприятелява с млада жена дни преди сватбата й. По време на това вълнуващо пътуване из Европа съдбата й поднася различни изненади и неприятни емоции, но такъв е животът - устройва ни засади със страхотно безразличие, като променя нас и хората, които обичаме. А целта е да стигнем до края на пътуването, където умът ще намери покой в тишината на сърцето. Книгата на Алис Стейнбах \"Без резервации. Пътешествията на една независима жена\" издава \"Киви\" в превод на Цветелина Лакова.", "date": "2019.08.02", "title": "Умът ще намери покой в тишината на сърцето "}
{"url": "https://duma.bg/elitsa-mateeva-paskins-predstavya-obratno-v-utroto-na-badeshteto-n197115", "text": "\"Обратно в утрото на бъдещето\" е изложба на Елица Матеева-Паскинс, която ще бъде открита на  12 септември от 18.30 ч. в галерия-книжарница \"София прес\", ул. \"Славянска\" 29. \"Елица Матеева-Паскинс е художник с мощна енергия в изказа на живописта. Композициите й, макар и в малък формат понякога, винаги въздействат монументално. Цветовите гами са монохромни с ярки акценти. Но те носят своята емоционална стойност на чистота, простота и много искреност\", посочва Албена Щеньовска-Еглофф. В живописта на авторката присъства и линията, която заживява като графичен момент в композициите й. Художничката има силно изразен експресионистичен почерк, на моменти и сюрреалистичен. Картините на Елица Матеева са преживени мигове, които ни отвеждат в дълбокото - за осмисляне и нова глътка въздух, с остротата на надеждата, както споделя тя самата. Истинското изкуство е само това, което може да развълнува зрителя! Живописната изложба \"Обратно в утрото на бъдещето\" е доказателство за това,\" твърди Албена Щеньовска-Еглофф.", "date": "2019.08.02", "title": "Елица Матеева-Паскинс представя обратно в утрото на бъдещето "}
{"url": "https://duma.bg/film-prizovava-da-spasim-cherno-more-ot-plastmasata-n197113", "text": "Близо година след осъществяването на първото по рода си скоростно прекосяване с уиндсърф на цялото ни Черноморие - общо 300 км  по вода от най-северната до най-южната му точка, предизвикателството \"Wind2Win\" излиза на голям екран.  Документалният филм \"Море на вятъра\" ще бъде представен премиерно днес, 2 август, в рамките на четвъртото издание на престижния Международен кинофестивал в Бургас, на лятна сцена \"Охлюва\", Културен център \"Морско казино\", от 21.30 ч. След прожекцията ще се проведе и дискусия по темата за опазването на Черно море. Входът е свободен. Лентата с обща продължителност 30 минути проследява стъпка по стъпка рекордното постижение на уиндсърф атлетите Илияна Стоилова и Йоан Колев Wind2Win Challenge и поставя фокус върху социалната значимост на инициативата, с която двамата привлякоха вниманието на обществеността към важния проблем със замърсяването на Черно море с пластмаса.    \"Море на вятъра\" е филм за силата на духа и волята, които те държат изправен дори да виждаш, че всичко отива на вятъра. Това е филм за предизвикателството да се откажем от всекидневните удобства на пластмасата с цел да опазим единствения дом, който познаваме\", разказват Илияна и Йоан. Кинопроектът е създаден по идея на сърф училище \"Акаша\" и е продуциран от Remove Remove Productions и Beardfrost Productions с генералната подкрепа на Kaufland България и съдействието на агенцията за външна реклама \"Импрес\". В \"Море на вятъра\" освен двамата уиндсърф атлети от \"Акаша\" ще видим и останалите членове на екипа - морските биолози Димитър Беров, Велизара Стоилова и капитана на експедицията  Явор Колев. Тримата следваха неотлъчно сърфистите със специален плавателен съд, от който извършиха мониторинг на плаващите морски отпадъци и изследваха състоянието на крайбрежните морски води, за да допълнят липсваща ценна информация.  Заедно с тези усилия за информиране на широката общественост за измеренията на проблема сърф училището \"Акаша\" инициира и поредица от почиствания на родни плажове. Първата за тази година акция с участието на 54 доброволци бе на плаж \"Устието на Ропотамо, където бяха събрани над 980 кг отпадъци.", "date": "2019.08.02", "title": "Филм призовава да спасим Черно море от пластмасата"}
{"url": "https://duma.bg/sinelibri-ni-prenasya-v-petoto-izmerenie-n197114", "text": "\"На 20 юли 1969 г. Нийл Армстронг стъпва на Луната. Неслучайно избрахме именно тази дата, за да обявим част от звездните събития в програмата на петото юбилейно издание на международния кино-литературен фестивал \"СинеЛибри\". Той ще продължи цели 15 дни - от 5 до 20 октомври, и ще предложи бляскави премиери, срещи с изключителни личности от света на киното и литературата, грандиозни юбилеи, филмови ретроспективи и безценни образователни събития. \"СинеЛибри 2019\" ще се проведе в София, Пловдив, Варна, Бургас, Габрово, Велико Търново и Стара Загора под мотото \"Петото измерение\".\" Това научи ДУМА от организаторите на кино-литературния фестивал. Форумът предвижда 50 филма, разпределени в конкурсна и паралелна програма, вкл. завладяващи адаптации на литературни творби, създадени през последните две години, биографични драми за световноизвестни артисти, анимационни филми по книги, нови интерпретации на класически произведения и специално подбрани документални филми. Традиционен фокус са галавечерите в знак на почит към различни култури, филмовите ритуали и чествания. През 2019 г. се навършват 50 години от кацането на Луната, 500 години от смъртта на ренесансовия гений Леонардо да Винчи, 250 години от рождението на германския естествоизпитател и пътешественик Александър фон Хумболт и 120 години от рождението на Хорхе Луис Борхес - великия аржентински майстор на кратка проза. Все имена, които предизвикват страхопочитание. И тъй като във физиката и геометрията петото измерение се свързва с шестоъгълник, каквато е формата на библиотеката според Борхес, тази есен \"СинтеЛибри\" няма да ни спести изкушенията, нещо повече - ще ни изстреля директно в Космоса. Не без помощта на един от най-взискателните режисьори, които киното познава - визионера Стенли Кубрик. Важен акцент сред паралелните събития е конкурсът за късометражни филми CineLibri Short Movie Official Competition, който има награден фонд и се реализира чрез платформата Film Freeway. Предстои да бъдат подбрани най-сполучливите филми, за да бъдат показани на специална церемония на 20 октомври от 19 ч. в кино \"Люмиер\". За първи път в рамките на фестивала ще се състои международен уъркшоп на тема \"Изкуството на адаптирания сценарий\" с участието на светилата в областта на писането и адаптирането на сценарии Линда Сийгър и Джулиан Фрийдман. Към тях ще се присъедини и българският продуцент, сценарист и режисьор Димитър Коцев-Шошо. Уъркшопът ще се проведе изцяло на английски език и вече привлича участници от всички краища на света.", "date": "2019.08.02", "title": " \"СинеЛибри\" ни пренася в петото измерение"}
{"url": "https://duma.bg/kade-otivat-mechtite-n197116", "text": "С четвърта самостоятелна изложба гостува в галерия \"Ларго\" любимец на варненската публика, пловдивски виртуоз на четката и един от десетте наградени с приза \"Художник на десетилетието на галерия Ларго\" - Александър Димитров. Изложбата се нарича \"Къде отиват мечтите\", подготвяна е специално за пространството на \"Ларго\", с нея художникът отбелязва своя 50-годишен юбилей. Изложбата е замислена като мост във времето, който се случва благодарение на щастливото завръщане у дома на цикъл от шест картини, рисувани от автора преди повече от 20 години и представени тогава в Германия. Цикълът се нарича \"Генезис\" и го вдъхновява да създаде своеобразно продължение.  Посетителите ще видят интересни съпоставки и препратки. Макар и цветово картините да черпят от една и съща палитра, то начинът на изразяване на автора е различен. Противно на общоприетата максима, че мъдростта и философските размисли са функция на зрелостта, в \"немския\" цикъл на Димитров отпреди 21 години ще открием удивително зрял за годините си, овладян и метафоричен творец. Картините са като снимка на въображаеми, но може би възможни светове като прелюдия към генезиса на света. Сякаш творецът е бил ням свидетел на зараждането, на сътворението на чудото на заобикалящия ни мир.  В новия цикъл картини от 2019 г. вселенските стихии са овладени, фокусът е преместен не върху първичното, върху зараждането на света, а върху резултата, върху продукта на този генезис. Стигаме до любимата поанта в творчеството на пловдивския магьосник на четката - Жената. Тя, светицата, майката, любимата, началото на всички начала е, може би, според автора, най-важният и смисленият резултат от генезиса.  Изложбата \"Къде отиват мечтите\" е посветена на красивите и устойчиви витални реалности. Игрите, в които \"Азът\" търси безусловната свобода. Своята вътрешна \"обетована земя\" и нашата обща \"обетована земя\". В изложбата включвам платна, създадени в различни години и обстоятелства, но взаимно привлечени и обединени в своята същност, споделя авторът, чиито картини може да се разгледат до 13 август във варненската галерия \"Ларго\", ул. \"Хан Крум\" 8.  ", "date": "2019.08.02", "title": "Къде отиват мечтите"}
{"url": "https://duma.bg/kontsert-na-osem-royala-obedinyava-chetirite-grada-u-nas-koito-byaha-kandidati-za-esk-n197117", "text": "Спектакъл без прецедент ще зарадва почитателите на класическата музика у нас тази есен. \"Концерт на 8 рояла\" е едно от закриващите събития в програмата на \"Пловдив 2019\", което ще обедини четирите български града, кандидати за европейска столица на културата. За първи път ще бъде реализиран проект с подобен мащаб в България. Осем рояла, 16 пианисти, 32 ръце ще изнесат 4 концерта в Пловдив (зала \"С.И.Л.А.\", 16 ноември), София (зала 1 на НДК, 18 ноември), Велико Търново (ДКС \"Васил Левски\", 21 ноември) и Варна (ДКС Варна, 23 ноември). Пианистите идват от осем държави: Германия, Италия, Русия, Канада, Корея, Япония, Словакия, разбира се, България и дори Филипините. С реверанс към почитателите на класиката диригентът и музикантите са подготвили вълнуващо емоционално пътуване с композициите на Карл Орф, Джоакино Росини, Карл Черни, Рихард Вагнер, Дариус Мийо, Джордж Гершуин и други. Създател на проекта е българският пианист и педагог проф. Томислав Байнов, който заедно с още шестима свои колеги основава Клавирния ансамбъл \"Байнов\" през 1989 г. Център за изявите на състава е Южна Германия, но много скоро популярността му става и международна. Особено атрактивни са телевизионните му изяви. Репертоарът обхваща както специално написани творби за четири и повече ръце, така и аранжименти на някои от най-популярните класически пиеси. Клавирният ансамбъл \"Байнов\" е записал няколко силно запомнящи се програми: \"Шест ръце на едно пиано\", \"Повече от 8 пиана\", \"Пиана и перкусия\", \"На живо в Люцерн\", \"Карл Черни: Концертни квартети\". Специалитет на ансамбъла са изпълнения на творби на шест ръце, но на един роял, или 11 или 12 ръце на две пиана, пиеси за повече от 8 пиана, дори до невероятния оркестър от 25 пиана. Диригент на концертите ще бъде Григор Паликаров - изтъкнат диригент в Софийската опера и Класик ФМ симфони оркестра, композитор, пианист, преподавател и член на МЕНСА. Носител е на множество национални и международни награди, дирижирал е по целия свят. \"Убедени сме, че \"Концерт на 8 рояла\" е събитие с голяма културна значимост, което ще предизвика сериозен отзвук в медиите, почитателите на класическата музика и цялата ни културната общественост\", споделят организаторите на събитията \"Класик стейдж ентъртейнмънт\".", "date": "2019.08.02", "title": " Концерт на осем рояла обединява четирите града у нас, които бяха кандидати за ЕСК"}
{"url": "https://duma.bg/vienski-virtuozi-otkrivat-motsartovi-praznitsi-2019-n197118", "text": "Световнопризнатите виенски виртуози от \"Моцарт трио\" поставят началото на 15-ото издание на международния фестивал \"Моцартови празници\" тази година. От 23 до 25 август живописната природа на Правец отново ще стане сцена на изискана селекция от концерти, почитащи гениалния австрийски композитор, научи ДУМА от Кремена Николова-Флор, експерт реклама и връзки с медиите. Артистичният директор на фестивала проф. Борислава Танева споделя: \"Геният на Моцарт се е проявявал във всички жанрове - от операта до симфоничната, камерната и соловата музика. Бихме искали да покажем точно това разнообразие на абсолютния му талант.\" Откриващият концерт на 23 август е реверанс към почитателите на камерната музика. Виенчаните Ирина, Даниел и Дитхард Аунер от \"Моцарт трио\" са чести гости на най-престижните фестивали в Европа и Азия. Богатият им репертоар обхваща всички класически стилове. В Правец те ще представят произведения на Моцарт, Шостакович и Дворжак. Тематично матине, с акцент върху бъдещите звезди на класиката, открива втория ден на фестивала. Лауреатите на международния конкурс за инструменталисти \"Панчо Владигеров 2019\" - пианистката Мария-Десислава Стойчева и цигуларката Нанджу Лий (Корея), са подготвили програма с творби на Моцарт, Панчо Владигеров, Шопен и Хюбай. Вечерта на 24 август е поверена на талантливата оперна певица Мила Михова и пианиста Николай Стойков. Арии от опери на Моцарт, Верди, Росини, Белини и др. ще звучат в изтънчената обстановка на РИУ Правец Ризорт. Публиката ще се докосне до таланта на \"Малкият Моцарт\" Ивайло Василев на 25 август. Детето чудо на пианото е едва на 11 години, но вече има повече от 20 награди на престижни международни конкурси. Ивайло ще ни въведе в света на Бах, Моцарт и Рахманинов.  Традиционната \"Среща с автограф\" тази година е с маестро Найден Тодоров. Талантливият диригент и директор на Софийската филхармония е работил с някои от най-големите съвременни звезди на световната сцена. Сред тях Анджела Георгиу, Вадим Репин, Юлиан Рахлин, Максим Венгеров, Сара Чанг, Паул Бадура-Скода, Патриция Копачинска, Гена Димитрова, Райна Кабаиванска, Соня Йончеа и др. Найден Тодоров ще дирижира и Моцартовия Реквием, посветен на Христина Ангелакова - вдъхновителка и дългогодишен артистичен директор на фестивала, която ни напусна тази година. Незавършеният шедьовър на Моцарт, признат за едно от най-важните произведения в неговото творчество, ще звучи на откритата сцена пред езерото на РИУ Правец Ризорт в изпълнение на Софийската филхармония, Националния филхармоничен хор и солистите Беса Лугичи - сопран, Виолета Радомирска - мецосопран, Михаил Михайлов - тенор, и Ивайло Джуров - бас.  XV международен фестивал \"Моцартови празници се посвещава на 120-годишнината от рождението на Панчо Владигеров.", "date": "2019.08.02", "title": "Виенски виртуози откриват   \"Моцартови празници 2019\""}
{"url": "https://duma.bg/vitsparad-n197105", "text": "Говоря си с един приятел от САЩ по вайбър. До него плаче 10-месечният му син ... Питам го, защо плаче тоя малкия, след като има американско гражданство. .. За нея това беше любов от втори поглед… При първия не видя златния ролекс. Прибира се мъж у дома. Жената седи в хола с любовницата. - Какво става? - пита мъжът. - Ти ми кажи?! - вика  жената. - Не знам, ти седиш вкъщи с непозната  жена! - Непозната? - извиква  любовницата.- Ние правим секс от година! Мъжът погледнал жена си и  пита: - Това вярно ли е? И з в о д: Никога не губи самообладание! В магазин за парашути ядосан клиент носи един с рекламация. - Вашият парашут не работи. - Какво му е? - Не се отвори. - Интересно, други не са се оплаквали… Не бройте овце, за да заспите. Все някога свършват. Бройте глупаци - те са безброй. Началник ходел замислен по улицата, когато един бездомник му казал: - Дайте 100 лева! - За какво са ти? - За да си купя водка, да я изпия и да си легна под оградата. Началникът мълчаливо извадил телефона: - Здравейте, отдел човешки ресурси? Уволнете счетоводителя, намерих честен човек! Неписан закон: - На вниманието на шофьорите! Когато влезете в чуждо село, с предимство е този, който е от селото. Някакъв тип се напива от мъка в кръчмата. Барманът го пита: - Какво става, защо пиеш? - Ами жена ми спи с мен само по веднъж в седмицата. - Пак си добре, с другите ми клиенти спи по веднъж на месец. Бившите казват: - Никога няма да намериш някой като мен… Именно това е планът… - Тате, не гаси лампата, страх ме е от чудовища! - Няма по-големи чудовища от енергото, татковото... Миналата година имах проблеми и взех кредит. Тази година се оказа, че миналата година не съм имал проблеми... Редовно в автобуса попадам на екозащитници. Те не ползват дезодоранти, за да съхранят озоновия слой, и не се мият, за да съхранят водните ресурси на планетата. - Храна - ок! Вода - ок! Пари - ок! Документи - ок! - На екскурзия ли заминаваш? - Не, на опашка в КАТ. Ще регистрирам автомобил… Преди години се говореше, че американците разработили ново оръжие. То убивало хората, а домовете оставали непокътнати. Наскоро разбрах, че то се нарича  \"Ипотечен кредит\". Двама крадци са разбили вече пет сейфа и петте - празни. Тогава единият се плясва по челото: - Човече, това не е банка, това е склад за сейфове! - Сине, кое е това, което е с 4 гуми, но не се движи, без да го дърпаш? - Ремарке ли е, тате? - Хондата ти, сине, хондата… - Господине, пиша ви акт за 50 лева за оскърбяване на служител на КАТ! - Пиши за 150, че още не съм си казал всичко!", "date": "2019.08.02", "title": "ВИЦПАРАД"}
{"url": "https://duma.bg/lavitsa-n197108", "text": "\"ДРУГИ БОГОВЕ\" от Х. Ф. Лъвкрафт издава \"Изток-Запад\", подбор и съставителство Иван Атанасов, превод Огняна Иванова. Американският писател Х. Ф. Лъвкрафт (1890-1937) е автор на произведения с водещ принцип \"космическият ужас\". Почти неизвестен приживе, сега заради размаха на фантазията си той често е слаган наравно с Хърбърт Уелс и Дж. Р. Р. Толкин. Лъвкрафт е повлиян от Едгар По и от хималайските картини на Николай Рьорих, а неговите апокалиптични видения оказват силно въздействие върху Стивън Кинг и съвременната поп култура. Новият сборник включва прочутата новела \"Подир сънищата - към незнайния Кадат\" и 26 разказа, повечето от които излизат за първи път на български език. \"КНИЖАРНИЧКАТА НА БРЕГА\" от Джени Колган издава ИК \"Сиела\" в превод на Цветана Генчева. Зоуи има спешна нужда да напусне задушаващия я сив Лондон. Тя търси спокойствие, но и добре платена работа, защото иска да осигури по-добър живот на сина си Хари. Както често става в живота, в най-критичния момент Зоуи попада на обява за бавачка в огромно имение на брега на най-известното шотландско езеро - Лох Нес. Когато отива на място обаче, приказната история, която си представя, се оказва по-скоро кошмар. Описаните в обявата \"три изключително надарени деца\" всъщност са разпасана компания, а две от тях се държат като същински зверове. Овдовелият им баща Рамзи пък е истинска развалина. \"ОБЕТ ЗА МЪЛЧАНИЕ\" от Джейн Ан Кренц издава \"Хермес\" в превод на Дафина Янева-Китанова. Вирджиния е млада и красива собственичка на художествена галерия, която се бори с кошмарите от миналото. Като дете тя е била в секта и едва не е загинала при умишлен пожар, който отнема живота на майка й. Сега една от нейните художнички е посегнала на живота си, след като й е изпратила снимка на последната си картина. Това кара Вирджиния да се съмнява във версията за самоубийство. Частният детектив Кабът е едно от децата в сектата, оцелели след пожара. Въвлечени във вихрушка от тайни, измами и страсти, двамата стигат все по-близо до разгадаване на мистерията на общите им спомени. \"МОСТЪТ НА КЛЕЙ\" от Маркъс Зюсак издава \"Пергамент-прес\" в превод на Светлозара Лесева. Книгата разказва историята на петимата братя Дънбар, които след смъртта на майка си живеят сами в дома си - без правила и без възрастни хора, но с много животни около себе си. И докато момчетата обичат, бият се и се учат да се справят със света на възрастните, те разбират вълнуващата тайна, която се крие зад изчезването на баща им. В началото на повествованието бащата се завръща и иска момчетата да му помогнат да построи мост в своя имот в пустошта. Единствено Клей се отзовава на молбата му - заради своето семейство, заради миналото си, заради величието, заради греховете си, заради едно чудо.", "date": "2019.08.02", "title": "Лавица"}
{"url": "https://duma.bg/pardon-n197106", "text": "ЛАФ НА БРОЯ Когато си мислиш, че по-зле няма как да стане, спомни си, че можеше да имаш алергия към алкохола. КОЛЕЛОТО ЗА ЛЕТИЩЕТО - Сине, защо си казал пред целия клас, че учителката по математика се е целувала с учителя по физкултура в киното? - Тя сама ме помоли. - Как така? - Ами тя ми каза: \"Иванчо, през цялото време се смееш, там на задния чин! Разкажи на всички и ние да се посмеем!\" ДОКТОР СПАС И НЕГОВИТЕ ПАЦИЕНТИ Срещат се двама приятели. - Как е? - Нормално, само дето с жената се скарахме. - По какъв повод? - Не може да се разберем как да изкараме отпуската. - Защо така? - Мисля да ходя в Тайланд, а тя иска да дойде с мен... Рубрика: ДЖЕЗВЕ Веганите не ядат колбаси, защото мислят, че за тяхната направа е умряло невинно животно. Реалистите също не ядат колбаси, защото знаят, че за тяхната направа не е умряло никакво животно. ПАРДОН На касата в мола: - Добър ден, 20 лева, моля! - Но на етикета пишеше 10? - Знам, че пише 10, но всъщност струва 20 лв! - Ами, добре... Заповядайте! - Но това са 10 лв! - Знам, че пише 10, но всъщност са 20! ФОЛКБИТАК Има адски много мотики, на които все още не е стъпвал български крак... ПЪРВА ЧАСТНА, ВТОРА ГЛУХА Всеки си има логика: Бедният иска да е богат, богатият да е здрав, здравият  да е женен, жененият да е мъртъв…", "date": "2019.08.02", "title": "ПАРДОН"}
{"url": "https://duma.bg/zaspivay-be!-n197107", "text": "Късно вечерта, след бурен секс. - Мили,само не заспивай веднага! Не обичам, когато се заспива веднага след секс! - Добре. - А днес правим четири месеца и половина откакто сме заедно! - Прекрасно! Ще отидем някъде да го отпразнуваме! - На теб случвало ли ти се е така бързо да идва любовта? - Не, май не помня.... - Значи ти се е случвало, а на мен - не! За първи път ми е така. Я кажи - твоята предишна Кати тя веднага ли те обикна? - След две седмици почна да говори за любов. - Лъгала е, сто процента! - Защо пък? - Нима не чувстваш разликата? При мен е ЧУВСТВО, а тя просто си е плямпала... - Добре, права си. - Нима не ми вярваш?! - Вярвам ти. - Разбира се, на нея си вярвал, а на мен - не. И гърдите й са по-хубави, и е завършила Физическия! - Химическия! - Ах, че си гад, помниш какво е завършила! Още ли я обичаш? - Учили сме заедно. - Е? И? Аз с малко ли хора съм учила, но не говоря за тях! - Спи. - Не мога! Тя ще бъде между нас винаги. - Ти си сто пъти по-добра от нея и аз съм с теб, не с нея! - Казваш го от съжаление. На кого му трябва жена с дупе като моето! - Нормално ти е дупето. - Какво значи \"НОРМАЛНО\"? Дебело, така ли? Лицемерна твар! Все си мислиш за Кати... Взех възглавницата и я сложих върху главата си. Обърнах се на другата страна и се замислих...  Казваше ми тате: \"След секс веднага заспивай!\"", "date": "2019.08.02", "title": "ЗАСПИВАЙ, БЕ!"}
{"url": "https://duma.bg/martin-petrushev-chovek-tryabva-da-bade-tarsesht-pitasht-i-lyubopiten-n197119", "text": "- Понастоящем съм част от редакционната колегия на единственото списание за съвременна немска литература в Хайделберг, където живях през последната година. С колегите се сработихме много добре и затова ще продължим работа от разстояние, като ще се връщам за представянията. Пиша рецензии и статии за българското културно списание \"АРТизани\" и превеждам от немски и английски. - В последните години от училище писах стихове и правих опити за пиеси в рими - доста наивни от сегашна гледна точка. По време на петгодишното си обучение в НАТФИЗ прекарвах дълго време в библиотеката, където продължих литературните си експерименти с поезия и проза, но най-големият литературен скок се случи през 2014 година, когато посещавах курс по творческо писане при Георги Господинов. От този момент нататък не спира да ме вдъхновява търсенето на нови форми и подходи към влизането в един текст. - Въпросът е внезапен. Това е нещо, което само трима човека знаят. Досега. От две години работя върху по-голям текст, който все повече се насочва към сферата на експерименталния роман. Темата е заседнала много дълбоко в мен и се опитвам да я преболея и преодолея. Да не казваме голяма дума, защото в момента превеждам и книга, но се надявам до другото лято да имам завършен текст.  - Фотография на усещането. Аромат след дъжд. Полет на капка към отражението на улична локва. - Поезията и голямата литература скоро може да останат единственият подслон от това трескаво бързане, но за тях място винаги ще има. На всяко движение има контрадвижение и ми се струва, че колкото повече хора се изгубват в патологичното скролване на времето, толкова повече ще откриват потъването в книгата като компенсаторен ефект. - Младите пишат, но много си личи, когато не четат. Отдаването на литературата е дълъг и съзнателен процес, той не е от днес за утре. - Дават ми дума или стих, те пораждат образ, а образът преминава в рими. Най-често в България това се случва с Константин Кучев, който пее и свири на китара и цигулка по време на импровизацията. Проектът ни се казва \"СътвоРиМи\". В този проект каним различни автори, които четат от книгите си, а ние импровизираме по тях и описваме в движение случващото се на пишеща машина. Често каним и други музиканти, а на финала публиката има възможност да чуе създадения текст и да си купи книгите на представените автори. - България има много таланти. Тя има нужда от по-голяма подкрепа от институциите в сферата на културата, за да може талантите й да имат простор и вместо да се озлобяват от успеха на другите, да се вдъхновяват от него и да се подкрепят. - \"Комедия от грешки\" по Шекспир и \"Януари\" по Радичков. Особено втората - заради свободата, която ни беше дадена от Ованес Торосян като режисьор. Най-голямото предизвикателство обаче остава живият контакт с публиката по време на импровизация. - Препоръчително е да бъде търсещ, питащ и любопитен. Да може да се занимава и развива сам, а не да търси какво да го занимава. Цялата развлекателна индустрия разчита на това, че е много по-лесно да консумираш, отколкото да търсиш сам. - По темата има цели студии и проучвания и отговорът би бил твърде комплексен. Опасявам се от бездушен театър, в който машината взема превес над човека. - Внезапно бих казал \"Сто години самота\" на Маркес. Харесвам много романите на Достоевски, Кундера, Салман Рушди и дори Хенри Милър. В представите ми и Ницше е повече автор, отколкото философ, защото има огромно стилистично влияние върху немската проза през ХХ век. В литературата най-много ме привлича новото и предизвикателното, както и да проследявам нишките между различните текстове. - Поети - Райнер Мария Рилке и Т.С.Елиът. Специално \"Дуинските елегии\" и \"Четирите квартета\" са произведения, към които цял живот бих могъл да се връщам и да преоткривам. Драматурзи - Шекспир и Чехов. Те са и ще бъдат константи. Очарова ме желанието на Брехт да използва литературата за оръжие на промяната. - Щом има човек, ще има и култура. Тя няма да изчезне, само средствата ще са различни. - Да търсят колкото могат повече себе си - през другите, през пътуването, през литературата и изкуството. Да не стават подвластни на масовия вкус. Смятам, че човек е тук, за да се опита да намери защо е тук, но първата стъпка е способността да разбираш другите, за да можеш да се разграничиш. Пожелавам им повече емпатия и човечност.", "date": "2019.08.02", "title": "Мартин Петрушев: Човек трябва да бъде търсещ, питащ и любопитен"}
{"url": "https://duma.bg/zalezat-i-zorata-n197134", "text": "1868 година...  Смог... Облаци сиви се стелят по бездушното небе, което като че ли се е превърнало в невидим купол за българския народ. В клетка, чиито решетки са ръждясали от апатия, безразличие и летаргия. Всеки спи зимен сън. Независимо от сезона, независимо от времето. Пролет, лято, есен, зима. Дните се повтарят безконечно, а действието и бездействието им са едно необяснимо дежавю, което не предвещава нищо. Нито промяна, нито светлина, нито надежда...  Замръзналите капки роса по изсъхналите треви, отронващите се листа от високите дървета, тишината на душите, сърцата, природата носят своя ек надлъж и нашир. Тази тишина... Толкова е зловеща, толкова неописуема. Тази тишина... Тя крещи.  И точно този безпомощен писък е в унисон със залеза. Залеза на един народ с вековни традиции и устои, които бяха опетнени от нашите поробители. Залеза на една страна, която векове преди сломяващото я иго къпеше своите брегове в три морета. Залеза на времето, което научи всекиго и на нищо, и на всичко. Залезът, който научи майките да търпят безчинствата, които виждаха върху своите деца. И залезът, който научи децата да гледат своите майки ридаещи, болни, в безизходица, на смъртния одър. Цветът на този залез е аленочервен и може да бъде разпознат отдалече, защото неведнъж е обагрял земята на родината ни. Татковината ни, напоена с кръвта на своите чеда.  Да...! Абсурдно е! Недопустимо! И това не може да продължава вечно! Затова народът се събужда. Денят не е същият като предишния. Усеща се нещо по-различно във въздуха, във всяка една стъпка, която прави, защото земята сякаш се е събудила. Усеща се сърцето й, което тупти яростно в недрата й. Чуват се пламенните й въздишки, които подканват българина да съхрани родовата памет, да запази националното богатство с цената на живота си. Подтиква юнака да даде сърцето си, което ще затупти в бъдещото поколение.   Запад, изток, север, юг... Всички стават единни. Всички стават едно цяло. Ботев, Бенковски, Каблешков, Стефан Караджа, Хаджи Димитър и всички техни събратя, които са разбрали колко е скъпа свободата за нашия народ, са готови да платят нейната цена. Нито по-рано, нито по-късно. Сега! За техните съмишленици, за близките им, за нас.  Хората вече успяват да видят и промяната, и светлината. Долавят надеждата в ближния и това ги крепи по-силно от всякога. Промяната е повече от бленувана, а светлината е онази глътка живот, за която те копнеят отдавна.  Светлината, подаваща се отвъд хоризонта. Светлината, идваща от зората. Онази златна зора, която черпи мощ и сила от Карлово. От сгушената в чемшир и родолюбие къща на непоколебимия, несравнимия,  безстрашния, верния, непобедимия син на майка България - Васил Иванов Кунчев. Той е светлината. Той е зората. А неговото сърце и любов към отечеството са компасът, който го напътства, за да постигне своя идеал - свободата. Тази светлина няма начало, няма и край. Тя е един безкраен поток от сили, който кипи в Левски и който предава частица от себе си на всекиго, когото срещне по своя път. И млад, и стар. И беден, и богат. Васил Иванов Кунчев сменя своя облик - физически и психически. Търси убежище там, където знае, че дори неканен, ще бъде приет като очакван гостенин. Не гледа народа отстрани, а живее с него. Чувства всяка болка, която ранява българския дух, бори се срещу неправдата, не иска да вижда още стичащи се сълзи по съсухрените лица на съотечествениците си. Носи тази тъга в себе си. Носи нейното тегло. И е решен да го отстрани, и е готов да се жертва, и нищо не е в състояние да го сломи, и...  И... Успява! Успява да донесе обратно топлината на деня им, да сгрее душите им, да разтопи снежинките, които са обгърнали сърцата им. Успява да им върне живота, който са имали и който не биха заменили дори за най-голямото богатство на света.   Няма място за сравнение!  Залезът и зората видяха живота на българите. И българите видяха залеза и зората. Почувстваха ги. Силно и безвъзвратно. И затова предпочитат да живеят вечно със светлината на изгряващото слънце в сърцата си, отколкото с тази на залязващото. Защото тя ще ги крепи вечно. Ще им напомня за миналото. Ще ги прави благодарни за настоящето си. Ще им дава вяра, надежда и любов за бъдещето. И вечно ще ги подсеща, че преди всичко останало те са българи! Българи, които ще съхранят своята история и няма да позволят нейният плам да бъде потушен в сърцата на своите деца! ", "date": "2019.08.02", "title": "Залезът и зората... "}
{"url": "https://duma.bg/varnenskiyat-vodopad-n197135", "text": "Идеята да напиша следващите редове ми хрумна преди няколко дни. Тогава във Варна се изля пороен дъжд. И друг път се е случвало. Даже някои от хората, мокри до кости, си шляпаха в локвите, без да се интересуват от стихията.  Но на следващия ден видях потресаващи кадри от наводнено варненско кръстовище на реконструирания и открит с хвалби лично от премиера булевард \"Васил Левски\" - забележителност, придобила известност като Варненския водопад.  Та с извинение към Алеко Константинов. Писателят, знам, ще ме разбере, байганьовщината винаги е била безпощадно на прицел на острото му перо... България! Дай Боже, всекиму да изпита такива блажени чувствования, каквито аз изпитах, като видях Варненския водопад, а още повече - когато блесна с всичкото си величие пред очите ми това чудо на некачественото строителство и далаверите, превърнали се в символ на 10-годишното управление на ГЕРБ!  Но зная, че когато погледнах към водопадите, мене ме обхвана до такава степен нервозно вълнение и нетърпелива жажда, щото, ако в този момент се отвориха небесата и св. Петър ме повикаше да ми отвори вратата на рая, аз би му извикал: \"Махни се с твоя рай, остави ме да видя Бойко-Борисова България!\" Чудната игра на пари, олигарси и дружески фирми, която привлича удивлението на хиляди българи, избрали да живеят в чужбина или оцеляващи у нас - ето я пред мен!  От мястото, гдето стоим сега, виждаме в общи черти следното: зад каменната ограда падат буйни къдрави снопове разпенена вода и се губят долу, в една кипяща пенлива маса, от която се възнася силно бумтение. Вижда се на голямо разстояние водата, която припка между оградите и полуразпенена предварително, устремява се в хаоса на Варненския водопад. Ето где е чудото! От втория етаж на кръстовището към първия етаж върху асфалта на реконструирания за 113 млн. лева 3-километров булевард пада непрекъсната маса от мръсна вода. Долу - ад! Нещо ври, кипи, беснува се, гърми, като че потръсва цялата околност, снопове пяна се мятат като фонтани нагоре, воден прах обсипва целия водопад и колите, като не виждат друга възможност, се втурват и изчезват в бесните води, рискувайки върху им да се посипят отломъци от съоръжението, плод на човешката алчност и безхаберие. И пред очите ти се образуват облаци от гняв... Прощавай, Варненски водопад! Много е кратък животът и за съжаление, знам, че пак ще те видя!... Не само тук, а и по цялата ни Родина. Докато продължават да ни управляват ГЕРБ, \"усвоявайки\" европейски средства. (Абе, не се знае! Здраве да е, па и берекет... Ами!) ", "date": "2019.08.02", "title": "Варненският водопад"}
{"url": "https://duma.bg/s-neprimirimost-za-literaturata-i-obshtestvoto-n197133", "text": "\"В кадър\" е нарекла новата си творба Благовеста Касабова, дело на издателство \"Захарий Стоянов\". Тя е изградена от три тематично и идейно допълващи се части - \"Критика\", \"Публицистика\" и \"Интервюта\" и носи подзаглавие \"Размисли за автори и книги, за празнодумието и словоблудството\". Книгата смело може да бъде оприличена на бяла лястовица, появила се на националния литературен фон да разсее отчасти твърдението, че у нас литературна критика не съществува.  \"В кадър\" носи по страниците си откровеното виждане на Блага за оценъчния творчески процес. Тя е откровена, ясна, неспестяваща пропуските и неподвластна на имена и авторитети, станали такива по неясни пътища и критерии.  Факт е, че след вододела на 1989 г. във всички области на обществения живот у нас завидно място зае негативизмът. Този извод с пълна сила се отнася и за духовните процеси, за литературното творчество и книгоиздаването. Появиха се незвани влъхви, немалко от тях и с академични звания, опитващи се да преиначат значимостта на българската литература и култура досега. По израза на самата Касабова към тях се присъединяват и \"литературни насекоми\", доказващи как преди тях не е създадено нищо значимо. Разбирай - те са началото и емблемата на всичко модерно, важно, авангардно, което трябва да се цени и възхвалява. Естествено - и да се заплаща кораво, както всъщност става чрез финансовите ясли на чуждестранни \"приятелски\" фондации, пуснали пипала в съвременна България. Те живеят в кули от слонова кост, занимават се с пъпосмотрителство и не се интересуват от нищо, свързано с живия живот. Подобно явление е страшно, особено за младото поколение. Защото стойностната литература е призвана да черпи сокове - теми, идеи, образи - от реалността такава, каквато е. Да я вплита в значими поетични, белетристични и други текстове така, че да са достъпни и убедителни за читателите от различни възрасти. Да им сочат изворите на социалното и политическото зло, да громят демагогията, да бият тревога от нерешаването на такива вододелни процеси, като емиграцията, демографската катастрофа, престъпността, бедността, неграмотността. В целия хаос от въпроси, битуващи в годините на прехода, който още не е завършил. \"В такива моменти - споделя Блага Касабова - литературата е светлина и посока, тя е крепител и надежда, призвана е да възпитава чувствата и да бъде морален пример, да води към доброто и красотата.\" Това означава да се направи съпоставка на творческия процес в миналото и днес, да се посочи, отрече и заклейми непригодното, за да бъде храмът на писменото слово чист, светъл и лицеприятен. Ще спомена някои заглавия от критичния и публицистичния раздели като знакови, макар че ми се ще да посоча всички: \"Невесели мисли за съвременната българска литература\", \"Вакуум на критиката\", \"Книга за безотговорността\", \"За паметта, цинизма и остарялата рутина на писателя\", \"Откакто има литература, има и критика\", а още: \"България все още не е Танганайка\", \"Кой ще отвори очите на нашите деца?\", \"За \"малките големи\" недомислия\", \"Тенденциозно, манипулативно, безотговорно\", \"За писателя и прехода\", \"За литературните насекоми и телевизионните калинки\" и т.н. Мъдрост и задълбочен житейски опит носи и последната част на книгата - \"Интервюта\": \"Имаме произведения, с които всяка литература би се гордяла!\", \"Открай време всички, които се занимават с литература и изкуство, се стремят да направят човека по-добър, по-духовен\", \"Мътилката се оттича, идва времето на златната вода\", \"По пътищата на паметта\"... Още много може да се говори за достойнствата, прозрените и споделени нравствени ценности, за интелектуалния оптимизъм и спецификата на творческия процес в новата книга на Благовеста Касабова \"В кадър\", но тя непременно трябва да бъде прочетена. От всеки, на когото е мила българската литература в развитие, за нейните върхове, а ако щете - и с борбите на достойните й представи с рутината, забравата и отрицанието на всичко свято, съхранено в нейните анали. За бъдещето й, отредено да издига духовно новите поколения за и в името на културното ни бъдеще. Разбира се, времето е най-добрият съдник за това кое е стойностно и кое не. Кое е благословено с безсмъртие и кое - обречено на забрава още с появата си. За мен тази книга е водител в съкровените кътчета на творческата лаборатория като символ и в търсенията на авторите - наши духовни първенци. Тя е громяща, градивна и оптимистична, обществено значима. Отдавна чакана като глътка жива вода в общия процес на създаване на добра, човешка, човечна литература. С нея Касабова надгражда и създаденото от самата нея досега, което е награда за всеки стойностен автор...", "date": "2019.08.02", "title": " С непримиримост за литературата и обществото"}
{"url": "https://duma.bg/bagata-sreshtu-cherniya-zvyar-v-nyu-york-n197087", "text": "Благой Иванов-Багата ще се бие срещу Дерик Люис-Черния звяр в UFC 244. Галавечерта ще е на 2 ноември в най-великата зала на планетата \"Медисън Скуеър Гардън\" в Ню Йорк. Мачмейкърите на бойната верига уточняват последни детайли около дербито в тежка категория. Най-вероятно срещата ще бъде в три рунда. Новината беше обявена първо от гиганта ESPN. Люис е бивш претендент за титлата на организацията. Той загуби през миналата година от шампиона Даниел Кормие. В последния си мач Черния звяр отстъпи на Жуниор дос Сантос (Браз). Багата е в серия от две поредни победи. Той се справи с Тай Туиваса и Бен Ротуел. Победа ще му позволи да се изкачи в топ 5 на ранглистата.", "date": "2019.08.02", "title": "Багата срещу Черния звяр в Ню Йорк"}
{"url": "https://duma.bg/gledayte-n197086", "text": "по Нова спорт 18.45 Витоша Б - Арда по Диема спорт 21.00 Черно море - Славия по Диема спорт 12.00 и 16.00 Гран при на Унгария (тренировки) по Макс спорт 1 23.00 Турнир във Вашингтон (мъже) по Макс спорт 2 5.00 Турнир в Лос Кабос (мъже) Утре по Диема спорт 18.45 Етър - Ботев Пд 21.00 Берое - Дунав по Диема спорт 2 19.30 Нотингам Ф - Уест Бромич  по Нова спорт 14.30 Салфорд - Стивънидж 17.00 Барнзли - Фулъм по Макс спорт 1 19.30 Витес - Аякс 21.45 ПСВ - Твенте по Диема спорт 16.00 Гран при на Унгария (квалификация) по Евроспорт 1 16.30 Класика Сан Себастиян 19.00 Обиколка на Полша (I етап) по Евроспорт 2 19.00 Райд Лондон Класик (жени) по Макс спорт 1 2.00 Турнир във Вашингтон (мъже) В неделя по Диема спорт 18.45 ЦСКА-Сф - Ботев Вр 21.00 Локо Пд - Лудогорец по Диема спорт 2 17.00 Ливърпул - Ман Сити по Нова спорт 18.30 Бристъл - Лийдс по Макс спорт 4 21.00 Барселона - Арсенал 23.00 Минесота Юнайтед - Портланд Тимбърс по БНТ 3 15.10 и 18.10 Гран при на Белгия по Диема спорт 16.10 Гран при на Унгария по Ринг Автомобилизъм 13.00 Рали \"Финландия\" по Евроспорт 1 8.25 и 14.00 Международен шампионат на Китай Автомобилизъм 12.55 Суперкупа на Порше на \"Хунгароринг\" 19.00 Обиколка на Полша (II етап) по Евроспорт 2 19.00 Райд Лондон Класик (мъже) по Макс спорт 1 14.25 Гран при на Чехия по Макс спорт 2 6.00 Турнир в Лос Кабос (мъже)", "date": "2019.08.02", "title": "Гледайте"}
{"url": "https://duma.bg/arzhentinets-stupa-grisho-n197090", "text": "Григор Димитров отпадна от турнира в Лос Кабос, Мексико, след загуба във II кръг от Гуйдо Пея (Арж, №24) 4:6, 2:6. Българинът беше с класи под втория поставен, който затвори мача само за 72 минути игра. Така той спря опита на хасковлията да достигне до III кръг за трети път в последните три месеца. В хода на двубоя Димитров допусна седем двойни грешки и записа само два аса. Българският тенисист не беше стабилен на начален удар, завършвайки с едва 58% вкаран първи сервис и точно толкова спечелени точки при него. При второто му подаване ефективността беше дори по-ниска - само 36%. Това беше трети мач на Димитров срещу Пея, като българинът записа втора загуба от него. В следващия кръг аржентинецът очаква Куон Сун У (Кор, №112). Загубата е 13-а за Димитров в неговия 25-и мач през годината. Последния турнир, в който той записа две поредни победи, беше \"Ролан Гарос\". Следващата надпревара, в която бившият №3 в света ще участва, е \"Мастърс\"-ът в Монреал идната седмица. В Канада Гришо има да брани 180 т. Срещу Пея Димитров започна лошо, като беше пробит още в първия гейм и бързо се озова в ролята на догонващ с 0:2. Бившият №3 все пак успя да спечели следващите три гейма и да обърне резултата, връщайки пробива, но в седмия гейм отново загуби подаването си. Това се оказа ключово за развоя на сета и до края Пея не изпусна предимството си. В сета Димитров не защити нито една точка за пробив, която даде на съперника си. Загубеният първи сет пречупи българския тенисист и той се срина във втората част. В първите пет гейма българинът спечели само девет точки. В един от тях беше пробит, след като водеше с 40:0. Димитров беше заплашен да получи \"геврек\" за пръв път от \"Аустрелиън оупън\" 2018 г., когато във II кръг Макензи Макдоналд спечели сет срещу него с 6:0. Българинът все пак се справи и проби Пея в шестия гейм, за да спре серията на аржентинеца. Следващата седмица Гришо ще прогресира с 4 места до №53 с 972 т. Ако обаче не успее да защити точките от Монреал, ще се свлече до около 75-а позиция.", "date": "2019.08.02", "title": "Аржентинец ступа Гришо"}
{"url": "https://duma.bg/kravodariteli-vzimat-bilet-za-olimpiyskata-kvalifikatsiya-n197088", "text": "Включилите се в благотворително начинание във Варна ще имат възможност да получат билет за волейболната квалификация за Олимпийските игри. Волейболната федерация обяви, че заедно с Кръвен център \"Варна\" организират ден на благотворително кръводаряване. Първите 40, които се включат, ще получат билет за мач на волейболните национали. Събитието по кръводаряване е утре от 9.00 до 14.00 часа в кръвния център на бул. \"Цар Освободител\" 100 (в двора на Окръжна болница). Инициативата ще продължи и през следващата работна седмица. Мъжкият национален отбор е домакин на квалификацията, в която ще се бори с Египет, Пуерто Рико и Бразилия от 9 до 11 август в зала \"Конгресна\". Билетите са в продажба, като струват между 10 и 20 лв. Само победителят взима виза за Игрите.", "date": "2019.08.02", "title": "Кръводарители взимат билет за олимпийската квалификация"}
{"url": "https://duma.bg/lavitsite-zapochvat-pohoda-kam-olimpiadata-n197089", "text": "Женският ни национален отбор по волейбол започва похода към Олимпиадата в Токио. От днес до неделя в Шрийвпорт, САЩ, \"лъвиците\" излизат последователно срещу Аржентина, домакините и Казахстан. За Игрите се класира само победителят, а вторият придобива право за допълнителна континентална квалификация в началото на 2020 г. \"Подготвени сме. Направихме няколко контроли, всяка една от тях дава информация къде имаме проблеми, какви корекции трябва да бъдат извършени в различните фази на играта, къде би допускал грешки отборът. Проблемите никога не свършват, но те трябва да се решават. На моменти играем като равни със силни отбори и не ни достига нещо в заключителните моменти. Елица Василева би трябвало да ни донесе тази разлика и това, което търсим. Първата ни цел е да бием Аржентина. Имаме амбиции за добър волейбол, дано да съумеем да покажем нашия потенциал\", обяви селекционерът Иван Петков.", "date": "2019.08.02", "title": "\"Лъвиците\" започват похода към Олимпиадата"}
{"url": "https://duma.bg/uchitel-na-balgari-priyatel-na-balgariya-n197130", "text": "Кратката енциклопедична справка за него говори, че Роберто Фернандес Ретамар получава докторска степен по философия и литература в Хаванския университет (1954 г.) и преминава следдипломна квалификация в Париж и Лондон (1955-1956 г.). От 1955 г. е доктор на филологическите науки и професор в Хаванския университет, а от 1995 г. - почетен професор в Кубинската Алма Матер. Той е професор в Университета в Йейл между 1957 и 1958 г. и изнася лекции и курсове в много други културни институции в Америка, Европа и Япония. Почетен професор в Университета в Сан Маркос, Лима (1986), и доктор хонорис кауза на университетите в София (1988), Буенос Айрес (1993) и Лас Виляс (2011). Между 1947 и 1948 г. е главен редактор на списание \"Алба\", за което прави интервю с Ърнест Хемингуей. Съветник по културата в кубинското посолство в Париж (1960) и секретар на Съюза на кубинските и творци (1961-1964), където основава през 1962 г. заедно с Николас Гилен, Алехо Карпентиер и Хосе Родригес Фео  списание \"Union\". От 1965 г. ръководи списание \"Casa\", орган на Дома на  Америките - Casa de las Americas. Институция, на която е президент от 1986 година. От 1995 г. е член на Кубинската лингвистична академия, която ръководи между 2008 и 2012 г. Избран е и за член-кореспондент на Кралската испанска академия. Но каквито и жалони по жизнения му път да си припомняме, Роберто Фернандес Ретамар бе и си остава поет. Неведнъж подмяташе, че преди всичко друго именно поезията му е разкривала високата същност на интелектуалния живот. Говореше и пишеше, че чрез изящната словесност е придобивал своите идеали. Между тях - непреходния блян на Хосе Марти за \"Нашата Америка\" - единното отечество на възвисените от свободата хора. Смисълът на кубинската  революцията, на семейството и  любовта, на романтично примесените човешки раси... Само един поет би могъл да каже на върха на своя живот както Роберто Фернандес Ретамар в размисъл за шестдесетата годишнина от триумфа на кубинската революция: \"Нека отново да се доверим на надеждата, която според Хесиод единствена е останала в недоизпитата чаша.\" Да. Хесиод, предшественикът на Омир, го привлича с поезията си, но също така и защото сам говори за себе си в епохалната творба \"Теогония\" - и до днес за него се знае повече, отколкото за слепия гений на античността... Конвулсивни са според забележителния кубинец времената на Ромен Ролан и Антонио Грамши, когато световната личност е в противоречие със световната история. Той самият извървя пътя си по историческите висини на времето и не извън пространството, където се бе появил на белия свят -  \"Градът Хавана\", възникнал като \"Ключът към новия свят\" в преселението на чернокожите от Африка към Америка, островът Куба - \"Най-красивата земя на света, която окото човешко е виждало\", както съобщава Колумб на испанските царедворци.   Когато вече е изтъкнат, но все още млад интелектуалец, Роберто Фернандес Ретамар  съдбовно се приобщава  към идеята Куба да се обнови и от първа свободна американска територия да се превърне в първа територия на строителството на социализма в Америка. Тази формулировка е на Фидел Кастро, произнесена в незабравимата му реч на Плая Хирон при отблъскването на десанта на контрареволюционните наемници през април 1959 г. В сравнително успокоените обстоятелства на двете съпътстващи развитието на страната  кубински революции - аграрната и образователната, Роберто Фернандес Ретамар намира лидерска позиция. Съосновател е на UNEAC - Съюз на кубинските писатели и творци, пратеник  на възраждащата се държава в ЮНЕСКО. Делото му се докосва до романтичните биографии на героинята от нелегалната борба Айдее Сантамария, на  Алеида Марч -  вдовицата и дъщерите на Че Гевара. Първите му стихове са публикувани през 1948 г. в списание \"Mensuario\", първата му книга излиза през 1950 г. Странно е заглавието -  \"Елегия като химн\", редактор е не поет, а режисьор - Томас Гутиерес Алеа, което подсказва друга визия на неговата лирична линия -  култът към историческата памет. Ето тук в мой несъвършен превод емблематично стихотворение на Роберто Фернандес Ретамар:   Другият (1 януари 1959) Ние, оцелелите, на кого дължим нашето оцеляване? Кой умря вместо мене в затвора за роби? Кой получи моя куршум, отредения за мене - в своето сърце? Над кой мъртвец живея аз, чии кости останаха в моя скелет, чии изтръгнати очи блестят в сегашния поглед на моето лице? И ръката, не негова вече, но още не моя, чия е ръката, която пише окъртени думи там, където него го няма  в оцелелия живот? Неслучайно дебютната му стихосбирка е посветена на Рубен Мартинес Виленя - поет  на работническите борби от тридесетте години, певец на пролетариата в една селскостопанска страна.  През 1951 г. той започва да си сътрудничи в списание  ORIGENES, което го сродява духовно с преобразователите на възгледа за мисията на културата Фина Гарсия Маррус и Синтио Витиер. Книгата му \"Отечества\" получава  националната награда за поезия. Връстникът му поетът Луис Марре пише за него: \"Чист и прям поет, какво друго, освен да бъде четен с уважение\". Следващите му стихосбирки са \"Древна история\", \"Със същите ръце\", \"Изгори това, което видиш\". Поезията му вече е преведена на двадесет езика, позната е в половината свят, особено в Латинска Америка и на Карибите. Така възниква намерението да издаде антологични книги, определящи в голяма степен насоките и стилистиката на съвременната поезия в Куба в контекста на испанско-американската литература. Роберто Фернандес Ретамар бе приятел на България, първите български испанисти преминаха през неговите аудитории в Хаванския университет. Аз бях един от тях.", "date": "2019.08.02", "title": "Учител на българи, приятел на България"}
{"url": "https://duma.bg/sutrin-v-maglata-n197127", "text": "Аз не зная дали помъдрявам... Но от ден на ден ставам  все по-мълчалив. Само нощем разделям  зърното от плявата и тогава решавам кой е прав, кой е крив... И геройски посочвам  кой ни граби и дерибейства. Ала мислено. Само когато другите спят. А щом звънне будилникът, гневните мисли сресвам и поемам безмълвно по същия  вчерашен път. Знам, че има в тълпата и други такива герои на тъмно... Ала денем, и те като мене - щом се съмне безмълвно в мъглата вървят.", "date": "2019.08.02", "title": "Сутрин, в мъглата..."}
{"url": "https://duma.bg/kogato-bushuvat-chuvstva-n197132", "text": "Още щом затворих последната страница на \"Светлини и сенки\" - стихове на Николай Майсторов, издателство \"Захари Стоянов\", ме овладяха неговите чувства и настроения. Завладяваща е болката от търсеното, но ненамерено светло петно. Мрачни са тоновете, идващи от лутането, от сблъсъка на желаното и безсилието то да се осъществи. Исках да намеря изход, а нямаше. Заедно с автора бях брегът, исках заедно с него да се отрека от топлината на плътта. Студена е душата, увисва ръката в празното пространство. Срещам пустотата. Оставаме сами в тъжна мъгла. Богатата метафоричност налага настроенията. В стаята не е тъмно, но светлина няма. Застой, безсилие. Времето и в спомена, и в този миг, и в бъдещето - не обещава нищо. Николай Майсторов умело налага емоцията. Болеше ме с неговата болка. Колко мъка може да побере и съхрани поезията? Бездната е началото, а поезията е събуждане, раждане в топлината на жена. И тук се излива нежността на поета: ...когато ти, в самозабрава, целувката докосна... ...Аз пиех твоите устни извори, допирах твоите ръце - притоци на буйния поток вода планинска... И ето - светлината ...трева зелена пръска аромата силен... Момичета доскосват спящите мъжки тела. Нежна, крехка е метафората при надеждата, при светлото чувство. Зеленото на тревата движи мисълта, повдига пелената на затворената тишина, музика и топъл камък в стаята, в ръцете. Трябват нови думи. И започва от Началото. Пак да търси, да утоли жаждата неутолима. Неспокоен, дирещ дух, за радост неспирен, неувяхващ. За да стигне до образа и спомена за майката. Колко нежност в рисунъка й, колко надежда жива в майчината ръка. Жадува ласките й. И после следва повик и посвещение на родителите му. Какво богатство и разнородност на чувството! Радвам се на способността ти да го постигнеш, Николай! Позволявам си да се обърна към теб така, защото се срещнахме преди много години. Едва ли ще си спомниш тогавашната си учителка по литература в Художествената гимназия. Аз помня учениците си. Особено е чувството да усетиш как възпитаниците ти са те надраснали, извисили са се над теб. Центърът на поетичната вселена на Николай Майсторов е човекът, човешката душа. Те са гнездото на болката, на страданието, на мъката. Определят тоналността на стиха - мрачни тъмни краски. ...със зъби стискам душата си черна дано пробия нощта. Усещам, че мъката е моята радост. А това тегли човека към самотата. Тя съпътства цялото му поетическо творчество. Самотата е болка. Когато поглеждам в себе си, аз съм като черна дупка - погълнала света. Аз се възправям от дъха на зелената окосена трева. Редуването на мрак и светлина, на студ и топлина определя драматизма. Нощта затваря сенките, слънцето ще ги събуди. Аз боледувам от наличието на образа на самотата. Искам, Николай, да те срещам сред хора в света житейски, с разнообразието му. Защото самотата тегли към смъртта - също често появяващ се образ с метафори, определящи безизходицата, краят на живота. Не искам да те обладават подобни настроения, макар че поетичните ти находки завладяват съзнанието. Заразява ме светлото чувство в душата, свежестта на цветовете. Това е предпочитанието ми. Част от стихотворенията са посветени на новите демократични промени. Това означава очакване. Уви! Разочарованието определя тона на стиховете. Няма я надеждата. Площадката е празна... носи се вик от болка: Бог умря, възкръсна... допря адът, загуби образа, остана Човекът. Той, човекът, търси привидността, прелестта да обича. Вижда тела, които се крият в потта на омерзението. Николай Майсторов отново въвежда зеленото - среброто на лятото. Но богатата на багри есен е със зимна прозявка. И предрича краха на това ново. Краят на \"Светлини и сенки\" ни въвежда в пасторална картина от селото. Известен похват в литературата ни, когато творецът търси успокоение. Николай Майсторов ни пренася в многобагрената човешка есен. Далеч от злобата, алчността, агресията, грехопадението. Там няма зима. Нравствените ценности утвърждават чистотата, устойчивостта на нравите. Цари спокойствие, зеленото пожълтява като старо злато, гроздето налива сок, прасковата червенее. Поетовият цвят търпеливо дочаква есента, сътворява стихове, разтърсващи човешката душа с красотата на природните багри.", "date": "2019.08.02", "title": "Когато бушуват чувства"}
{"url": "https://duma.bg/slaviya-si-varna-galin-ivanov-n197091", "text": "Галин Иванов се завърна в Славия. Полузащитникът пристигна на \"Овча купел\" като свободен агент и 6 месеца, след като напусна \"белите\". Пролетта националът игра в унгарския Халадаш, където се разписа два пъти в 13 мача, но тимът му изпадна от елита. Интерес към него имаше от местния шампион Ференцварош и Академия Пушкаш, но до договор така и не се стигна. 31-годишният Иванов вече е подписал със Славия, като това ще е третият му престой при столичани. У нас той е играл още за Нефтохимик и Левски, както и за Самсунспор, Хазар Ланкаран, Литекс, Арминия Билефелд и Берое.", "date": "2019.08.02", "title": " Славия си върна Галин Иванов"}
{"url": "https://duma.bg/beroe-izgoni-estonets-n197092", "text": "Берое освободи централния защитник Никита Баранов. Естонският национал бе изгонен при загубата от Арда с 1:3. Той получи червен картон в края на първото полувреме, а след почивката кърджалийци стигнаха до обрат. Действията му са вбесили треньора Александър Томаш, който реши да го изгони, а на мястото му беше взет Виктор Генев. Баранов дойде в началото на годината и въпреки че бе със статут на титуляр, не бе особено убедителен в доста от мачовете. В контрола заралии победиха сателита си Миньор Раднево с 2:1. Спарингът бе организиран заради Генев и каращия проби гвинеец Ибрахима Конте.", "date": "2019.08.02", "title": "Берое изгони естонец"}
{"url": "https://duma.bg/dva-varianta-za-aktivite-na-tsska-n197093", "text": "Два са вариантите по сагата с активите на фалиралия ЦСКА. Софийският градски ще трябва да реши дали да насрочи нов търг, или да извади морския имот и да приспадне стойността му. Той е с площ от 10 декара и се намира край Бяла. Парцелът вече официално е собственост на фирма \"Камеко\", а не на автентичното \"червено\" дружество. Въпреки това фигурира в активите му, независимо че Върховният касационен съд присъди земите да бъдат извадени. Според Търговския закон щателна проверка на собствеността на всеки актив трябва да направи синдикът - в случая Дора Милева. \"Не мога да коментирам актовете на Върховния съд. Не мога да кажа дали има основания за анулиране на търга\", заяви пред бТВ Милева. \"Неколкократно сме алармирали и синдика, и съда за този проблем. Виждахме, че има решение на предишни инстанции, че имотът се присъжда на третото лице. Въпреки това, знаете, резултатът беше - \"до 11 октомври платете парите\". И ние го направихме\", каза адвокатът на ЦСКА-Сф Станислав Трендафилов. Както е известно, клубът на Гриша Ганчев спечели търга, като извади 8 млн. лв. Сега казусът се връща в търговското отделение на Софийски градски съд, чийто състав ще реши как да се процедира. \"Въпрос на тълкуване на закона е. Вариантът е разваляне на търга и провеждане на нов или пък изваждане на този имот и приспадане на стойността му. Решението е на съда\", допълни адвокатът. В зависимост от решението на съда от ЦСКА-Сф имат законовия механизъм да обжалват. Официален краен срок за произнасянето няма. Снощи ЦСКА-Сф гостува на хърватския Осиек (1:0 в първия мач) в реванш от II кръг на квалификациите на Лига Европа. Преди това ръководство и легенди на клуба решиха да отдадат почит на загиналите войници и офицери от Първа българска армия, които се сражавали на територията на бивша Югославия по време на Втората световна война. 1027 българи са погребани във Вуковар, Хърватия. \"Чувстваме се длъжни да почетем саможертвата и геройството на българските войници и офицери, участвали в тази антифашистка коалиция и заплатили с живота си, за да бъдем днес ние свободни, да живеем по този начин и да сме част от една обединена Европа\", каза изпълнителният директор на ЦСКА-Сф Пламен Марков.", "date": "2019.08.02", "title": "Два варианта за активите на ЦСКА"}
