{"url": "https://duma.bg/bsp-tragva-kam-ep-pod-mototo-spravedlivost-sega-n190390", "text": "Представителите на \"БСП за България\" тръгват към евроизборите с мотото \"Справедливост сега\". Листата на социалистите за предстоящия вот бе представена тази събота в Южния парк в София. Тръгваме на европейски избори, на предсрочни парламентарни избори, но най-вече на битка за справедливост сега, обяви лидерът на БСП Корнелия Нинова. Tя обясни защо социалистите са се спрели на този слоган - справедливостта е необходима днес, не след 5 или 10 години, не с празни обещания и с кухи фрази. \"Българският народ и Европа имат нужда от справедливост. Ние първи приехме своята програма за икономически развита, социална Европа, Европа на равните възможности, Европа без две и три скорости. Представяме пред вас лицата на тази кампания. Имаме идеите и хората. От нас, този екип, и от вас, мотора на партията, зависи да си свършим работата\", обърна се Нинова към присъстващите областни и общински председатели на БСП, народни представители и коалиционни партньори. Лидерът на БСП за пореден път призова за висока избирателна активност на 26 май. \"Не бъдете безучастни наблюдатели на началото на промяната. Бъдете активни съзидатели на човешкото си достойнство, на българското достойнство, на достойна България в справедлива Европа. Справедлива сега!\", надъха тя. Нинова подчерта, че в Брюксел трябва да отидат достойни хора, професионалисти, от каквито е листата на БСП. \"26 май е важен, за да свалим правителството на ГЕРБ и патриотите, подкрепяни от ДПС. Нашата победа на европейските избори означава начало на промяната в България. \"Гражданите за европейско развитие на България\" - ГЕРБ, ни отчуждиха от европейските ценности, от българските ценности, лишиха ни от човешкото ни достойнство. Искаме свобода - основна европейска, българска и човешка ценност\", заяви лидерът на БСП. \"В България близките до властта са по-равни от другите. Оказа се, че колкото повече апартаменти имаш в България, толкова по-недосегаем си за закона. Пълзяща диктатура на опозицията е безсмислица, но едноличната власт в България е факт. Разрушени са българските институции - един човек управлява еднолично народа и неговите пари\", обобщи тя. \"Днес страната ни се управлява от една банда, хора от престъпния свят. Те са завладели България. Те не могат да ни водят към Европа. Те не могат да защитават българския интерес\", заяви водачът на евролистата Елена Йончева. Според нея сегашните управляващи са зависими от престъпното си минало и настояще. \"Ако преди са използвали малката бухалка, днес превръщат държавните институции в голяма бухалка срещу всеки, който не е част от бандата. Техните усилия са насочени за тяхното лично облагодетелстване\", възмути се тя. Журналистката заяви, че предстои трудна битка, за да стане България равнопоставена страна. Левицата в ЕП успява да се бори за България и печели, добави тя. По думите й предстоят още трудни битки - за преодоляване на неравенството, за присъединяването към шенгенското пространство и за общата отбранителна политика на Европа.", "date": "2019.04.22", "title": "БСП тръгва към ЕП под мотото \"Справедливост сега\""}
{"url": "https://duma.bg/targovtsi-narushavat-pravilata-za-prodazhba-na-agneshko-n190375", "text": "Седмица преди Великден от Националната овцевъдна и козевъдна асоциация предупредиха за търговци, които нарушават правилата за продажба на агнешко месо. Както вече стана известно, за пръв път тази година БАБХ въведе изискване българското месо да е със син печат, а чуждото - с червен. Наблюденията на браншовиците върху агнешкото, предлагано от голяма търговска верига, показват друго. \"Има някакво червено петно, от което всеки трябва да си вади извода, че е печат. Да, ама не\", каза председателят на организацията Симеон Караколев, цитиран от БНР. Понеже правилата трябва да са еднакви за всички, а очевидно не е така, може да има много обяснения какво е това месо. По данни на асоциацията то идва от Македония през Гърция. Според него това може да е месо, което гръцките търговци не желаят. \"Имало е голяма заявка, но гърците са казали: Ние не я искаме. И сега какво да го правим, какво да го правим. Българите ще го изядат. Те са свикнали да ядат боклуци\", заяви Караколев. Три дни след сигнала регионалната дирекция на БАБХ във Велико Търново прави проверка. \"Наистина са установили подобна практика и са възбранили съответните количества и аз не знам докога\", каза Караколев. Хранителни продукти с липсваща информация върху етикета - това са най-честите нарушения в търговската мрежа в Русе, засечени от инспекторите от областната дирекция на БАБХ, съобщи БНТ. На много места инспекторите открили липса на информация на български език или пък етикетировката на български се разминава с тази на производителя от друга държава, обясни д-р Горан Георгиев от дирекцията. Пропускат се обикновено съставки, обявяване на алергени, регистрационният номер на производителя, каза той.", "date": "2019.04.22", "title": "Търговци нарушават правилата за продажба на агнешко"}
{"url": "https://duma.bg/iskat-do-108-po-skapo-parno-n190372", "text": "Повишаване на цените на топлинната енергия между 3,43% и 107,78% от 1 юли 2019 г., са поискали топлофикационните дружества от Комисията за енергийно и водно регулиране (КЕВР). Те също така са поискали да поскъпне продаваната от тях електроенергия между 8.3% и 56.10%. Сред основните причини за това поскъпване е нарасналата сериозно цена на парниковите емисии, каквито и топлофикациите са длъжни да купуват, ако изхвърляните от тях във въздуха въглеродни газови надхвърлят определените им норми. \"Топлофикация-София\" иска най-малкото увеличение на цената на топлинната енергия, но най-голямо - за тока, произведен от мощностите й. Предложението на столичното парно е за парно и топла вода да се плащат 95,98 лв. без ДДС за мегаватчас, вместо сегашните 92,80 лв., но при тока поскъпването е с почти сто лева отгоре - от настоящите 163,65 лв. до 255,45 лв. без ДДС за мегаватчас. Габровската топлофикация, която работи с въглища, очаква от КЕВР да й разреши поскъпване на топлоенергията със 107,78 на сто до 185,63 лв. без ДДС, а за тока с преференциална цена - с близо 40% от 237 до 331 лв. Между 12 и 48 на сто увеличение на топлоенергията са поискали останалите три въглищни топлофикации, които също са на дружества, близки до енергийния бос Христо Ковачки - в Русе, Перник и Сливен. От почти 39 до 75 на сто са предлаганите поскъпвания на преференциалния ток на тези дружества и нови тарифи от 212 до 261 лв./МВтч без ДДС. Топлофикациите в Пловдив, Варна, Бургас, Плевен, Велико Търново, Враца и Разград са направили изчисления, че цените им за парното трябва да се повишат от 7 до 22 на сто, а на електроенергията - от близо 11 до над 22%.", "date": "2019.04.22", "title": "Искат до 108% по-скъпо парно"}
{"url": "https://duma.bg/stanishev-obyavi-che-levitsata-e-silna-i-s-kauza-n190387", "text": "\"Левицата винаги е силна, когато има кауза - национална и европейска. Нашата обща кауза е промяната в България и Европа\", обяви кандидатът за евродепутат и президент на ПЕС Сергей Станишев. Заедно ще дадем всичко от себе си и ще я постигнем като екип, защото от това имат нужда и България, и Европа, уверен бе той. Станишев подчерта, че демократичността в партията е извела на предни места млади хора, а това е прекрасно. \"Знаете мъдростта, че ако си млад и не си ляв, значи нямаш сърце. Те имат сърца. Ние, хората от средното и по-възрастното поколение, също имаме сърца, които са на правилното място, защото сърцето винаги е отляво\", заяви президентът на ПЕС. Станишев смята, че БСП трябва да спечели изборите, за да доведе до промяна в България и предсрочни избори. Според него и Европа се нуждае от голяма промяна, защото от десетилетия десните рушат идеята за взаимното добруване между нациите в Европа и за социалната държава. Станишев си пожела бъдещият президент на ЕК да е от левицата. Само така ще можем да направим Европа онова добро място, в което никой не е забравен и никой не е изоставен, смята той. ", "date": "2019.04.22", "title": "Станишев обяви, че левицата е силна и с кауза"}
{"url": "https://duma.bg/organizirat-protest-sreshtu-visokite-tseni-na-toka-n190376", "text": "Граждански организации организират утре от 11 ч. пред сградата КЕВР протест срещу поредното поскъпване на електроенергията, стана ясно на пресконференция, организирана в централата на БСП. Кандидатът за евродепутат от листата на \"БСП за България\" Велизар Енчев призова гражданите на София да протестират от името на всички българи, които са подложени на енергиен терор. БСП винаги е била против необоснованото поскъпване на каквато и да било, особено на жизненоважни стоки и услуги като електроенергията, коментира депутатът от \"БСП за България\" Таско Ерменков. Той подчерта, че има искане на НЕК за повишаване на цената с над 50%. То за пореден път показва, че Министерството на енергетиката, което е принципал на НЕК, е в основата на непрофесионалното управление на сектора.  За миналата година над 3,5 тераватчаса е електроенергията, продадена от водните централи на НЕК, на базова цена. Това е довело до загуба на компанията от около 200 млн. лв. Заради това непрофесионално управление се прави опит всички последствия да бъдат прехвърлени върху потребителите, каза Ерменков. Това се прави най-вече чрез признаване на инвестиции, които ще бъдат правени в бъдеще, а включването им в цената е към днешния ден, допълни той. Като фрапиращ пример депутатът посочи ЧЕЗ, чието искане е за повишаване на нощната тарифа с 67%, което е непосилно.  Ерменков обясни, че ЧЕЗ за пореден път прави опит да продаде своите активи в България, като този път на инвеститор, който може би е по-лош и от \"Инерком\". Според публичната информация за \"Еврохолд\" те нямат никакъв опит в управлението на електроенергийни системи. Тяхната финансова стабилност е доста съмнителна, защото за 2017 г. холдингът е отчел 17 млн. лв. загуба. Имат осигурени 10 човека според НОИ, подчерта депутатът. Дали зад маската на \"Еврохолд\" не се крие същата мастита фигура, която беше и зад Гинка Върбакова, попита Таско Ерменков. Кражбите са съществен фактор за повишаване на цената на тока, каза кандидатът за евродепутат Емил Георгиев и председател на федерацията на потребителите. Според него за увеличаването на кражбите отговорността е на КЕВР, която е приела такива правила за отчитане, които са в полза на крадците. Категорично не сме съгласни с твърдението на депутата от БСП Таско Ерменков, че енергетиката се управлява некомпетентно. От няколко години секторът е стабилен, държавните дружества стопиха задълженията си, коментира енергийният министър Теменужка Петкова. Това е явен политически натиск. Така има опасност да се дестабилизира целият сектор, заяви депутатът от ГЕРБ Валентин Николов. Той настоя ДАНС да провери парите, с които \"Еврохолд\" се кани да купи \"ЧЕЗ-България\".", "date": "2019.04.22", "title": " Организират протест срещу високите цени на тока"}
{"url": "https://duma.bg/roditeli-sadyat-stolichnata-obshtina-n190380", "text": "Сдружението \"Настоящи и бъдещи майки\" вкара в съда наредбата за прием на деца в детски градини и предучилищни групи в училищата в София. Това става само няколко дни, преди да бъде обявено първото класиране на приетите деца, което се чака с тревога от много родители заради липсата на места. Сдружението оспорва предимството, което се дава на близнаци, на втори деца и на братя и сестри, родени с разлика от две години. Според последните изменения на наредбата от февруари те имат право на допълнителна точка и така на практика получават възможността за сигурен прием. В същото време обаче на много места се получава така, че по тези три критерия децата вземат всички отпуснати места и останалите нямат никаква възможност да бъдат записани в градини. Първата жалба на неправителствената организация е от края на март и бе внесена в Софийския административен съд. Две седмици по-късно съдът не уважи исканията на майките, като заяви, че правните последици от спирането на решението за Столичната община биха били значителни и непоправими, тъй като процедурата по прием вече е започнала. От сдружението обжалват решението пред Върховния административен съд и настояват той да спре действието на наредбата за прием в оспорената част.  Много родители обаче смятат, че при евентуално спиране на новите правила за прием в последните дни преди класирането и влизането в сила на старите критерии от миналата година ще внесе още по-голямо напрежение. ДУМА припомня, че Столичната община за поредна година промени наредбата в последния момент след обсъждане на няколко различни варианта на правила. Първото класиране се очаква да излезе на 10 май. ", "date": "2019.04.22", "title": "Родители съдят Столичната община"}
{"url": "https://duma.bg/zemedeltsite-pak-iskat-ostavkata-na-porozhanov-n190377", "text": "Земеделци от над десет браншови организации искат незабавно оставката на земеделския министър Румен Порожанов. Това е второто искане само за този месец за оставка на агроминистъра. Над 20 земеделски организации се очаква да излязат днес на протест пред агроведомството. Според организациите причините са липсата на дългосрочна политика в земеделието и масовото пренебрегване на мнението на браншовете. Те заплашват протестите да не спрат, докато не бъдат удовлетворени исканията им. Сред недоволните са Българската асоциация \"Биопродукти\", Националната биологична асоциация, Националният съюз на градинарите в България, Българската асоциация на организациите на производители на плодове и зеленчуци, асоциацията \"Български пипер\", Българската асоциация на картофопроизводителите, Съюзът на производителите на праскови, Националното сдружение на малките семейни ферми и преработватели, НПО на оранжеристите от Северозападна България. \"С новите рестриктивни разпоредби, които не кореспондират с европейските регламенти, има реална опасност от пълното изчезване на биопроизводителите от българския пазар. Поради грешно управление на бюджета през последните години за агроекологичните мерки е създаден огромен бюджетен дефицит\", казва Слави Трифонов от Националната биологична асоциация. Милен Стоянов от Българската асоциация \"Биопродукти\", която бе инициатор и на първия протест преди седмици, добави, че водената в момента държавна политика, вместо да помага, всява съмнения в истинността на българските биопродукти.  \"Министерството е оставено на самотек. Един от пътищата за промяна е смяна на ръководството на МЗХГ\", каза Стоянов. Според производителите само частично са уважени техните искания за промяна в Наредба 5 за биопроизводството. По думите на Стоянов се подготвя и промяна в Натура 2000, която също няма да е в полза на малките и средните стопани. През последната година броят на биологичните производители е намалял драстично. От 7400 в началото в момента те са под 6300.  Тежка е и ситуацията в зеленчукопроизводството, обяви Мариана Милтенова от Националния съюз на градинарите в България. По думите й от 157 091 дка със зеленчуци през 2016 г. днес те са 60 267, близо 300% по-малко. Политиката през последните години е насочена към унищожаване на сектора, каза Милтенова. Чавдар Маринов от Българската асоциация на организациите на производители на плодове и зеленчуци обяви, че ако не се предприемат спешни мерки, до 5-7 години българските плодове и зеленчуци ще влязат в Червената книга. ", "date": "2019.04.22", "title": "Земеделците пак искат оставката на Порожанов"}
{"url": "https://duma.bg/petar-vitanov-idva-denyat-na-promyanata-n190388", "text": "Като ден на промяната определи 26 май вторият в евролистата на \"БСП за България\" Петър Витанов. Промяната на отношението към децата ни е нашата отговорност към тяхното бъдеще, категоричен бе той. Витанов съжали, че правителството обрича на културна нищета и безпросветност собствените си деца, а след десетилетия дясна хегемония в Европа младежите сякаш са лишени от перспектива, амбиция и хоризонт. \"Днес младите хора остаряват на 20 години, защото се чувстват отритнати и изолирани от пазара на труда, а огромна група от тях по неволя остават без образование. Тъжно, но в XXI век в най-развитата част на света старата немска поговорка, която гласи, че който се ражда беден, умира глупав, е по-валидна от всякога. Днес повече от всякога се нуждаем от цялостна политика, гарантираща достъпа до образование, разширяване на обхвата на младежката гаранция и насърчаване на политики в областта на културата, насочени към младите хора\", заяви социалистът. Витанов се пошегува, че е забравил речта си, и бръкна в празните си джобове да я търси, с което предизвика усмивки сред другарите си. По-късно четвъртият в листата Иво Христов продължи шегата, като обяви, че и неговият текст е останал в сакото на Витанов.", "date": "2019.04.22", "title": "Петър Витанов:  Идва денят на промяната"}
{"url": "https://duma.bg/ivo-hristov-prizova-za-bitka-s-apatiyata-n190389", "text": "Преодоляването на апатията е един от мотивите за включването на началника на президентския кабинет Иво Христов в листата на БСП, стана ясно в събота. Той отбеляза, че 143 г. след избухването на Априлското въстание повечето българи преживяват политиката пред телевизора с дистанционно в ръка. Според него датата е много подходяща за начало на кампания, която цели пълен обрат в страната.  \"Ще ни упрекват, че говорим за вътрешна политика, а трябва да говорим за многогодишна финансова рамка, за дигитализация, за свързаност. Нищо подобно, няма българска вътрешнополитическа тема, която да не е европейска\", подчерта Христов. Той уточни, че ако край Шабла изплува кокаин, това е проблем с европейската граница, хилядите българи, заминаващи на гурбет в чужбина за препитание, също са проблем на Европа. \"Всеки старец в обезлюдяло село в Северозападна България е също толкова европеец, колкото е Юнкер или Майдел, или Габриел и когото и да се сетите. Проблемът на българския възрастен забравен бедстващ възрастен човек е общоевропейски\", добави Христов. \"Всеки глас за друга листа и кандидат извън нашата не застрашава с нищо статуквото, а го подпомага да се бетонира. Европейският залог е да изпратим в ЕП критично мислещи, ангажирани хора, които да преведат Европа на езика на хората\", смята журналистът и отбеляза, че политиката на ЕС не е обърната към обикновения човек, а към корпорациите. ", "date": "2019.04.22", "title": "Иво Христов призова за битка с апатията"}
{"url": "https://duma.bg/seriya-ot-atentati-okarvaviha-shri-lanka-n190371", "text": "Около 200 души загинаха при координирани и почти едновременни шест бомбени взрива в три католически църкви и три луксозни хотела в Шри Ланка. По-късно последваха още два атентата в столицата Коломбо. Атентатите са извършени навръх католическия Великден. Сред жертвите има и 35 чужденци Ц американски, британски, холандски и португалски граждани. Медиите съобщават и за стотици ранени. Според РИА-Новости те са близо 360 души, Си Ен Ен съобщава за 560 пострадали. В един от хотелите мишени Shangri La Hotel се намират шестима български граждани, които са в безопасност. Първите взривове са проехтели в църквите \"Свети Антоний\" в Кочикаде и \"Свети Себастиан\" в Негомбо, северно от столицата. Малко след това проехтяват взривовете в луксозните хотели, единият от които ДСинамън грандУ е разположен в непосредствена близост до официалната резиденция на премиера Ранил Викремесинге. След това е взривена и църквата в източната част на острова.  Само в една от църквите, която се намира в град Котахена северно от столицата Коломбо, са загинали над 50 души. Кадрите показват тела, лежащи на земята, кръв и разрушен покрив. Други най-малко 25 души са загинали при атака срещу църква в източния град Батикалоа. Последните две експлозии в столицата Коломбо бяха срещу хотел в южния квартал Дехивала и в северното предградие Оругодавата, където атентатът бе извършен от камикадзе. Атентаторът се самовзривил, когато полицаите са влезли в къща, за да извършат обиск. От ударната вълна се е срутил изцяло вторият етаж на сградата и отломките са затрупали трима загинали полицаи.  Правителството се събра на извънредно заседание, въведе комендантски час и спря достъпа до социалните мрежи. Решението беше взето, за да се спре масовата паника и разпространението на фалшиви новини за атаките. Президентът Майтрипала Сирисена и премиерът се обърнаха към нацията с призиви за спокойствие. Стана известно, че главният полицейски началник на Шри Ланка е издал предупреждение за повишена тревога на територията на цялата страна още преди 10 дни заради очаквани бомбени атаки. Пуджут Джаясундара е изпратил предупреждението до високопоставени лица в правителството още на 11 април. ДЧуждестранна разузнавателна агенция ни съобщи, че групировка, наречена NTJ (National Thowheeth Jama'ath), планира да извърши самоубийствени атаки срещу църкви, както и срещу посолството на Индия в КоломбоУ, се посочва в предупреждението. NTJ е радикална мюсюлманска групировка в Шри Ланка, която се появи миналата година и вече е свързана с няколко вандалски прояви срещу будистки храмове. МВнР съобщи, че намиращите се в безопасност шестима българи от пострадалия хотел \"Шангри Ла\" имат връзка с посолството в Делхи за оказване на съдействие при необходимост. Посолството е в контакт с другите посолства на страните от ЕС. Препоръчва се на българите в Шри Ланка да избягват религиозни събития и храмове и да са предпазливи в близост до големи събирания на хора. Те могат да се свържат с посолството ни в Делхи на телефони + 91 11 26115549; +91 11 26115550 или + 91 9910999498 (дежурен). Тероризмът не е чужд на Шри Ланка (бившият Цейлон) заради гражданската война (1983-2003 г.) между сингхалското мнозинство и тамилското малцинство, в която загиват 60 000 души. Накрая тамилите получават по-голяма автономия.  ", "date": "2019.04.22", "title": "Серия от атентати окървавиха Шри Ланка"}
{"url": "https://duma.bg/balotazhat-v-ukrayna-zapochna-s-golyama-prednina-na-zelenski-n190370", "text": "Украинците избираха в неделя на втори тур президент между комика Владимир Зеленски и действащия държавен глава Петро Порошенко. Първите резултатите ще са известни след края на вота в 20:00 часа местно време. Право да гласуват имат около 30 млн. украинци. До 11 часа активността бе 20 процента.  На първия тур преди три седмици Зеленски спечели малко над 30% срещу малко над 15% за Порошенко. Избирателната активност тогава бе 63 процента. Според последните проучвания в Украйна за Зеленски на втория тур са готови да гласуват максимум 73%, а максималната подкрепа за съперника му е 34 на сто. В платформата си Зеленски заявява, че гражданите сами трябва да определят задачите на властта чрез референдуми. Зеленски също така обещава всеки бизнесмен да може да легализира доходите си срещу 5% от тях в полза на държавата, монетизиране на помощите, превръщането на Украйна в световен лидер в производството на екохраните. В редките си интервюта той изрази подкрепата си за тесни връзки с ЕС и НАТО, но и за по-активни опити за връщането на Донбас обратно в Украйна. За Порошенко приоритети на икономиката са селското стопанство, ИТ секторът, индустрията, транспортът и туризмът. \"Нашата мисия е членство в ЕС и НАТО, ще подадем заявление през 2023 г., ще се присъединим в качеството на регионален лидерУ, обещаваше той. Украинските политолози, цитирани от изданието strana.ua, бяха единодушни, че в петъчния дебат на столичния стадион \"Олимийски\" Зеленски е \"разбил\" съперника си. Според ръководителката на Международния център за Балтийско-черноморски изследвания Ирина Верешчук \"емоционално е победил Зеленски\". \"Той беше искрен, обикновен, кратък, човечен. Порошенко в познатия си маниер наблягаше на авторитетаФ, отбеляза експертката. \"Зеленски не просто победи, а направо морално унищожи Петро Порошенко\", смята директорът на Института за глобални стратегии Вадим Карасев, според когото Порошенко бе разбит. \"Петро бе унищожен, той разбра, че е загубил, че това е краятФ, подчерта експертът. \"Водопадът от въпроси, с които Зеленски атакува Порошенко, разби на пух и прах всичките надежди на Петро Алексеевич\", каза и ръководителят на аналитичния център \"Третият сектор\" Андрей Золотарьов.  Междувременно държавният секретар на САЩ Майк Помпео проведе разговори със Зеленски и Порошенко, обещавайки подкрепата на САЩ за суверенитета и териториалната цялост на страната. Той потвърди ангажимента на САЩ да работи с онзи, който украинският народ избере, за да върви към успех, сигурност, просперитет, демокрация и свобода\". Свое послание отправи и Курт Волкър, специалният представител на Държавния департамент за Украйна. В туитър той написа, че САЩ се намират в Украйна за дълго. \"Ние сме тук, за да подкрепим мирна, силна, демократична, процъфтяваща, безопасна Украйна, която вижда своите граници и своите територии, включително Крим, напълно възстановени\".", "date": "2019.04.22", "title": "Балотажът в Украйна започна  с голяма преднина на Зеленски"}
{"url": "https://duma.bg/tsenite-na-svinete-v-es-varvyat-nagore-zaradi-chumata-n190374", "text": "Цените на свинете на европейския пазар бележат съществено повишение заради африканската чума по свинете. През първата седмица на април в Германия поскъпването е с 25% - от 1,36 до 1,70 евро на кг кланично тегло. В Испания повишението е с 28% - от 1,04 до 1,33 евро на кг. В Холандия цената се е повишила с 27% - до 1,77 евро, а в Дания с 21% - до 1,38 евро. Продължаващото възникване на огнища на африканска чума в Азия също провокира ръст на цените на свинете. Точните мащаби на проблема с болестта в Китай остават в мъгла и следователно трудно може да се направят реални прогнози за световния пазар на свине. В същото време в неотдавнашен доклад на Министерството на земеделието на САЩ се говори за вероятно намаляване на поголовието от свине в Китай с 13% през 2019 г. Става дума за до 374 милиона свине. Това означава, че общото производство на свинско месо в Китай ще се съкрати с 5% до 51,4 млн. тона, пише изданието MeatInfo. Това ще доведе до увеличаване на търсенето на свине на международния пазар. Министерството на земеделието на САЩ очаква, че китайският внос на свинско месо през 2019 г. ще се увеличи с 33%. Търсенето на европейско свинско месо, основно от Германия и Испания, вече нарасна - което доведе до рязък ръст на цените на животните.", "date": "2019.04.22", "title": "Цените на свинете в ЕС вървят нагоре заради чумата"}
{"url": "https://duma.bg/lichna-polza-n190365", "text": "Напоследък, признавам си - в мен се ражда една мисъл, малко себична: от разрухата в нашата злополучна страна полза май имам лична. Какво стана с живота ни! Не ми се говори! Хитреци, за които вечно няма затвори, порнографии, подкупи, заплатени убийства, инсталации, клоуни, идиотски шеги и с това, дето най ти е мило, дето най ти е скъпо, словоблудстване тъпо със велики понятия и прекрасни идеи, клевети за герои и венци за злодеи, а не само у нас - по петте континента се върти тази грозна, отвратителна лента... И от всичко това, от туй време на злоби е, уви, мойта полза и тя в туй е, че май, ако друг бе животът ни, то по-трудно било  би, отколкото днес е, да му кажеш: - Гуд бай!", "date": "2019.04.22", "title": "Лична полза"}
{"url": "https://duma.bg/valentin-zlatev-otstranen-chrez-izdigane-n190373", "text": "Валентин Златев вече няма да е генерален директор на \"Лукойл-България\", съобщиха официално от дружеството. Той е назначен за председател на Контролния съвет на \"Лукойл-България\", като заменя на тази длъжност Алексей Ламбин. Заедно със зам.-председателския пост в Надзорния съвет на \"Лукойл Нефтохим Бургас\", на новата си по-висока позиция Златев ще координира цялостната дейност на двете дружества от групата, е официалната информация.  Това е класически пример на отстраняване чрез преместване на по-висок пост, защото така Златев ще бъде отстранен от оперативното ръководство на \"Лукойл България\" - най-големият търговец на горива у нас с оборот 3 млрд. лв.  Едноличният собственик на капитала на търговеца \"Лукойл България\", регистрираното в Холандия дружество \"Лукойл Юръпс холдинг Б.В.\", назначава на мястото на Златев руснака Булат Субаев, който от 2011 г. ръководи дивизията на \"Лукойл\" за Централна и Източна Европа и Белгия. Решението е взето официално на 10 април и вече е влязло в сила, става ясно от търговските регистри.  Наскоро Валентин Златев напусна и поста председател на Българска петролна и газова асоциация, а организацията излезе от КРИБ. Самият Златев пък влезе в редица остри сблъсъци. Напускането на КРИБ беше гарнирано със задочен конфликт между Златев и председателя на бизнес организацията и отскоро собственик на \"Нова телевизия\" Кирил Домусчиев, който се обяви против готвения секторен закон за горивата. Златев обвини Домусчиев в лобизъм, тъй като през пристанището на Домусчиев в Бургас минават корабите с гориво на \"Инса ойл\" на Георги Самуилов, който финансира закупуването на Общинска банка. Сблъсъкът на Златев със Самуилов датира от времето, когато вторият напусна Българска петролна и газова асоциация. Официалният мотив отново беше спорният закон и ударът върху малките търговци, работещи с \"Инса ойл\". В крайна сметка в нормативната база бяха нанесени корекции, така че финансовата тежест за по-малките компании да бъде намалена.", "date": "2019.04.22", "title": "Валентин Златев отстранен чрез издигане"}
{"url": "https://duma.bg/ira-otnovo-nadiga-glava-v-severna-irlandiya-n190369", "text": "Детективът, водещ издирването на убийците на журналистката Лира МакКий, казва, че в Северна Ирландия се появява нов вид терористи, пише лондонският вестник Evening Standard. Полицията е арестувала двама тийнейджъри, за които подозират, че са членове на дисидентската републиканска Нова ИРА и са участвали в убийството на обещаващата млада журналистка в Лондондери. Полицейската служба на детектив от Северна Ирландия Джейсън Мърфи заяви, че терористите се крият в сенките. \"Това, което виждаме, е нова порода терористи, които идват от различни обществени слоеве, и за мен това е много тревожна ситуация\" - каза той. 29-годишната МакКий беше застреляна, докато е наблюдавала размириците в град Лондондери в Северна Ирландия в четвъртък вечерта. Насилието се разрази след полицейски спецакции в къщи в райони на града. Улични камери са заснели последните й мигове в тълпата, а кадри от мобилен телефон показаха заподозрения стрелец. Във видеото маскираният нападател се вижда да стреля към полицаи и случайни свидетели.", "date": "2019.04.22", "title": "ИРА отново надига глава в Северна Ирландия"}
{"url": "https://duma.bg/parvi-izbori-v-severna-makedoniya-n190368", "text": "Северна Македония проведе вчера първите си избори след промяната в името на страната заради сключеното с Гърция Преспанско споразумение. Имащите право на глас 1 800 000 души, трябва да изберат нов президент на страната. Настоящият президент Георге Иванов няма право да се кандидатира след два петгодишни мандата. Кандидатът на управляващата Социалдемократическа партия 56-годишният Стево Пендаровски подкрепя европейския дневен ред. Съперниците на Пендаровски са десният кандидат Гордана Силяновска-Давкова, подкрепяна от основната опозиционна партия ВМРО-ДПМНЕ, и Блерим Река, който представлява етническото албанско малцинство. Вотът ще бъде наблюдаван от 3094 местни и 419 чужди наблюдатели. За да бъде избран на първия тур, кандидатът за държавен глава трябва да получи поне 904 066 гласа. За да бъдат валидни изборите, на втория тур трябва да гласуват 40 на сто от имащите право на глас, или 723 253 пълнолетни граждани. Според последните социологически проучвания Пендаровски има лека преднина пред Гордана Силяновска-Давкова, което почти сигурно означава втори тур на 5 май. Окончателни резултати се очакват днес.", "date": "2019.04.22", "title": "Първи избори в Северна Македония"}
{"url": "https://duma.bg/privezhdame-vatreshnite-ni-normativi-v-unison-sas-zakonite-n190360", "text": "Бригаден генерал Митко Григоров е директор на дирекция \"Логистика\" в Щаба на отбраната в интегрираното от 2016 г. Министерство на отбраната. Преди това е работил в дирекцията като експерт, а след това и като неин зам.-директор. Има дългогодишен опит в логистичните структури на българската армия. Завършил е ВВОУ във Велико Търново с тилов профил и Военната академия \"Г. С. Раковски\" със специалност Тилово осигуряване на оперативно-тактическите формирования. Бил е слушател във Факултета за национална сигурност и отбрана с генерал-щабен курс по стратегическо ръководство на отбраната и Въоръжените сили.  - Процедура за закриване на военната ветеринарна служба не е стартирана. Коректно е да поясня, че в МО съществува ветеринарно-медицинско звено. С акт на министъра на отбраната е сформирана съвместна работна група за извършване на преглед и при необходимост промяна или отмяна на вътрешнонормативни документи, регламентиращи ветеринарномедицинската дейност и ветеринарносанитарния контрол на хранителните продукти и хигиената в обектите за хранене в МО, структурите на пряко подчинение на министъра на отбраната и Българската армия. Основната задача на работната група е привеждане на вътрешно нормативните документи за ветеринарномедицинска дейност съгласно законодателството на България.  През годините ветеринарномедицинската дейност в МО, СППМО и БА е функционирала на основа на спазване на законовата уредба, като за това са били изграждани и съответните структури. С отпадане потребността от съществуване на военните производствени комплекси с пълен цикъл, помощните и спомагателни животновъдни стопанства, разкрити към военните поделения, числящите се в близкото минало щатни животни - служебни кучета, коне и др., съответно отпада и необходимостта от извършване на първичните изследвания на храните от животински произход и ветеринарен контрол.  - Да, в МО структурите на пряко подчинение на министъра на отбраната и българската армия няма служебни кучета и други животни. Също така не се извършват ветеринарномедицински дейности, които да изискват осъществяване на съответния вътрешноведомствен контрол.  - Важно е да отбележа допусната в цитираното интервю сериозна неточност - дали от незнание по темата, небрежност или лична заинтересованост, не бих искал да предполагам. Към настоящия момент контролът по безопасност на храните в Министерството на отбраната, структурите на пряко подчинение на министъра на отбраната и българската армия, се осъществява съгласно Закона за храните. В чл. 28 от него се посочва, че единствено Българската агенция по безопасност на храните извършва официален контрол върху всички храни с изключение на бутилирани натурални минерални, изворни и трапезни води. В чл. 32а, ал. 1 от същия закон е указано, че БАБХ може да делегира изпълнението на специфични дейности, свързани с официалния контрол. На това основание БАБХ е оторизирала Научноприложния център по военна епидемиология и хигиена във Военномедицинската академия да регистрира и контролира ведомствените обекти за търговия на дребно и обществено хранене на издръжка от МО.  Всички постъпващи хранителни продукти, включително и от животински произход, доставяни в хранителните обекти на МО, СППМО и БА, са придружени със сертификат за безопасност и срок на годност - търговски документ или стокова разписка. Така доставчикът или производителят гарантира, че същите са произведени в предприятия, отговарящи на европейското и националното законодателство и имат разработени и внедрени: Система за самоконтрол (НАССР), Програми за добри производствени, търговски и хигиенни практики, Система за управление на качеството (ISO) и др.   Андрей Галев е началник на Научно- приложния център по военна епидемиология и хигиена във Военномедицинската академия. Той е специалист по дерматология и венерология, инфекциозни болести, тропическа медицина от Франция и превантивна военна медицина. Национален консултант по епидемиология на инфекциозните болести. Експерт на България в ООН по въпросите на биологично оръжие.  - В споменатото интервю се правят коментари, отправят се обвинения и критики към ръководството на МО и се изнасят неверни данни, свързани с дейността на Научно-приложния център по военна епидемиология и хигиена във Военномедицинската академия. Като негов ръководител, следва да направя някои важни уточнения. Твърденията относно започване на процедура по закриване на военната ветеринарна служба са неверни. Налице са само предложения за сформиране на работна група за преглед и промяна или отмяна на вътрешно нормативни документи, касаещи ветеринарно-санитарния контрол на хранителни продукти и хигиената в обектите за хранене в Министерството на отбраната и Българската армия. Във военното ни ведомство не съществува подобна структура \"ветеринарна служба\", а ветеринарно-медицинско звено в състава на бригада \"Логистика\".  Невярно също е твърдението, че лабораториите за ветеринарно-санитарен контрол са основното първосигнално звено в Българската армия, което гарантира доставката и приемането на качествени и безопасни храни, което води до недопускане на хранителни отравяния и добро здравословно състояние на личния състав. За читателите ще поясня, че на основание чл.14, ал. 1 от Наредба щ22 от 13.10.2003 г. за условията и реда за вземане на проби от храни, те следва да се вземат от държавните инспектори и да се изследват в акредитирани лаборатории на съответния орган на държавен контрол. Цитираните ветеринарни лаборатории не са акредитирани по БДС EN45004 за извършване на лабораторни анализи за храни. Ето защо е неправомерно изготвянето на протоколи за лабораторен анализ (изпитване) на храни и позоваването на тяхно основание от органите на ветеринарно-санитарен контрол за недопускане на хранителни отравяния или за унищожаване на храни.  - Центърът разполага с лаборатория за изследване на храни от животински и неживотински произход, с възможност за изследване по химични, физико-химични и микробиологични показатели. Това е предпоставка за даване на заключение за годност на храни и гаранция за недопускане на хранителни натравяния. Структурата разполага и с необходимите специалисти за осъществяване на дейността си.  Проверките на хранителни обекти се делят на високо, средно и ниско-рискови, за които е регламентирано извършването на определен брой проверки. За периода 2017-2018 г. НПЦВЕХ-ВМА е упражнил ведомствен здравен контрол в хранителни обекти на територията на 193 военни формирования и структури за 2017 г., а през 2018 г. - те са 231. Тези проверки са напълно достатъчни, за да се покрият изискванията за контрол на хранителни обекти.  Но тук трябва да се посочи още един значим факт - съгласно Регламент (ЕО) щ852/2004, националният оторизиран орган може да делегира специфични дейности на други структури. На това основание Българската агенция по безопасност на храните е управомощила именно НПЦВЕХ-ВМА да осъществява ръководството на вътрешноведомствения контрол на храните и храненето в Министерството на отбраната, структурите на пряко подчинение на министъра на отбраната и Българската армия. Регистрацията се отнася до обектите, ползвани изцяло от личен състав, служещ или работещ в МО, СППМО и БА.  - Доколкото ми е известно, в споменатите като пример Служба \"Военна полиция\" и в Силите за специални операции до настоящия момент няма зачислени кучета. ", "date": "2019.04.22", "title": "Привеждаме вътрешните ни нормативи в унисон със законите "}
{"url": "https://duma.bg/desetki-kosovari-se-varnaha-ot-siriya-n190367", "text": "Десетки граждани на Косово, включително жени и деца, се върнаха в Косово от Сирия с американски самолет, който пристигна на летището в Прищина. Американският президент Доналд Тръмп призова европейските лидери преди няколко седмици да върнат и да започнат наказателни мерки срещу гражданите си, участвали във войната в Сирия на страната на терористичната организация „Ислямска държава“. Косовското правителство обяви, че ще предприеме съответните действия срещу терористичната групировка. Над 400 граждани на Косово са заминали за Сирия през последните шест до седем години, за да се бият на страната на ислямските екстремисти. ", "date": "2019.04.22", "title": " Десетки косовари се върнаха от Сирия"}
{"url": "https://duma.bg/fokusat-s-ukrayna-n190362", "text": "Покрай президентските избори в Украйна отново лъсна злосторното коварство и безочливото вредителство на американската геополитика. Лицето Курт Волкър е специалният представител на Държавния департамент по украинския конфликт. В навечерието на изборите той написа в туитър, че САЩ са в Украйна задълго. И обяснява защо: \"Ние сме тук, за да подкрепим мирна, силна, демократична, процъфтяваща, безопасна Украйна, която вижда своите граници и своите територии, включително Крим, напълно възстановени.\" Обикновено Вашингтон умело прави фокуси с термини фойерверки и често други им ръкопляскат, докато разберат със закъснение, че са куклички на конци. Сред тях впрочем се оказа и страната ни. Този път обаче фокусите не минават. Как ли да вярваме на Вашингтон, че подкрепял мирна Украйна, след като политиката му насъска тази страна да подпали война със себе си. И със съсед от векове. Как да му вярваме, че подкрепял силна и демократична Украйна, след като заради дирижирания от него майдан украинският народ стана раздробен и част от него бяга от \"силната\" Украйна, а плурализмът е разстрелван по улиците, пребиван от бой или държан в страх по различни начини. Как да му вярваме, че подкрепял процъфтяваща Украйна, след като бизнес рецептите му я заробиха с дългове, прогониха украинците по чужди земи да си вадят хляба, а останалите в страната си обедняха в пъти отпреди майдана. Фокусът не минава, защото лъсва истината, че Вашингтон е задълго в Украйна, за да я държи войнствена, слаба, недемократична, мизерстваща и опасна. И така да дърпа конците за американския интерес, а той е: вреди за Русия и напрежение за Европа. Вашингтон разбива държави, за да се представи после като техен закрилник. Всъщност е като мутренски злосторник, който ви пали магазина нощем, а на другия ден идва с оферта за застраховка. Финтът обаче минава все по-трудно.    ", "date": "2019.04.22", "title": "Фокусът с Украйна"}
{"url": "https://duma.bg/kratki-novini-n190366", "text": "Сълзотворен газ и зашеметяващи гранати срещу демонстранти по време на 23-та събота на протести на „жълтите жилетки“ в Париж. Маскирани демонстранти хвърляха камъни по полицията в центъра на френската столица. Активистите искат да напомнят на правителството, че опустошената от мощния пожар през изминалата седмица катедрала „Нотр Дам“ не е единственият проблем, който трябва да реши президентът Еманюел Макрон. Мнозина от „жълтите жилетки“ са гневни от факта, че милиардери дариха средства за възстановяване на катедралата, докато някои от хората едва свързват двата края. Около 30 000 души са избягали от Либия след началото на офанзивата на маршала на Либийската национална армия Халифа Хафтар. Това съобщава с тревога ООН, като предупреждава за нарушения на международното право. Боевете около столицата Триполи продължават да са ожесточени. Управляващата в Турция „Партия на справедливостта и развитието“ (ПСР) представи нова петиция, включваща списък на „недопустими“ избиратели, с цел да постигне отмяна на резултатите от изборите на 31 март и да осигури провеждането на ново гласуване за кметския пост в Истанбул. През седмицата след оспорвана битка за победител бе обявен кандидатът на опозицията Екрем Имамоглу. Заместник-председателят на ПСР Али Ихсан Явуз поясни, че в избирателните списъци са открити имената на 14 712 гласоподаватели, които са били уволнени от държавни постове с президентски указ. ФБР арестува лидер на въоръжени групировки, които залавяли мигранти на границата между САЩ и Мексико. Заподозреният е Лари Хопкинс, обвинен в притежаване на забранено оръжие. 70-годишният мъж е лидер на Обединени конституционни патриоти - малка, но тежковъоръжена група, съставена предимно от ветерани. Те твърдят, че дейността им е в помощ на граничните патрули. Според други източници обаче това е \"фашистка групировка\".", "date": "2019.04.22", "title": "Кратки новини"}
{"url": "https://duma.bg/razdeleno-selo-n190361", "text": "В едно родопско село са останали да живеят само двама старци - българин и турчин. Труден е планинският живот, но вместо да си помагат с каквото могат, те от години не си говорят и тяхната стара свада забавлява жителите на по-многолюдните околни села.    Смях и плач напират, като си представим как дядовците се следят един друг зад порутените дувари и внимават да не се срещнат на някоя буренясала пътека, че ще им се наложи да си изясняват отношенията. Впрочем нашата публицистика изобилства с подобни сюжети. Нещо гризе отвътре родния автор и го кара да рисува българина като егоист и темерут, а читателите страстно попиват песимистичните теории за своя народ.  Може и да се изненадате, но обективният поглед отстрани вижда нещо друго в българите: общителност и взаимопомощ. Според Глобалното изследване на ценностите България заема 18-о място в света по показателя \"социална подкрепа\". Нито една страна на Балканите не се доближава до нашето равнище на социална подкрепа. В това отношение изпреварваме държави като Германия и Швеция, да не говорим за САЩ.  Скептикът ще възрази, че този резултат се дължи на методологията на изследването. Социолозите задават въпроса: \"Ако попаднете в беда, имате ли роднини и приятели, на които можете да разчитате да ви помогнат?\" Тъй като всички в България рано или късно изпадат в беда, хората са склонни да си помагат, защото не знаят кога и на тях ще им се наложи да търсят помощ.  И така да е - има ли значение какъв е мотивът? Разполагаме с външно потвърждение, че българите не отвръщат лице от чуждата беда. Това е ценен социален актив и той следва да се използва. Вместо да се червим от националния си характер, по-добре е да се гордеем с високото ниво на взаимопомощ в обществото. Или поне да не го осмиваме.  Защото осмиването на българската задружност се е превърнало в рефлекс за успелия роден интелектуалец. Бичуват ни, че не сме индивидуалисти, че обичаме да си ходим на гости без покана, да хапваме и пийваме заедно, да си помагаме. Социалната нагласа на българите се представя едва ли не за позорна.  Ако разчиташ на съседа, няма да си купиш скъпа застраховка против кражба. Ако братовчед ти даде назаем 1000 лв. за ремонт на колата, банките ще загубят своята лихва. Осмивайки всичко това, модерните интелектуалци - индивидуалисти, изпълняват важна финансова задача, независимо дали го съзнават. Казано е: ако едно царство се раздели против себе си, то не може да устои. Това, което виждаме в медиите и в партийния живот, внушава, че българите са разделен народ. Сякаш по всяка възможна тема - от енергетика и история, през спорт и отбрана до транспорт и минно дело, сме образували враждуващи лагери.  Така изглежда на повърхността, но външните наблюдатели виждат в нас и нещо друго. А и ние си го знаем: дядовците може и да не си говорят, но изпадне ли един от тях в беда, другият ще дотича на помощ. Нека се гордеем с високата си социалност и да я превърнем в национална политика. Достатъчно дълго ни управляваха мизантропи. ", "date": "2019.04.22", "title": "Разделено село"}
{"url": "https://duma.bg/sluzhebno-zakrivane-n190364", "text": "Да закрием служебно българските села наведнъж и да се отървем от тегобите им. По тази стръмна и страшна пътека върви управленската политика. Няма смисъл изкуствено да даваме на селото скъпи ресурси и да го поддържаме на апаратно дишане, ще го чакаме бавно и постепенно само да умре. Една тотална изолация, спиране на всякакви доставки и услуги към многобройните и вече слабонаселени селца из страната ще сложи край на мъката. Някакви пенсионери, оставени на доизживяване - не си заслужава усилието да им се осигурява редовно автобус, хляб, поп... Закриха им училищата, читалищата, за болници вече изобщо не говорим. Те отдавна са в миналото.  Целенасочената политика на властта обаче не свършва дотук. Жителите на изпусталелите села вече и вестници не заслужават, стана ясно от писмо на гневен абонат на ДУМА, който е уведомен от \"Български пощи\", че ще получава всекидневника си един път на седмица. В сряда. Ще чете новините от изминалата седмица наведнъж и точка. В ХХІ век.  Труднодостъпните, отдалечени или просто малобройните населени места отдавна тънат в забрава. Тихомълком, но трайно се откъсват от онази България, която се е събрала в града, в областния център, в столицата. От две-три десетилетия сме се наситили на брутални гледки на запуснати къщи, обрасли ниви, самотни възрастни хора. Свикнахме, приехме, че за тях има само минало, но не и бъдеще. Дали не избърза обаче властта малко? По официални данни у нас все още има точно 4999 села! Колкото и да са малки, те са 20 пъти повече на брой от градовете на страната. Много по-благоразумно е да се намери малко енергия и воля да им се осигури ако не благоденствие, то поне достойно съществуване. Малки, но твърди стъпки са нужни, за да не се наложи читателите на село да се абонират за месечно издание... Докато поредното село изчезне!", "date": "2019.04.22", "title": "Служебно закриване"}
{"url": "https://duma.bg/pak-mediite-vinovni-n190359", "text": "В деня на честването на 140-годишнината от Търновската конституция премиерът и шеф на ГЕРБ Бойко Борисов сърдит обяви, че с обединяването на партията му с други сестрински организации ще се противопостави на пълзящата диктатура, която се опитвали да наложат опонентите (т. е. БСП). Според премиера те зле прикривали своите цели и били много видни техните брутални действия. В един вестник веднага \"заподозряха\" Борисов, че става опозиция на собственото си управление.  Паниката, обзела първия в ГЕРБ, така контрастира с усмихнатия и жизнерадостен Цветанов, че чак извиква съжаление... Тъкмо медиите подеха с хъс листата на БСП и така отместиха малко общественото внимание от скандалите с \"Апартаментгейт\". Но Борисов пак разкаля терена. Сега ще започнат едни тълкуватели на това какви са видимите \"брутални действия\", коя е пълзящата диктатура и т. н. А как добре си звучеше водещата в БНР, когато в разговор с Михаил Миков изказа съждение, че на пленума на БСП в неделя се видял \"дълбокият и непреодолим разлом\" в левицата! Е, и Миков й се присмя на апокалипсиса и рече, че няма никакъв разлом, просто едно предложение е направено, то е дебатирано и с демократично тайно гласуване е минало друго предложение. Един сайт пък отговори риторично защо медиите се вглеждат толкова в листата на БСП - защото паникьосаният Борисов май започва да изживява своя катарзис. Гложди го въпросът, \"като загубя евровота, да си подам ли оставката, или не?\" Лошото е, че и това вече не зависи от него. Първите, които ще напуснат парламента след победа на БСП, ще са хората на Доган. Като скрият Пеевски в Брюксел, те ще осуетят промените в законодателството, за които настоява Каракачанов след протестите в Габрово, ще оставят ГЕРБ на златния пръст на \"Воля\".  Пак навръх празника на правото Специализираният наказателен съд постанови (без доказателства и при отказал се от показанията си свидетел) 20 години затвор за бившия кмет на \"Младост\" Десислава Иванчева. Един от адвокатите й изригна, че ако тя беше убила Ваклин, щеше да получи по-малък срок. Уплашени от надигналия се обществен ропот, съдии и прокурори пращат Иванчева и Петрова в Сливенския женски затвор... В деня на правото адвокати излязоха на протест. А сутрешните блокове ни занимаха в сряда с танцуващи папагали и спасяване на мили улични котки и кучета в... Саудитска Арабия. Само един сайт  публикува писмо на двете арестувани жени: \"Скъпи приятели, пишем ви от ареста, часът е 19.40, лампата едва мъждука и няма да можем да напишем всичко, което искаме да ви кажем. Змията хапе най-силно, когато знае, че умира!\" А главният прокурор Сотир Цацаров заяви по случая, че \"справедливостта е възтържествувала\"! Ето това не е диктатура, господин премиер, това е мракобесие! Зам. главният прокурор Иван Гешев пък убедено обяви, че сега бил приложен законът за борба с корупцията, а досега не бил прилаган. И допълни, че \"зад Иванчева и Петрова стоят олигарси, политически интереси и журналисти\". Страхотно! А кой стои зад присъдата от 20 години, г-н Гешев? ", "date": "2019.04.22", "title": "Пак медиите виновни"}
{"url": "https://duma.bg/mot-da-ni-e-na-pomosht-n190363", "text": "Мeждународната организация на труда навършва 100 години. България също брои век сътрудничество с МОТ. Организацията е основана през 1919 г. по предложение на френските (забележете!) индустриалци Роберт Оуен и Франсоа Легран и е единствената организация, надживяла Обществото на народите. Социалната справедливост и защитата на правата на трудещите са е основната мисия на МОТ. А основната идея, залегнала в устава й, е: \"Всеобщият и траен мир може да съществува само на базата на социална справедливост\".  Историята на МОТ е чудесна възможност да се поограмотят и нашите индустриалци, които често оспорват нейните постулати по ганьовски все в своя изгода. Човек да се чуди как още не са я наредили сред комунистическите отживелици, та да й ударят една секира. Защото сред главните задачи на МОТ са социалните, тъй като в онези времена условията за труд са били тежки и неприемливи, работещите са подлагани на жестока експлоатация и реално липсва социална защита. Социалното развитие значително изостава от икономическото и това се отразява негативно върху развитието на цялото общество.  Да ви звучи познато? Но има и още нещо ненаучено от целите на организацията: свобода на сдружаване и право на колективно договаряне - нещо, на което наблягат и синдикатите. Но и те забравят другото - премахване на принудителния и забрана на детския труд, примерно. За което нехаят и от социалното министерство или отбиват номера с поостарели наредби. Въпреки че България е сред държавите в първата десетка, които са ратифицирали най-много конвенции на МОТ. Важното обаче е не толкова парафът, колкото строгото прилагане на влезлите вече в сила документи. В тази посока България закъснява и при усъвършенстването на националното законодателство, и при практическото приложение на изискванията за достоен труд и достойно заплащане. Неизплатените възнаграждения вече гонят над 27 млн. лв. МОТ да ни е на помощ!   ", "date": "2019.04.22", "title": "МОТ да ни е на помощ"}
{"url": "https://duma.bg/glas-v-kriza-n190358", "text": "Кризата в отношенията между Русия и Украйна отеква в целия свят. Нейното ехо огласява и върхарите на родната ни политика. Този грохот, потъващ сред стволовете на нашата власт, говори недвусмислено и за кризата, под която се огъва от три десетилетия нашата страна. Актуалната керченска криза сочи и ямата, където е пропаднала безнадеждно нашата страна.  Става дума не за икономическа, социална, здравна или образователна криза. Добре е известно, че откакто България е навряна в безкрайните лабиринти на \"преходния\" период, изброените области са максимално изострени хронични заболявания за отечеството ни. Иначе казано - прорасли бодливи косми, стърчащи от опашката на Европа.  Ала в случая въпросът е за криза на идеи, израз на смела, национално отговорна гражданска позиция.  В криза е гласът на българското правителство. От двустранния сблъсък в Азовско море Западна Европа стана дипломатически отзивчива, САЩ - словесно по-агресивни, а конкретно нашите властващи изгубиха гласа си. Сега те очакват такъв да им бъде спуснат от НАЧАЛСТВОТО. А що е НАЧАЛСТВО? За премиера ни Борисов това са ръководителите на току-що споменатите части от света, които са в състояние да му закопчаят лакейската престилка, да го облекат в ролята на момче за всичко и да го накарат да тича с мрачно съзнание за своята значимост, натъпкали в гърлото му...своите идеи. В тях всъщност няма да намерите нищо полезно за България. А каква идея носи Борисов в интерес на страната ни? Така и не стана ясно за някого.  Кризата в Керченския проток ни напомня, че в Украйна живеят официално двеста хиляди българи. Мнозина от нашите сънародници там са убедени, че броят им надхвърля дори триста хиляди души. Сред тях има въвлечени във войната с Луганск и Донецк. Дори сред екипажите на заловените три бойни кораба в Керченския проток от руските гранични военни се оказва, че има ранен бесарабски българин. Каква е реакцията на родното ни правителство? Тя е безлично търпелива и безгласна... защото с националния ни глас се разпорежда НАЧАЛСТВОТО.  В търговските вериги у нас е гарантирано видно място за шоколадите на украинския президент Петро Порошенко с марка ROSHEN. Какви са обаче гаранциите за стотиците хиляди българи в Украйна? Къде е гласът на българското правителство в тяхна защита?  Нашите властващи още чакат да им бъде спуснат подходящ глас от НАЧАЛСТВОТО.   ", "date": "2019.04.22", "title": "Глас в криза"}
{"url": "https://duma.bg/za-svoboda-i-savarshenstvo-n190356", "text": "Издателството \"Синева\" пусна на пазара второ издание на книгата \"За свобода и съвършенство. Биография на Яне Сандански\" от голямата приятелка на България, известната британска писателка и историчка Мерсия Макдермот - чуждестранен член на БАН, почетен доктор на Софийския университет, носител на наградата на Министерството на културата \"Златен век\" с огърлие за 2017 г. На 7 април т.г. тя навърши 92 години.  Мерсия Макдермот написа предговор специално за новото издание, в който подчертава, че това е най-дългата от биографиите на знаменити българи, написани от нея - на Васил Левски, Гоце Делчев, Димитър Благоев. \"Влиянието на всеки един от тримата се съчетава в мирогледа и дейността на Сандански като продължител на делото на Левски и Гоце в новоосвободените български земи при много трудни и сложни обстоятелства. Като тях той е посветил целия си живот, всичките си сили на борбата за свобода и благоденствие на всеки човек, без оглед на народност и религия. Особено интересна е неговата многостранна дейност по време на краткотрайния Хуриет (турската дума за свобода), когато за учудване на иностранни наблюдатели различните народи в Отоманската империя решават, че те са братя и колективно се стремят да живеят като такива\", казва авторката. В останалите три биографични книги тя е използвала основно вече публикувани материали за героите си, докато за Сандански прави изключение - чете в архивите стари вестници, среща се с възрастни хора, запазили спомена за него, посещава местата, където е действал. И още една разлика - книгите си за Левски, Гоце и Благоев тя пише за английските читатели, които иска да запознае с България и нейните герои. Докато книгата за Яне, както сама признава, е насочена главно към българската публика, защото Сандански и делото му според нея са по-малко известни, особено за младите българи, а името му се свързва с трагичната и братоубийствена разделителна линия между десни и леви представители на тогавашното ВМРО. Не само революционната дейност на войводата Яне изследва Макдермот, но и неговото социално кредо на човек, ерудиран в литературата и философията, строител на десетки училища и болници, опитващ се да подобри живота и бита на хората в своя окръг, да им раздаде земята - при това още преди освобождението от турско робство! В страниците на книгата читателят ще намери и емоционални моменти като например разказа на авторката за църквицата над с. Рожен, построена от самия Яне Сандански, където той е поставил уникална икона - на измисления от него Свети Свободолюбец. И като мото в началото на биографията Макдермот е изписала неговите думи: \"Да живееш, значи да се бориш: робът за свобода, а свободният - за съвършенство\".  Издателят Христо Георгиев е заснел в английския дом на Мерсия Макдермот нейно обръщение към българските читатели, в което тя \"надниква в душата на Яне\", споделя и радостта си от второто издание на книгата. Интересен факт е, че биографията на Яне от Мерсия Макдермот е преведена на френски език и тази година ще бъде издадена и във Франция. Инициатор за издаването на книгата там е правнучката на Яне Сандански Зоя Дюбоа - писателка и преводачка, която живее в Париж.      ", "date": "2019.04.22", "title": " За свобода и съвършенство..."}
{"url": "https://duma.bg/nazem-ot-mrezhta-n190353", "text": "- Чрез Бойко, Честит имен ден на Цветан Цветанов-Цецо корупцията, вторият, ако не и първият човек в ГЕРБ. С пожелание за здраве на него и семейството му и късмет с нови ВИП апартаменти на ниски цени в престижни квартали. Слушай, народе, внимателно какво Бойко и Цецко ви говорят, а не гледайте какви ги вършат. - На този светъл празник пожелавам на всички българи да са живи и здрави, благоденстващи и многоимотни, както именниците Цецко и Цецка. И всичките им огромни апартаменти да са пълни с български деца. Амин! - Като го слуша някой външен човек, който не живее и не се сблъсква с българската действителност, ще си рече, че Борисов и управлението му нямат равни. Да ама не, защото думите не отговарят на реалната картинка, а тя хич не е розова. Е, за управляващата хунта, политическата ни класа и приближените им калинки и администрация може и да е Рай в държавата. Каква обаче е действителността? Като изключим хвалбите по отношение на магистралките, градинките, полянките , пресечките, отсечките, голф игрищата и още куп чудосийки, за които се прерязаха към 3000 лентички, за 10 години насреща имаме безумна и некадърна администрация, корупция и мафия по всички етажи на властта, а да не говорим долу какво се случва. Далаверата, подкупът и прекрачването на закона с лека ръка са издигнати в национална доктрина, това е истината и който го отрича и не го вижда е глупак или лъжец! Всякакви там акции, дето ни съобщават по медиите, че там толкова хванали, другаде не знам си колко задържали, еди колко си предотвратили и прочие са само за отчитане на дейност, защото от толкова много акции нито сме цъфнали, нито и ще вържем! А и да питам премиера, абе г-н Борисов, в качеството на какъв искате оставки и от опозицията? Вие да не сте си въобразили, че и там имате власт да сочите с пръст и да искате оставки или пък може би имате??? Знам ли - Жалко и смешно е, че Бойко Борисов обграден с калинки, подлизурки журналисти и сгодни му медии, вместо да се бори с корупцията, се боричка с нея 10 години и с подчинената му прокуратура и спецсъда организира активни мероприятия срещу политическите си опоненти и инакомислещите. Това е не само жалко и смешно за Борисов, но трагично за България с излъгания народ и обещанията на ГЕРБ за светло бъдеще. Друго, Борисов говори за Общия Европейски дом, но реално в този дом със западните стандарти се настанихте една шепа хора, олигарси и крадци от Еврофондовете, а останалите или на Терминал 2 или кучета ги яли в България. - Интересува ме защо всички, които хвалят ББ, хвърлят кал върху останалата част от обществото? Да уважаваш опонента е въпрос на култура, но явно герберите не го могат. - Змията, когато умира, хапе силно! Борисов си отива, това е новото и за това хвърля отрова на ляво и дясно и споменава за минало време, през миналия век! - Само ще напомня, че е в негов стар стил да интриганства срещу другите, за да прикрие, че е гузен. Спомняте ли си, че когато го изхвърлиха за пореден път от парламента, бедният човечец Борисов пламенно обвиняваше, че ДПС му се били заканили да извършат покушение? И бързичко се скри да си мери я кръвното, я нещо друго и лично дали му е във форма..", "date": "2019.04.22", "title": "Наз@ем от мреж@та"}
{"url": "https://duma.bg/ot-sbzh-sa-pritesneni-ot-noviya-medien-zakon-na-gerb-n190354", "text": "С отворено писмо до президента, премиера, председателя на НС, парламентарно представените партии и редица посолства от Съюза на българските журналисти изразяват безпокойството си от анонсираното подготвяне на нов медиен закон. Както ДУМА вече писа, ГЕРБ оправдаха бързото пробутване на идеята си с европейската Директива за аудиовизуалните медийни услуги, която бе приета през ноември м.г. От СБЖ отбелязват, че промени са необходими, но това не бива да става прибързано и на тъмно, и настояват в подготовката да участват техни представители и авторитетни журналисти. Те са удивени, че техен представител не е поканен да участва в създадената към Министерството на културата работна група, която да изготви проекта за нов закон за медиите. Няма информация в комисията да са поканени и издатели, главни редактори и изявени представители от гилдията. \"Всичко това ни кара да бъдем подозрителни относно замислите на властта. Слушаме нейни представители във връзка с подготвяния закон да говорят за необходимостта от \"реален контрол\" върху медиите, \"да се контролира докъде може да стигне тази свобода\", за съхраняване на \"хигиената в обществото\". С други думи, готви се въвеждане на цензура\", подозират в съюза. Оттам се опасяват, че евродирективата се тълкува превратно и ще бъде използвана като повод да се озаптят не само електронните, а на практика всички медии, защото вече почти всеки вестник има и електронен сайт. \"Влиза в удобна употреба и поводът за борба с т.нар. фалшиви новини. Искаме отново да припомним, че това понятие все още не е ясно и точно дефинирано, но вече активно се използва като бухалка на властта в много страни срещу неудобните медии, които разпространяват информация, която не се харесва на елитите. Явно е, че и нашите управляващи се изкушават да прибягнат към същия опит. За тяхно оръдие служи и Съветът за електронни медии, чиято същност, структура и функции в годините бяха коренно изопачени. Не е случайно, че именно СЕМ сега най-активно размахва плашилото на фалшивите новини и е пръв радетел за такива законови промени, които да са угодни на властта\", възмущават се от СБЖ. Синдикалната организация смята, че е необходимо е да се защитят трудът и отговорната професия на журналиста, да се подобри неговото социално положение в обществото, за да не мизерства, да му се даде възможност да изразява наистина свободно своята гражданска позиция, а не да се съобразява с политическите прищевки на властимащите и на своите издатели, които често са под контрола на властта, която използва за целта най-разнообразен инструментариум. От СБЖ припомнят, че преди около 3 г. официално внесоха в НС предложения за законови промени в тази насока. Идеите им обаче \"потънаха в архивите\", докато отново по спешност и без обществено обсъждане бе приет т.нар. \"закон Пеевски\", който съюзът определя като връх на демагогията в отношението на властта към медиите.", "date": "2019.04.22", "title": "От СБЖ са притеснени от новия медиен закон на ГЕРБ"}
{"url": "https://duma.bg/rodni-intrizhki-zastignaha-i-mersiya-makdermot-n190357", "text": "В последно време сме свидетели на какви ли не непочтени изпълнения, че и на откровени лъжи в нашата журналистика, но не съм мислила, че родните ни маскарлъци ще излязат и зад граница. Няколко писма от март и април т.г. обаче на известната британска писателка и историчка Мерсия Макдермот (често я наричат \"по-българка от българите\"), автор на блестящи биографични книги за Левски, Гоце Делчев, Яне Сандански, Димитър Благоев, до нейната дългогодишна приятелка в България проф. Ана Райкова, са наистина стъписващи. Тя изразява надежда, че чрез проф. Райкова и ДУМА ще опровергае неистини за себе си в някои печатни медии и в интернет. Първият повод е едно \"интервю\" във в. \"Минаха години\" (28.01.2019) пред журналистката Елиана Митова, каквото Мерсия Макдермот твърди, че никога не е давала.  Откликваме на желанието на писателката, като публикуваме нейния текст, изпратен за ДУМА, в който тя разказва за себе си. Но преди това - няколко думи от писмата, написани на прекрасен български език:  \"По-голямата част от статията се състои от измислици или откъси от стари интервюта. Кога тази жена е говорила с мен? Ако тя наистина се е обадила, щях или да откажа интервю, или да поискам въпросите предварително, с време да се подготвя отговорно.  Тя пише за поддържането на езика. Всъщност не взимам никакви мерки да поддържам езика. Живях достатъчно дълго в България, за да не забравя езика, след като се завърнах в Англия. Други езици забравям, но не и българския. Тя пише, че никога не съм преставала да говоря на български. Обратното е вярно - рядко говоря на български. ...Не е вярно, че ми звънят много хора, научни работници и прочее. За какво да ми звънят, като вече не се занимавам с българистиката? Аз не бих могла да кажа това, което тази жена е написала, нито, че съм поддържала българския език с книги, защото след като от 20 години не се занимавам с българистика, също не чета и български книги. Според мен тя никога не е говорила с мен, а е измислила интервю \"специално за...\". Пише, че от 1962 г. до 1989 г. съм живяла в България, но аз живях там само през учебната 1963-1964 г. и след това - от 1973 до 1989 г.\"                        Някои български журналисти са писали, че аз живея в пансион за възрастни хора. Откъде им е хрумнало това не ми е ясно, защото нито един от тях не ми е задавал въпрос за жилището ми. Всъщност блокът, в който живея почти тридесет години, е нормален блок с жители от всякаква възраст, включително млади семейства, студенти, чужденци. Той наистина се отличава като най-високия блок в Woviting с дванадесет етажа. Аз живея на осмия етаж, имам много хубав изглед. Ако онези журналисти бяха попитали за блока, щях да им кажа, че и без мене той има интересна балканска връзка. Построен е през 60-те години на миналия век на мястото, където по-рано е имало разкошна семейна къща, построена към края на ХтХ век от Емануел Родоконаки, член на голямо и видно гръцко семейство от о. Хиос, далечни роднини на императора Юстиниан. През 1822 г. дядото на Емануел е бил принуден да напусне родния си остров и да потърси убежище в Англия, когато турците са потушили жестоко въстанието на Хиос. Внукът му не е забравил корените си и е дал името \"Хиос\" на новата си къща. Днес една външна стена на нашия блок е украсена с образа на изчезналата къща \"Хиос\", направен от керамични плочки. Положението с Уикипедия е още по-сериозно и по-досадно, защото неточностите се повтарят не само в България, а и в Англия. Неизвестният съставител на \"информацията\" не се е обръщал към мен да проверя фактите, а пише на своя глава. Вярно е, че съм родена в гр. Плимут през 1927 г. Баща ми е капитан-хирург във Военния флот и първите ми години са прекарани в места, където се намираха болниците на флота. Първите ми детски спомени са от Уей-Хай-Уей в Северен Китай, където тогава Англия е имала морска база. Там прекарахме три години. Когато бях на шест години, баща ми се пенсионира и най-после, след много премествания, се настанихме в графство Sussex, в прекрасното село Дичлинг, което за мен е като роден край, защото нямам спомен от Плимут. Там израснах. Вярно е, че завърших руска филология в Оксфорд през 1948 г., но не е вярно, че съм гостувала в България през 1947 г. През лятото на 1947 г. аз бях бригадирка в Югославия. Бях в България за пръв път през 1948 г. като бригадирка при строежа на язовир \"Копринка\". Бях за втори път в България през 1957 г. като гостенка на Комитета за културни връзки с чужбина и видях готовия язовир. От 1958 до 1973 г. бях преподавател на Англо-българското дружество в Лондон. По различно време преподавах английски на дипломати и търговски представители при посолствата на СССР, Унгария и България. През това време често посещавах България, но само през лятото, а живях и работих там само една година като учителка в Английската гимназия през учебната 1963-1964 г. От 1973 г. до 1979 г. отново преподавах в Английската гимназия в София. През 1979 г. станах доктор на историческите науки и се прехвърлих в Софийския университет, където през 1980-1989 г. водих спецкурс по история на революционното движение в Македония.  За съжаление информацията за моята дъщеря в Уикипедия е също една измислица. Тя е доктор не по атомна физика, а по химия. А първото име на мъжа ми не е Александър, а е Джеймс. Аз се завърнах в Англия през 1989 г. Последната биографична книга (\"Ален мак самотен\") беше написана преди 1989 г., но едва след повече от 20 години успях да намеря английско издателство за нея. След като се завърнах в Англия, написах няколко книги с българска тематика, включително една книга за богомилите, но въпреки че ги предложих на повече от 20 издателства, всички ги отхвърлиха - обикновено без дори да видят текста. Единствените ми успехи бяха книгата ми за българските народни обичаи, която излезе през 1995 г., и няколко статии за героите и идеологията на българското националноосвободително движение, които се появиха в списанието на дружеството \"Уйлям Морис\" в периода 2009-2014 г. През 1876-1878 г. Уйлям Морис е много активен в протестното движение в Англия срещу турските зверства в България и срещу протурската политика на Дизраели. И от 1998 г. не се занимавам с българистика. Всъщност няма вече тема, която ме привлича. Сега, най-после, имам вече време да чета книги по много различни теми, включително историята на Ирландия (особено въстанието през 1916 г.), историята на Венеция, биографии на видни личности от нашата история, а най-много - за геологията и еволюцията. Събирам минерали, интересувам се от вулканите, предпочитам научни книги и сравнително рядко чета художествена литература. Обичам да изучавам чужди езици, сега изучавам келтския език на Шотландия, който все още се говори на западните острови. Но най-много обичам да чета руска литература, произведенията на Толстой, Чехов, Тургенев, Пушкин и много други класици. Русия беше първата ми любов и по една историческа случайност тя играеше решаваща роля за развитието на моя мироглед. Моите млади години съвпаднаха с годините на Втората световна война, когато, за разлика от периода на \"студената война\", СССР беше скъпият героичен съюзник на Англия, обичан и уважаван от целия наш народ. Понякога, когато ме питат: \"Ама защо България?\", аз отговарям закачливо: \"Защото аз желаех да отида в Русия, а пристигнах в Босна\". Този отговор изисква малко разяснения. В първите следвоенни години да пътуваш в чужбина не беше лесно; да посетиш Русия, без да си официално лице или член на някаква делегация, беше невъзможно. За студенти като мен, които желаеха да посетят социалистическа страна, бригадирското движение беше колай. Така през 1947 г. аз се присъединих към групата оксфордски студенти, които участваха в строежа на младежката железница в Босна. Там се срещнахме с български бригадири, с които аз можех да общувам на руски, и те ни направиха толкова силно впечатление със своята енергия, със своя ентусиазъм, че през следващата година отидох в България като член на английската младежка бригада \"Майор Франк Томпсън\". Имахме голямата чест да бъдем приети от тогавашния министър-председател Георги Димитров, който в края на нашата среща ни помоли да информираме нашите сънародници за България. И ние му обещахме, че ще направим това.  Казват, че когато една врата се затваря, друга се отваря. Бях намерила една социалистическа русофилска страна, която беше малко позната в Англия и която се нуждаеше от английски приятели и учени да пишат за нея. Когато се върнах в Англия след бригадата, аз се записах в двегодишен курс по български в Лондонския университет.  Моите книги са написани за англичани, които не могат да четат български, но които се интересуват от историята и културата на България. Доколкото ми беше възможно, аз посещавах местата, свързани с живота на моите герои. С Левски нямаше проблеми, но Гоце и Дядото са родени извън границите на днешна България и имах доста приключения с тях. Яне е роден и убит в Пирин планина, но на места немного достъпни. Все пак със съдействието на различни хора успях да отида до много села. И за мое голямо удоволствие видях един орел, който се виеше във въздуха над гроба на Яне Сандански. Народните песни не лъжат!  До голяма степен аз съм повече публицистка, отколкото историчка. Още като студентка, под влиянието на великите руски писатели и критици, приех идеята, че писателят е длъжен да бъде полезен за обществото, за народа. Като биограф избирах хора, чиито идеи и деяния са все още поучителни за нас, свързани с проблемите на съвременния свят. Всеки от тях, например, е едновременно родолюбец и интернационалист, всеки един свързва националната свобода със социалната справедливост, с братството с други народи, с равенството и благоденствието за всеки човек, не само за силните и богатите. Затова аз ги обикнах и реших да ги възхваля.   Радостно ми е, че в последните месеци книгите ми за Левски и Яне Сандански са преиздадени в България, както и тази за Дядото. Имаме нужда от тяхната мъдрост, от тяхното вдъхновение. Затова мой девиз е хубавата народна поговорка: \"Живите затварят очите на мъртвите, а мъртвите отварят очите на живите\".           ", "date": "2019.04.22", "title": "Родни интрижки застигнаха и Мерсия Макдермот"}
{"url": "https://duma.bg/kontsert-na-greta-gancheva-v-rkits-n190348", "text": "Посолството на Руската федерация, Представителството на Россотрудничество в България и фондация \"Устойчиво развитие за България\" организират среща концерт на Грета Ганчева на 23 април от 16 ч. в Мраморната зала на Руския културно-информационен център в София, ул. \"Шипка\" 34. По време на събитието посланикът на Русия Анатолий А. Макаров ще връчи Благодарност от името на президента на Руската федерация Владимир Путин на твореца и дългогодишния радетел на българо-руската дружба и сътрудничество Грета Ганчева.", "date": "2019.04.22", "title": "Концерт на Грета Ганчева в РКИЦ"}
{"url": "https://duma.bg/bez-limit-na-naglostta-n190355", "text": "\"Най-уморително е да се слушат празни приказки.\" Тази мисъл на Ремарк най-ярко отразява последните изяви на Бойко Борисов в безсилието му да спасява затъващата си партия. А че сривът на ГЕРБ е главоломен, вече се отчита не само от социологическите агенции, но и от неговите партийни активисти. Проблемът става още по-сериозен, в страната хората масово освиркват Цветанов и придружаващия го антураж по предизборните им сбирки. Защото вместо него навсякъде виждат само апартаменти и асансьори. Дали \"доброто ченге\" и \"Спасителят\" не направи фатална грешка, като го остави начело на предизборния си щаб?  Оплетен в понятията, които му подхвърлят неговите съветници, управляващият Борисов все повече се обърква като пате в кълчища и не е ясно какво точно иска да каже. Започна с обвиненията към опозицията в \"пълзяща диктатура\" преди няколко дни, с което направи несравним принос в политологията. Обяснимо. За пръв път е поставен в ситуация на растяща непоносимост към ГЕРБ и към него самия. Усеща прекрасно, че нещата са зле, но нито може, нито знае какво да прави. Кризисният пиар с оставките също не работи - обществото остава с усещането за безпомощност и отстъпление. И още повече се скандализира при обясненията за \"морален стандарт\" и че с оставките едва ли не всичко приключва.  А да му обясним ли какво значи \"пълзяща диктатура\" и откъде идва? Какво е например създаването на специализиран орган на изпълнителната власт и специализирани съд и прокуратура с цел сплашване и саморазправа с неудобни за режима лица?  Пълзяща диктатура е овладяването на медийното пространство. Пълзяща диктатура е налагането на еднолична воля над цяла парламентарна група. Пълзяща диктатура е такава концентрация на властови ресурс, при която съдебната и законодателната власт са подчинени на изпълнителната, а тя - на олигархията. \"Иронизирах Иво Христов заради \"пълзяща автокрация\", обяснява се той. \"Ако има автокрация, как ще се съберете в Южен парк, как всички тези скандали ще са сутрин от 7.00 до 19.00 и не спират?\" Последва нова фронтална атака към БСП, че разчитала на \"късата памет и ниско образованите\" си избиратели. Опа, връщаме се към периода на \"лошия мат'рял\"!  Да оставим настрана високомерната му самовлюбеност и наглостта, които нямат лимит, стане ли въпрос за самозащита. Да го запитаме кой наистина разчита на късата памет? Защото, когато променяш мнението си няколко пъти за един ден, наистина трябва да разчиташ на много късопаметни избиратели. Колкото до \"автокрацията\", нека му припомним, че това е режим, при който решенията се вземат еднолично. А примерите за еднолични решения на Борисов, без да се съобразява с каквито и да са правила, закони и норми, са десетки, дори стотици. При това избирателно забравя, че вече трети мандат е на власт. Това изпускане на нерви у Бащицата е добре познато. Следващата му стъпка е да излезе пак с изтъркания номер, че някой му готви атентат или го е поръчал. Без да се усеща, че с всяка своя изява олеква все повече. А като че ли най-засегнат се почувства от интервюто на президента в последната \"Панорама\". \"Коя стабилност - на сауните и персоналните асансьори, на безнаказаността, на мизерните доходи и емиграцията, на топящото се население?\" С тези контравъпроси Радев буквално съсече управлението. А бе запитан дали националният ни интерес в момента е запазване на стабилността, или е промяна на статуквото. Държавният глава повдигна и проблема за сметките извън страната и офшорните компании, като обясни, че \"обхватът на този скандал надхвърля далеч обикновените имотни сделки и рефлектира пряко върху доверието в политическата класа, институциите и държавността\".   Тук чашата за Борисов очевидно преля. \"Всичко да проверят. Това ми напомня на Бареков, който каза, че имам офшорна сметка. Провериха - нямам. На когото му докопат фирма, сметка - затвор. Хващат и вкарват в затвора - толкоз. Какво значи само да си подмятат нещо?\", избухна Борисов. И заговори за... военен преврат. \"Когато върховният главнокомандващ (държавният глава) призове генералитета да не стои безропотно, когато призоваваш армията, това не е ли диктатура? Имаме сега на колко места военни преврати.\"  Изглежда, здраво се е стреснал, когато се заговори за проверка на имотите в чужбина. Чак преврат започна да му се привижда. И този сценарий е отработен. Любимата роля на Борисов е да го играе жертва. Преди няколко години Доган го беше поръчал, после все някакви гадове му пречеха, сега военни преврати бълнува... А всъщност все повече му личи, че умира от страх да не загуби изборите. Заплашва, че някой може да го бутне от власт. Търси съчувствие. Обяснява се, че ни е позволено да говорим за сауните и апартаментите. Но всички вече виждат, че тоя \"принц на бял кон\" се оказва обикновен апаш. В по-добри години поне веселеше с простотиите си. Сега впечатлението е тягостно. Иска да се оттегли на спокойствие в уют и разкош, но не се очертава никаква гаранция за това. ", "date": "2019.04.22", "title": "Без лимит на наглостта"}
{"url": "https://duma.bg/stariyat-grad-pochita-nikolay-haytov-n190350", "text": "По повод 50-годишния юбилей на ОИ \"Старинен Пловдив\" днес, 22 април, в Балабановата къща ще бъде дадено началото на поредица от инициативи по случай 100-годишнината от рождението на акад. Николай Хайтов, които ще се осъществят в два етапа: през април и септември. Първото събитие започва в 18 ч. с откриване на изложба \"Карикатурите на Борис Димовски и героите на Николай Хайтов\" с куратор Здравец Хайтов (Балабанова къща - сводеста зала), излъчване на документален филм, разказващ за създаването на проекта и представен приживе от Хайтов. Изложбата се осъществява благодарение на фондация \"Памет\" и може да бъде видяна до 6 май включително. По време на откриването на изложбата ще бъде обявено началото на още една инициатива на ОИ \"Старинен Пловдив\" - Ученически литературен конкурс, посветен на 100 г. от рождението на Хайтов. Конкурсът е за есе, а темата е негова мисъл: \"Планината може и да не повдигнеш, но си струва да опиташ.\" Регламентът и формулярът за участие са качени на http://www.oldplovdiv.com/. Конкурсът се провежда в един кръг, в периода 22 април - 30 юни вкл. В него могат да  участват ученици от VIII до XII клас от всички училища на територията на Пловдив. Оценяването ще бъде извършено от жури, председателствано от Елена Хайтова. За класиралите се на първо, второ и трето място са предвидени парични награди, ще бъде отличена и творба със \"Специална награда\".", "date": "2019.04.22", "title": "Старият град почита Николай Хайтов"}
{"url": "https://duma.bg/ralf-fayns-predstavi-filma-si-za-nureev-na-moskovskiya-kinofestival-n190349", "text": "  Москва Британският актьор и режисьор Ралф Файнс представи в Москва новия си филм \"Рудолф Нуреев: Бялата врана\". На пресконференция в кино-театър \"Октябрь\", където се провежда 41-вият Международен московски кинофестивал, присъстваха изпълнителите на главните роли Ралф Файнс, Олег Ивенко (в ролята на Нуреев), Алексей Морозов и Равшана Куркова. Актьорите споделиха, че участието им в снимките на филма е приличало на приказка. Съвсем неочаквано, без да бъде обявено предварително, на Ралф Файнс бе връчена наградата за покоряване върховете на актьорското майсторство и вярност към принципите на школата на Станиславски \"Верю. Константин Станиславский\". Тя се присъжда ежегодно на московските кинофестивали. Първият й лауреат е Джак Никълсън, през годините са я получавали Мерил Стрийп, Фани Ардан, Катрин Деньов, Изабел Юпер и др.  41-вият Московски кинофестивал беше открит с филма на френския режисьор Жан-Франсоа Рише \"Императора на Париж\" - в главната роля Венсан Касел. Корейският режисьор Ким Ки-дук, председател на журито на конкурсната програма, получи приза \"За принос към световното кино\". 13-те заглавия, които се състезават, ще бъдат оценявани още от турския режисьор и продуцент Семих Капланоглу, италианската сценаристка и режисьорка Валия Сантела, финландската актриса Мария Ярвенхелми и руската актриса и режисьорка Ирина Апексимова. Българските филми тази година ще бъдат представени в извънконкурсната програма - \"Живи комини\" на Радослав Спасов и \"Лошо момиче\" на Мариан Вълев. Фестивала ще зкрие филмът \"Срещи с Горбачов\" на Вернер Херцог и Андре Сингер.", "date": "2019.04.22", "title": "Ралф Файнс представи филма си за Нуреев на Московския кинофестивал"}
{"url": "https://duma.bg/otkrivat-vazstanoveniya-byust-pametnik-na-vladigerov-n190351", "text": "Официалното откриване на възстановения бюст-паметник на Панчо Владигеров ще се състои днес, 22 април, от 11 ч. на Алеята на безсмъртните (до Лятната естрада) в Борисовата градина. Събитието е част от Националната програма за честване на 120-годишнината от рождението на големия български композитор. През 2018 г. е създаден Инициативен комитет за възстановяването на откраднатия преди години от Борисовата градина бюст-паметник на Панчо Владигеров. В комитета се включват наследниците на композитора и представители на образователни, творчески и културни институции в България - Националната музикална академия \"Проф. Панчо Владигеров\", Националното музикално училище \"Любомир Пипков\", Съюзът на българските композитори, Съюзът на българските музикални и танцови дейци, Българската асоциация на работодателите в областта на културата (БАРОК), Софийската филхармония, къщата музей \"Панчо Владигеров\" в София, фондациите \"Духовно наследство на Панчо Владигеров\" и \"Панчо Владигеров\". Комитетът внася предложение и получава одобрението на Столичния общински съвет за повторното изграждане на паметника, като Столичната община отпуска финансиране. Автор на оригиналния бюст е скулпторът Тодор Първанов. Той го създава през 50-те години на миналия век, като Панчо Владигеров лично му позира. Паметникът е поставен в Борисовата градина през 1987/1988 г. по повод 10-годишнината от кончината на композитора. За щастие преди години дъщерята на скулптора - Олга Първанова, дарява копие на Съюза на българските композитори, което и до днес се съхранява там. След откриването на това единствено запазено копие на оригиналния бюст с цялостното му възстановяване се заема скулпторът реставратор Марин Марков. Неговият екип изработва новата отливка, почиства съществуващия мраморен постамент, възстановява надписите и извършва цялостния монтаж на паметника, така че да върне оригиналната му визия и блясък.", "date": "2019.04.22", "title": "Откриват възстановения   бюст-паметник на Владигеров"}
{"url": "https://duma.bg/datata-n190352", "text": "МЕЖДУНАРОДЕН ДЕН НА МАЙКАТА ЗЕМЯ. Отбелязва се от 2010 г. с резолюция на Общото събрание на ООН от 22 април 2009 г., за да се напомни на международната общност за пряката зависимост между човека, планетата и нейните екосистеми. До 2009 г. 22 април се отбелязва като Ден на Земята, честван за първи път на 22 април 1970 г. в САЩ по инициатива на сенатора Гейлорд Нелсън като национална протестна демонстрация в защита на природата, в която участват близо 20 млн. души в цялата страна. В България се отбелязва от 1993 г. Мотото на деня за 2019 г. е: \"Да защитим от изчезване застрашените видове\".  ПРАЗНИК НА ОБЩИНА ТУНДЖА. Разположена е в югоизточната част на Тракийската низина и е една от съставните общини на Ямболска област. Обширната й територия я нарежда на второ място по големина сред общините в България. Няма административен център, а обединява 44 населени места, равнопоставени от административна гледна точка. Администрацията на общината се намира в Ямбол. 1378 - ЗАПОЧВА СТРОИТЕЛСТВОТО НА БАСТИЛИЯТА. Построена като част от плана за защита на Париж, крепостта е била превърната в политически затвор. Символ на началото на Френската революция. Била е превзета по време на народното въстание на 14 юли 1789 г. Напълно e разрушена година по-късно. Камъните от стените й са използвани за построяването на сгради и мостове в околността. Все още могат да се видят останки от нея на спирката на метрото на площад \"Бастилията\" в Париж. 1870 - РАЖДА СЕ ВЛАДИМИР ИЛИЧ УЛЯНОВ (ЛЕНИН), РУСКИ ОБЩЕСТВЕНИК, ПОЛИТИК, ФИЛОСОФ, РЕВОЛЮЦИОНЕР (УМИРА 1924 Г.). Името му влиза завинаги в историята през 1917 г. с избухването на Великата октомврийска социалистическа революция, която налага нова политическа и икономическа система в Русия. След ВОСР е водач на Руската съветска федеративна социалистическа република, а от 1922 г. де факто е лидер на СССР. Обявен е от сп. \"Тайм\" за една от стоте най-влиятелни личности на ХХ век. 1876 - В ПАНАГЮРИЩЕ Е ОСВЕТЕНО ЗНАМЕТО НА АПРИЛСКОТО ВЪСТАНИЕ. Извезано е от Райна Попгеоргиева Футекова-Дипчева, по-известна като Райна Княгиня - българска учителка. В деня на обявяването на въстанието тя го развява редом с Георги Бенковски. След Априлското въстание е заловена от турците. Освободена е след намесата на европейските дипломати и е изпратена в Москва. Там учи три години медицина и става първата дипломирана акушерка в България. 1923 - В СЛИВЕН СЕ РАЖДА РАДОЙ РАЛИН, ПОЕТ И САТИРИК (УМИРА 2004 Г.). Рожденото име на най-изявения епиграмист в родната поезия е Димитър Стефанов Стоянов. Автор е на десетки книги - поезия, проза и епиграми, пародии, фейлетони, разкази, есета, повести, сатирични спектакли, на сценарии за игрални и документални филми и пр. Негови творби са преведени на повече от 40 езика.", "date": "2019.04.22", "title": "Датата"}
{"url": "https://duma.bg/s-izlozhbata-horata-na-sofiya-zapochva-fotofabrika-2019-n190347", "text": "Шестият фестивал \"ФотоФабрика\" се открива с изложбата \"Хората на София\" на Вихрен Георгиев - фотографа, който успява да улови ритъма на града през портретите на неговите обитатели. Снимките може да бъдат разгледани от днес, 22 април, до 18 май в пространството за съвременно изкуство \"УниКредит студио\" (пл. \"Света Неделя\" 7). Откриването е днес от 18 ч. Този проект е фотографски разказ за хилядите човешки светове, с които се разминаваме във всекидневието си. За него фотографията е не просто визуална медиа, а възможност за опознаване на човека и неговата история. От шест години Вихрен Георгиев създава сайта \"People of Sofia\", който има над 130 хиляди последователи. ", "date": "2019.04.22", "title": "С изложбата \"Хората на София\" започва \"ФотоФабрика 2019\""}
{"url": "https://duma.bg/rumen-leonidov-e-poet-na-april-v-stolichnata-biblioteka-n190346", "text": "Поет на месеца за април в Столичната библиотека е Румен Леонидов. На 24 април от 18.30 ч. в литературния клуб на библиотеката той ще представи новата си книга с поезия \"Покаяние Господне\" (изд. \"Факел\") заедно с нейния редактор Людмила Ламбовска и Асен Валентинов. Стиховете ще чете актьорът Досьо Досев, ще звучат и акапелни православни песнопения в изпълнение на певци от ангелския хор \"Спасение\" под диригентството на Нели Трошева.", "date": "2019.04.22", "title": "Румен Леонидов е поет на април в Столичната библиотека"}
{"url": "https://duma.bg/23-mln-dushi-polzvat-123456-kato-parola-n190345", "text": "Милиони хора залагат на лесно разбираеми пароли за защита на информация в интернет, а 123456 е най-широко използваната комбинация при разбити банкови сметки, установи британско проучване. Анализът е направен от Националния център за кибер сигурност в Обединеното кралство (NCSC). Проучването помогна да се открият пропуските в киберзнанията, които могат да поставят хората в опасност от експлоатация и кражби. Според NCSC хората трябва да подредят три случайни, но запомнящи се думи, за да имат силна парола. За първото си кибер проучване Центърът анализира публични бази данни за нарушени сметки и електронни адреси, за да види кои думи, фрази и цифри са най-често използвани от потребителите в интернет. Начело на списъка е 123456, който се явява парола в над 23 млн. случая. Вторият най-популярен низ - 123456789, също не е труден за разбиване. В челната петица се нареждат пароли като \"password\" и 1111111. Най-често употребяваното име в паролите е Ашли, следвано от Майкъл, Даниел, Джесика и Чарли. Сред футболните отбори от висшата английска лига, използвани като пароли, които могат да се отгатнат лесно, Ливърпул са \"шампиони\", следвани от Челси. \"Хората, които употребяват добре познати думи или имена за парола, поставят себе си в риск да бъдат хакнати\", убеден е д-р Иън Леви, технически директор на Националния център за киберсигурност в Обединеното кралство. \"Никой не трябва да защитава ценни данни с нещо, което може да се предположи, като първото им име, любимият им футболен отбор или любима група\", уточни още експертът. Проучването установи, че 42% от хората очакват да загубят пари в онлайн измама и само 15 на сто заявяват, че знаят достатъчно, за да се защитят онлайн, съобщи Би Би Си. Изследователите съобщават, че по-малко от половината от запитаните потребители на онлайн услуги са използвали уникална, труднодостъпна парола за основния си имейл акаунт. Експертът по сигурността Трой Хънт, който поддържа база данни с информация за хакнати акаунти, признава, че изборът на добра парола е \"най-големият контрол\", който потребителите могат да упражнят за онлайн сигурността си. \"Позволявайки на хората да знаят кои пароли са широко използвани, трябва да накараме потребителите да вземат по-добри решения\", категоричен е специалистът.", "date": "2019.04.22", "title": " 23 млн. души ползват 123456 като парола"}
{"url": "https://duma.bg/poreden-gaf-na-feysbuk-n190344", "text": "От \"Фейсбук\" съобщиха, че контактите от имейлите на до 1,5 млн. души може да са били качени в системите, \"без да искат\". Това е поредният проблем на компанията, свързан със защитата на личните данни, предаде Ройтерс. През март гигантът спря да предлага верификация с парола за електронна поща като опция за хората, които влизат в платформата за първи път. Имаше случаи, в които имейлите бяха качвани във \"Фейсбук\" при създаването на акаунта им, твърди компанията. \"Тези контакти не са споделени с никого и ние ги трием\", заявиха от \"Фейсбук\", допълвайки, че тези, чиито имейли са били качени, ще бъдат уведомени. Според изявлението на компанията \"проблемът е бил решен\". По-рано Business Insider писа, че социалната мрежа е събирала имейли без знанието на потребителите при откриването на акаунти. При въвеждането на паролата се е появявало изскачащо съобщение, което е посочвало, че \"вгражда\" контактите, без да пита за позволение, гласи статията. Компанията \"Фейсбук\" бе засегната от редица проблеми, свързани със сигурността на данните, включително излагането на показ на паролите на милиони потребители. Въпросните пароли са били съхранявани в четим формат във вътрешните системи, ползвани от служителите. През миналата година гигантът бе критикуван след разкритията, че британската консултантска политическа фирма Cambridge Analytica е ползвала лични данни на потребители на \"Фейсбук\" без тяхно знание. Освен това компанията се сблъсква с критики от властите по целия свят за това, което те определят като измама, а именно: примамването на хората да дават личните си данни на \"Фейсбук\", както и заради наличието на реч на омразата и проблемно съдържание в платформата, премахвани твърде бавно.", "date": "2019.04.22", "title": "Пореден гаф на \"Фейсбук\""}
{"url": "https://duma.bg/parviyat-velikdenski-bazar-vav-viena-datira-ot-1639-g-n190342", "text": "Първият великденски базар във Виена се провежда в Херналс през 1639 г., а на откриването му е присъствал лично императорът. Това е било мястото, където по времето на Великите пости поклонниците са можели да хапнат подходяща храна. Тази година първият базар на площад \"Франц Йонас\" бе открит още на 14 март, а останалите четири - в началото на април. Обикновено работят до понеделника след Великден, който католиците отбелязаха на 21 април. Обаче пред двореца Шьонбрун базарът ще бъде отворен до 23 април. Основната стока са ръчно боядисаните яйца, но се предлагат и произведения на традиционните занаяти, великденски лакомства, има музика и много изненади, които допринасят за доброто настроение. Великденският базар пред двореца \"Шьонбрун\" се смята за най-романтичния във Виена. На фона на бароковия дворец 70 магазинчета предлагат всякакъв вид лакомства и украшения от цяла Австрия. Малчуганите се радват най-много на детската \"фабрика\" за производство на великденски зайци от марципан, където професионални сладкари с удоволствие им разкриват тайните на занаята. Отворен за посещения е и специалният детски музей, а за родители и други възрастни има джаз концерти на открито. На базара на старинния площад \"Фрайунг\" в центъра на града, който се проведе за 30-и път, се носи ароматът на екологично чисти австрийски козунаци и на великденска шунка. Традиционно там се издига най-високият връх в Европа от 40 000 великденски яйца. На базара на \"Калвариенберг\" има специална детска програма, а възрастните могат да се включат в бързи курсове по художествени занаяти и да се научат сами да изработват великденската украса, научи ДУМА от Ойроком-ПР София, част от мрежата за международни връзки на община Виена.", "date": "2019.04.22", "title": "Първият великденски базар във Виена датира от 1639 г."}
{"url": "https://duma.bg/fonini-specheli-parvi-mastars-n190337", "text": "Фабио Фонини победи Душан Лайович и триумфира с титлата на турнира на клей от сериите \"Мастърс 1000\" в Монте Карло. Италианецът се наложи над сърбина с 6:3, 6:4 и вдигна първи трофей от високата категория и първи за сезона, като спечели общо девети турнир в кариерата си. От днес той ще бъде №12 в света след скок от 6 места. В първия сет интрига имаше само в началото, след като Лайович поведе с 2:1 с пробив. Фонини обаче го върна веднага, след което спечели 3 поредни гейма и дръпна с 5:2, а после не даде шансове на съперника си за обрат. Италианецът доминираше и във втория сет и сложи край на спора само за 1:38 часа на корта. Финалът беше доста изненадващ за експертите, след като италианецът изхвърли фаворита Рафаел Надал (Исп, №2) на полуфинала с 6:4, 6:2, а Лайович се справи с Данил Медведев (Рус), който пък сензационно елиминира Новак Джокович (Сърб, №1) на 1/4-финал. Фонини и Лайович никога не се бяха изправяли един срещу друг до момента. Лайович също за първи път в кариерата си се класира за финал на турнир от сериите \"Мастърс\". Той ще заеме 24-о място след скок с 24 места. ", "date": "2019.04.22", "title": "Фонини спечели първи \"Мастърс\""}
{"url": "https://duma.bg/dzheysan-momoa-iska-da-sabudi-savestta-na-horata-s-mahaneto-na-7-godishnata-si-brada-n190341", "text": "Любимецът на жените, провъзгласеният за най-красив мъж на годината - Джейсън Момоа, се раздели със 7-годишната си брада. Новият му външен вид предизвика разнородни реакции сред феновете. На мнозина е трудно да си представят актьора без брада, с която той е толкова разпознаваем от много години. Окосмяването по лицето на звездата е запазена марка на естетиката на някои от най-важните му роли като \"Аквамен\" или Кал Дрого от \"Игра на тронове\". Актьорът реши да сподели този момент с феновете си, като излъчи на живо самия процес на бръснене в социалните мрежи. \"Сбогом, Дрого, сбогом, Артър Къри, довиждане, Деклан\", прощава се Джейсън, докато бръсне брадата си. Момоа обаче не посети пустинята и не се обръсна без причина. Всъщност той направи това, за да \"събуди съвестта на хората да се грижат повече за здравето на нашата планета\". Известният актьор отдавна насърчава необходимостта от рециклиране на алуминий и обръща внимание на вредното въздействие на пластмасата.", "date": "2019.04.22", "title": "Джейсън Момоа иска да събуди съвестта на хората с махането на 7-годишната си брада"}
{"url": "https://duma.bg/izdadoha-narachnik-za-sreshti-s-kravi-n190343", "text": "В Австрия издадоха наръчник за срещи с крави на зелените алпийски пасища. Това се случи, след като туристка бе стъпкана до смърт от стадо с говеда. Правителството реши да издаде предписание за поведението на посетителите, които не са запознати с особеностите на тези животни. Когато се разхождат из Алпите или в райони, където има заградени пасища, туристите трябва да се съобразяват с някои детайли. В наръчника са включени съвети по следните теми: какво \"вбесява\" кравите, трябва ли да се страхуваме от тях, как да разберем намеренията на тези животни, има ли начин да се предпазим, ако се почувстваме застрашени, и т.н. \"Кравите по принцип не са опасни животни, но планинските пасища не са зоологически градини\", заяви австрийският министър на туризма Елизабет Кьостингер, която е израснала във ферма. Бюрото по алпийска безопасност е регистрирало едва 54 инцидента с едър рогат добитък, взели два човешки живота за последното десетилетие, на фона на 30-те млн. души, посетили планинските райони на страната за същото време. Туристите не бива да хранят или да плашат животните, като вдигат шум, се посочва в предписанието на властите. Хората трябва да се придържат към маркираните пътеки. Ако кравите блокират пътя, никога не е добре да се минава сред животните, а покрай тях. Бъдете нащрек, ако крава иска да защити теленцето си - особено от кучета. При повечето инциденти между хора и крави винаги има намесено и куче, което планинарите вземат на разходка. Собствениците трябва да държат любимците си на каишка, от която да ги освободят, ако кравите започнат да се държат агресивно, се посочва в указанията на властите. \"Кучетата са доста по-бързи от кравите и могат лесно да избягат\", твърди Андреас Ермакора, който ръководи австрийски алпийски клуб. \"Тогава кравите ще тръгнат след кучето, а не след човека\", добавя специалистът и подчертава, че има опит от ходенето на разходки с кучето си в планината. Животните показват, че са раздразнени, като вдигат и навеждат главата си, рият с копита или пръхтят. Ако ви доближи крава, най-добре е да запазите спокойствие и да се отдалечите от пътя на животното, но без да се обръщате с гръб към него, така, че да виждате какво прави то, съветват от Министерството на туризма. Основното правило за планинските пасища, което властите молят планинарите да спазват, е: \"Уважавайте хората, които работят там, природата и животните\".", "date": "2019.04.22", "title": "Издадоха наръчник за срещи с крави"}
{"url": "https://duma.bg/grisho-chaka-ispanets-v-barselona-n190336", "text": "Григор Димитров ще участва тази седмица на АТР 500 турнира в Барселона. Той е поставен и ще започне директно във II кръг срещу победителя между испанците Фелисиано Лопес (37 години и 5 месеца, №93) и Фернандо Вердаско (35 години и 4 месеца, №37). Интересното при Лопес е, че при загуба в I кръг ще напусне топ 100 за първи път от 2002 г. При успех пък Гришо може да срещне Александър Зверев (Гер, №3), а на 1/4-финал - Данил Медведев (Рус, №13). През 2018 г. Григор игра 1/4-финал и загуби от Пабло Кареньо Буста (Исп). Сега ще защитава 90 точки за световната ранглистата. Балансът на Григор с Вердаско е 3:3, но испанецът му води с 2:0 на клей - включително спечели на \"Ролан Гарос\" 2018. Димитров пък води с 4:2 на Лопес, но двамата не са се срещали на червени кортове. ", "date": "2019.04.22", "title": "Гришо чака испанец в Барселона"}
{"url": "https://duma.bg/andreev-otpadna-na-14-final-v-sasht-n190335", "text": "Адриан Андреев отпадна на 1/4-финал на турнира на червени кортове в Ориндж Парк, Флорида (награден фонд $15 000). 17-годишният софиянец игра 2 дни и загуби от 5-години по-опитния Дмитрий Попко (Каз, №620) с 6:7 (4), 3:6 за 2:43 ч. Двубоят беше прекъснат в петък при 2:2 във втория сет, а при подновяването на играта Попко проби българина 2 пъти и приключи мача.", "date": "2019.04.22", "title": " Андреев отпадна на 1/4-финал в САЩ"}
{"url": "https://duma.bg/00-za-ludogorets-n190338", "text": "\"Вечните съперници\" Левски и ЦСКА-Сф завършиха 0:0 в третото издание за сезона на \"дербито\" и от ремито се възползва Лудогорец, който дръпна с 5 т. на \"червените\" и с 11 на \"сините\" след победа с 3:0 над Ботев Пд в Разград. Сблъсъкът от 4-ия кръг на шампионския плейоф не предложи много футбол и опасни положения за гол, но за трети път през сезона \"сините\" спряха \"червените\" по пътя към първото място В предните два мача през редовния сезон символичните гости бяха спечелили с по 1:0 с автоголове на Витаутас Черниаускас и Стивън Перейра. Този път двата тима удариха по една греда. Халфът на ЦСКА-Сф Кристиян Малинов (8) нацели страничния стълб от фаул, а голмайсторът в Първа лига Станислав Костов (49) стори същото след самостоятелен пробив. Реферът Станислав Тодоров, 3-кратно обявяван за №1 в България, имаше редица неадекватни отсъждания и също е със заслуга за ремито. И двата тима имаха претенции към него и бяха реално ощетени.  Това беше първото 0:0 между двата тима от създаването на Първа лига през 2016 г. и второто през ХХI век,  след 27 март 2010 г.  И двамата треньори показаха, че работят за подмладяването и побългаряването на отборите си. Любо Пенев започна с 5-има българи като заедно с опитните Николай Бодуров и Кристиян Малинов действаха 18-годишният Валентин Антов, Иван Турицов (19 г.) и Стойчо Атанасов (21 г.), а на пейката бяха Мартин Смоленски (16 г.), Йоан Бауренски (17 г.) и Ангел Лясков (21 г.). Треньорът на \"сините\" Георги Дерменджиев пък пусна в стартовия състав Станислав Иванов (20 г.) и Илия Юруков (19 г.), а между резервите бяха още 5-има младоци -  Мартин Д. Петков (16 г.), Симеон Йорданов (18 г.), Мартин Петков (18 г.), Томислав Папазов (18 г.) и вратарят Николай Кръстев (22 г.). Левски излезе с 1 българин повече - 6:5, а същото беше положението и при резервите, докато шуменският рефер се погрижи и за повечето жълти картони на \"сините\" - 5:3, като подмина няколко нарушения на \"червените\". Столичната полиция изрази задоволство, че са задържани само 13 фенове около дербито. От тях 12 за били пияни и са извършили различни нарушения на обществения ред, а 1 е искал да гледа мача без документи за самоличност. Като цяло за първи път от години нямаше напрежение и по-сериозни инциденти около двубоя в рамките на столицата.", "date": "2019.04.22", "title": "0:0 за Лудогорец"}
{"url": "https://duma.bg/gratsiite-s-4-srebarni-medala-v-tashkent-n190339", "text": "Боряна Калейн и Невяна Владинова се представиха блестящо на турнира за Световната купа по художествена гимнастика в Ташкент. В битка с рускините нашите момичета спечелиха общо 4 сребърни медала. Боряна заслужи сребро в многобоя, на топка и на лента, а капитанката на индивидуалистките Невяна Владинова, която се възстановява след операция, завърши втора на бухалки. В многобоя Боряна заслужи сребро само 2 седмици след бронза от Световната купа в Пезаро. Тя събра 76,500 точки (20,950 на обръч, 20,200 на топка, 19,700 на бухалки и само 15,650 на лента заради възел и използване на резервен уред). Провалът на лента я лиши от победа в многобоя. Владинова показа стабилна игра и се нареди пета с общо 73,950 т. (19,750 на бухалки, 18,550 на обръч, 18,000 на топка и 17,650 на лента). Титлата в многобоя спечели абсолютната шампионка от Световната купа в София Александра Солдатова (Рус) със сбор 78,100, а бронза взе сънародничката й Анастасия Гузенкова със 75,500. Четвърта се нареди Кристина Погранична (Укр) 74,900. Във финала на лента вчера обаче  Калейн игра сигурно и не трепна, за да завърши втора с 18,850 т. Златото заслужи Анастасия Гузенкова с 19,100 т., а с бронза изненадващо се окичи Екатерина Веденеева (Слвн) с 18,150. Владинова завърши пета със 17,700 т., изпреварена и от шампионката в многобоя Солдатова 18,000. На бухалки плевенчанката се нареди втора с 20,250 т., като бе изпреварена само от Солдатова 21,100, а трета завърши Влада Николченко (Укр) 20,000. Калейн остана 7-а с 18,700. На топка Боряна с оценка от 20,400 се вклини между рускините, както и в многобоя. Триумфът бе за Солдатова с 20,800, а трета остана Гузенкова с 20,300. Владинова пък завърши пета с 18,150. Нашите не успяха да намерят място на почетната стълбица само на обръч, където златото бе за Александра Солдатова 21,250 т., среброто - за Анастасия Гузенкова 20,500, а бронза - за Влада Николченко (Укр) 19,900, с колкото бе оценена и Сабина Ташкенбаева (Узб), но заради по-ниска оценка за изпълнение остана без медал. Неви остана пета с 19,300, а Боряна 8-а след груба грешка и само 17,350. Българският ансамбъл не игра в Ташкент, но в края на седмицата ще участва на Световната купа в Баку. В Узбекистан не се състезаваха и близначките Дина (абсолютна световна шампионка) и Арина (шампионка на Европа) Зарипови, чиято майка Амина е петкратна световна шампионка.  \"Днес Боряна Калейн затвърди мощния си старт от началото на сезона. Тя успя да спечели нови два сребърни медала на топка и лента, след като спечели сребърен медал в многобоя. Калейн набира сериозна скорост и независимо, че допусна две много груби грешки на обръч, успя веднага след това да се овладее и да покаже много добра концентрация и игра на топка. Това е най-големият успех за нея! Не толкова медалите, които спечели. Тя играе ли, медалът е сигурен\", коментира президентът на БФХГ Илиана Раева. \"След невниманието и на бухалки и недопустимата грешка, която направи да изпусне бухалката от ръката си, отново успя да се мобилизира и да изиграе една много добра лента. Взе още един сребърен медал и с това доказа най-вече на себе си, че успява прекрасно да овладее един проблем, върху който работим от известно време. Затова голямото ми БРАВО е точно за това! По отношение на играта има много важни неща, върху които трябва да наблегнем и да усъвършенстваме. Боряна не е в най-добрата си състезателна форма, но се доближава до нея по възможно най-добрия начин. Все още е далече от \"тавана си\", но той е твърде висок, за да бъдем недоволни на този етап. Най-важното за нея в този момент е да подобрява работата си в залата, защото има накъде и да се изолира задължително от заслужената фенска радост. Най-нормалното е след тези спечелени медали и нарастващата ни класа и сила феновете ни да са щастливи и пристрастни. Благодарност и уважение за подкрепата, но всяко състезание започва от нулата и времето за щастие е малко. Радващото е, че Боряна носи харизмата, обаянието и силата на състезател с огромни възможности и навсякъде, където се появи, става любимка! И на съдии, и на публика! Успя да се справиш на два пъти! Браво! Просто по-лесно е да не допускаш да ти се налага. Много си силна! Не спирай да си недоволна от себе си! Другото е капан!\", каза още Раева. \"Невяна спечели сребърен медал на бухалки. Всъщност това беше съчетанието, което изигра най-добре, с най-голямо спокойствие и увереност. В началото на тази година казах, че и трите ни състезателки, ако изиграят композициите си с абсолютно всичко (това включва не само да си хванеш уреда, ами да направиш минимум 4 пируета, на всичкото отгоре да ти е опънато коляното и разни твърде много неща още, които са невидими за зрителите, но твърде видими за съдии и треньори), ще взимат не само медали, но и златен медал! Е, още не съм го видяла от никой, но има време да го видя на световното първенство в Баку!\", заяви още Раева. \"Невяна не е щастлива от представянето си и в София, и в Ташкент. И с право. Тя е в най-добра форма, с много силни композиции и с големи шансове за медали. Доказа го на бухалки, въпреки, че максимумът и е друг. Днес обаче, тя беше много по-спокойна и игра значително по-добре. Пак повтарям: не това е нейният максимум, но това беше важно за нея, да събере правилно мислите в главата си, да се мобилизира и да повярва, че може. Този медал беше много важен за нея, за съдиите, за феновете... за всички! Защото единственият начин да докажеш силата и класата си е да се пребориш със себе си! Друг път няма! И днес Неви успя! Защото не само спечели медал, но ми написа след състезанието нещо, което доказва, че тя ще справи! Твърде много можеш, твърде много опит имаш, твърде много подкрепа имаш отвсякъде и от всички! Разбира се, че ще успееш да постигнеш желаното! Толкова за това състезание! Идва следващото. Чака ни работа! Това е пътят!\", завърши президентът на БФХГ.", "date": "2019.04.22", "title": "Грациите с 4 сребърни   медала в Ташкент"}
{"url": "https://duma.bg/tomova-gubi-v-istanbul-n190334", "text": "Първата ракета на България Виктория Томова (№151) допусна съкрушителна загуба с 3:6, 2:6 от петата ракета на Италия Мартина Ди Джузепе (№179) в 1/2-финалите от квалификациите в Истанбул. Италианката беше загубила 9 от последните си 10 мача, но излезе на корта много нахъсана и с по 2 пробива в двата сета прескочи в решителния кръг. ", "date": "2019.04.22", "title": "Томова губи в Истанбул"}
{"url": "https://duma.bg/panevropeyska-fashistka-organizatsiya-sazdadoha-v-sofiya-n190386", "text": "Паневропейска организация на десни националисти бе създадена вчера в София. Това стана на международна среща, свикана от Българския национален съюз (БНС), който е организатор на ежегодния Луков марш. Както ДУМА вече писа, в София бяха поканени нацистки организации от Германия, Франция, Унгария, Полша и Чехия, а гостуването съвпадна с 20 април, рождения ден на Хитлер. Звездомир Андролов от БНС отрече сбирката да е свързана с фюрера. Пред журналисти той обясни, че тя била планирана преди година на среща на същите националистически организации в Дортмунд. Идеята била да задълбочат 10-годишното си сътрудничество. Официално в събота нямало мероприятия, а само разисквания за създаване на \"обща европейска организация - шапка на всички, които са се събрали в София\". Тя ще се казва Съюз \"Крепост Европа\", съобщи Андролов. Желанието им било да присъединят към съюза още организации от Европа. \"Нашите противници, нашите политически врагове работят на общоевропейско ниво. Целта ни е да им се противопоставим като си сътрудничим на интернационално ниво. Главната ни цел е да спасим европейската цивилизация от тотална гибел. Основният ни противник са всички, управлявали Европа през последните 70 години. Досегашният политически спектър вляво и дясно е невалиден като модел\", заяви той. Срещата се проведе при пълна секретност в малка зала на столичния бул. \"Сливница\" 178 - само на около 200 метра от сградата на СДВР. На събитието присъстваха около 40 души, чужденците бяха десетина. Сред участниците се открояваха яки младежи в черно облекло с щампи и татуировки със свастики. Мероприятието бе обявено от БНС като дискусия под надслов \"Заедно за Европа на Отечествата\". Първоначално фашисткото сборище трябваше да се проведе в Центъра \"Проджект лаб\" на бул. \"Мария Луиза\". Заради изтеклата информация в медиите от \"Проджект лаб\" им отказали в последния момент. Затова и до последно нямаше яснота за точния адрес, беше уречено само място за срещата, а оттам националистите се насочиха пеша към залата до столичната полиция. В събота в социалните мрежи се появи информация, че в Дупница са разлепени възпоменателни некролози - плакати по повод годишнината на Хитлер. Обявена е \"панихида\" на Еврейските гробища, възмутиха се на провокацията от Асоциацията на оцелелите от Холокоста. Въпреки призива им сбирката на нацистите в София да бъде забранена от властите, това така и не се случи.", "date": "2019.04.22", "title": "Паневропейска фашистка организация създадоха в София"}
{"url": "https://duma.bg/rezultati-n190340", "text": "XXX (IV) кръг: Първа шестица ЦСКА-Сф - Левски 0:0; Лудогорец - Ботев Пд 3:0 1:0 Григоре (37-д) 3:0 Швиерчок (45 и 89); снощи: Берое - Черно море. 1. Лудогорец 30 21 7 2 58:14 70 2. ЦСКА-Сф 30 20 5 5 50:14 65 3. Левски 30 18 5 7 53:27 59 4. Ботев Пд 30 13 8 9 41:28 47 5. Черно море 29 13 6 10 38:36 45 6. Берое 29 12 8 9 33:26 44 Втора осмица, Група Б Дунав - Локо Пд 2:0 Фирцулеску (3-д и 40), ЧК: Масоеро (Л-2); Септември - Славия 3:2 0:2 Чунчуков (3 и 11) 1:2 Дюлгеров (33) 2:2 Мандиангу (55) 3:2 Димитров (89). 1. Локо Пд 30 10 7 13 34:33 37 2. Славия 30 9 8 13 34:40 35 3. Септември 30 8 5 17 29:56 29 4. Дунав 30 7 7 16 35:53 28  XXXI кръг: петък, 16.00 ч.: Септември - Дунав (Диема спорт); понеделник, 17.30 ч.: Славия - Локо Пд (Диема спорт).    Втора лига, XXV кръг  Черноморец Бч - Кариана 0:0; Локо Сф - - Струмска слава 0:1 Ал. Аспарухов (62); Несебър - Пирин 2:3 1:0 Ив. Цачев (28) 1:1 Вл. Златинов (43) 2:1 Дросев (53) 2:2 Ив. Михайлов (77) 2:3 Хуан Веласко (85); Локо ГО - Литекс 1:2 0:1 Харизанов (30-авт) 1:1 Сандов (75) 1:2 Митрев (82); снощи: Добруджа - Поморие; Лудогорец 2 - Арда; днес, 17.00 ч.: Царско село - ЦСКА 1948; 19.00: Монтана - Ботев Гъл.  Несебър (Несебър) - Пирин (Благоевград) 2:3 (1:1) stats    [1:0 Иван Цачев 29', 1:1 Владислав Златинов 44', 2:1 Николай Дросев 55', 2:2 Ивайло Михайлов 77', 2:3 Хуан Пабло Гонсалес 85'] 20 април 2019 г., събота, 17:15 ч./XXV кръг: Локомотив (Горна Оряховица) - Литекс (Ловеч) 1:2 (0:1)* stats    [0:1 Иво Харизанов 31' - аг, 1:1 Мартин Сандов 72', 1:2 Иван Митрев 85'] * - насрочен за 17:00 ч., мачът започва с 15' закъснение. 21 април 2019 г., неделя, 17:00 ч./XXV кръг: Добруджа 1919 (Добрич) - Поморие (Поморие) - Лудогорец 1945 II (Разград) - Арда 1924 (Кърджали)         -  22 април 2019 г., понеделник, 17:00 ч./XXV кръг: Царско село 2015 (София) - ЦСКА 1948 (София) - пряко по Диема спорт  22 април 2019 г., понеделник, 19:00 ч./XXV кръг: Монтана 1921 (Монтана) - Ботев (Гълъбово)          източник: bulgarian-football.com  ", "date": "2019.04.22", "title": "Резултати"}
{"url": "https://duma.bg/karakachanov-s-evtin-mezonet-i-nedeklarirana-terasa-n190384", "text": "Вицепремиерът Красимир Каракачанов, подобно на шефа на КПКОНПИ Пламен Георгиев, се е сдобил преди две години с евтин луксозен мезонет с огромна тераса от 117 кв.м, която не е декларирал. Имотната придобивка е излязла на лидера на ВМРО по 380 евро на кв.м. Апартаментите в същата кооперация по това време са се продавали над 1200 евро за кв.м, пише \"Биволъ\". От имотния кадастър става ясно, че апартаментът на Каракачанов в район \"Възраждане\" на ул. \"Осогово\" е на две нива - съответно от 149,25 кв.м и 61,02 кв.м, с тераси от 117 кв.м. Дори без тераси обаче сделката за 210 кв.м жилище на такова място и местоположение - мезонет на панорамен етаж, няма как да струва декларираните от вицепремиера 1150 лв. на кв.м. Същата фирма \"Софметал 07\" е продала през 2017 г. друг апартамент от 70 кв.м в кооперацията на цена 2514 лв. на кв.м, или повече от три пъти по-скъпо от мезонета. Пред КПКОНПИ Каракачанов и съпругата му, която е съдия в Софийския апелативен съд, са декларирали, че са заменили друг мезонет от 164 кв.м, оценен на 114 273 лв., и са доплатили на фирмата по договор 35 000 лв. Сумата на заменката с доплащането излиза 184 273 лв. и не се връзва с декларираната цена от 264 273 лв. В имотния регистър е вписана друга цена - 243 048,6 лв. В декларацията на Каракачанови не се споменава за терасата. Ако обаче се отчете и квадратурата й, имотната сделка излиза под 400 евро на кв.м. ", "date": "2019.04.22", "title": " Каракачанов с евтин мезонет   и недекларирана тераса"}
{"url": "https://duma.bg/bezsmartniyat-polk-otnovo-shte-marshiruva-v-balgariya-n190383", "text": "\"Безсмъртният полк\" отново ще проведе своя марш по улиците на България. В полка участват наследници на загинали и герои във Втората световна война - българи и руснаци, дейци от Съпротивата в България, СССР, Европа и света, които са дали своя \"принос в десетилетната борба за разгрома на фашизма и националсоциализма през ХХ век\". Фондация \"Безсмъртният полк\" и нейният председател Павел Иванов призовават всички българи, които пазят спомена за своите роднини - жертви и участници в борбата срещу фашизма и националсоциализма, да се присъединят към шествията на Безсмъртния полк в България. Координатори на Безсмъртния полк са заявили шествия в над 50 града. В организирането на Безсмъртния полк тази година отново се включват фондация \"Безсмъртният полк\", Координационният съвет на руските съотечественици в България, Федерация \"Съюз на съотечествениците\", Българският антифашистки съюз, Съюзът на ветераните от войните на България, Националното движение \"Русофили\", Федерацията за приятелство с народите на Русия и ОНД, Фондация \"Устойчиво развитие за България\", Сдружението \"Александър Невски\", Съюзът на българските журналисти, Форум \"България-Русия\", Националното сдружение \"Заедно с Русия\", Движение \"Че Гевара\" - България и др.", "date": "2019.04.22", "title": "\"Безсмъртният полк\" отново ще   марширува в България"}
{"url": "https://duma.bg/rushi-se-i-rimskiyat-amfiteatar-v-sofiya-n190378", "text": "Рушат се и чезнат в избуяващата растителност останките на Амфитеатъра на древна Сердика, а Министерството на културата не предприема абсолютно нищо за цялостното разкриване, експониране и опазване на великолепното древно съоръжение, което навремето е било второто по големина след Колизеума в Рим в европейската част на империята. За това алармират от сдружение \"Зограф\".  Откритите археологически останки от датирания към края на III в. амфитеатър на ъгъла на бул. \"Дондуков\" и ул. \"Будапеща\" се рушат от природните стихии, наводняват се при всеки по-силен дъжд, а в това време целият персонал на МК е ангажиран единствено с писането на обемисти дългосрочни стратегии, казват от сдружението. Ако институциите спешно не се размърдат, разкритите вече фрагменти на Амфитеатъра, който е обявен за паметник на културата с национално значение, ще изчезнат напълно. От години нищо не се прави и за отчуждаването на имотите, под които лежи амфитеатърът, нито са предприети действия за прехвърлянето към общината от страна на БЕХ и държавата на терена на бул. \"Дондуков\" до Младежкия театър, под който е голяма част от античната сердикийска арена. Не се отпускат и средства за продължаване на археологическото проучване на паметника. Пред очите ни в центъра на столицата изчезва величественият Амфитеатър на Сердика, свързан с античния град, вместо да бъде подходящо консервиран и експониран в автентичния му вид, възмутени са от \"Зограф\".  ", "date": "2019.04.22", "title": "Руши се и римският Амфитеатър в София"}
{"url": "https://duma.bg/ot-ban-preduprezhdavat-za-lazheakademitsi-n190379", "text": "Право на почетните звания \"академик\" и \"член-кореспондент\" по закон има право единствено Българската академия на науките, но тези звания се ползват безразборно от всякакви организации и НПО-та, титулуващи се академии. За това от името на Събранието на академиците и член-кореспондентите неговият зам.-председател акад. Дамян Дамянов обръща внимание на служителите в държавните институции, на вузовете и на медиите. Писмото е адресирано до председателя на НС, министрите на образованието и науката, на културата и на здравеопазването, до администрацията на президента, до ректорите и до директорите на медиите. Понятието \"академия\" се използва в наименованията на над 70 институции и НПО-та у нас, дори в будещи смях названия като \"академия щастлива жена\", академия за вампири\", \"винена академия\" и пр., отбелязва акад. Дамянов. Държавата обаче създава закон само за научните академии, какъвто е например Законът за БАН. Така БАН е единствената институция в страната, която получава законово основание да използва званията \"академик\" (действителен член) и \"чл.-кореспондент\" (дописен член). Нито една друга научна, университетска или обществена структура не присъжда тези почетни звания поради липса на законово основание. У нас обаче действа и НПО с названието БАНИ, което има над 400 членове и огромен афинитет да ги титулува като \"академици\" с амбиции за уважение, напомня Дамян Дамянов. Това буди недоумение, но се посреща безкритично от държавни институции, от вузове, особено от медиите поради непознаване на законовата уредба. По своя характер това е нарушение на закона, се казва в писмото.", "date": "2019.04.22", "title": "От БАН предупреждават за лъжеакадемици"}
{"url": "https://duma.bg/priemna-n190382", "text": "На 23 април от 15 до 17 часа народният представител от \"БСП за България\" Румен Георгиев и общинският съветник Борис Цветков ще бъдат на разположение на софиянци в постоянната приемна на БСП в София на ул. \"Леге\" №10, етаж 1. Желаещите може да се запишат предварително на телефон 02/987 20 86.", "date": "2019.04.22", "title": "Приемна"}
{"url": "https://duma.bg/balgarski-poshti-dostavya-duma-edin-pat-sedmichno-v-pernishko-selo-n190385", "text": "Само един път седмично \"Български пощи\" ще доставя вестник ДУМА в пернишкото село Ребро, оплака се абонат на всекидневника. Митко Андреев е поискал обяснение от пощите защо получава само един път седмично всекидневник. От отговора на държавното дружество става ясно, че селата Ребро и Режанци се обслужват само от един пощенски служител в сряда. Цитира се и списък на Комисията за регулиране на съобщенията с населени места, отговарящи на критерии за трудна достъпност на районите. Той бил съгласуван с кмета на община Брензик и затова двете села се обслужват само в сряда. \"Брезнишният район е равнинен, а моето село е само на 6 километра от подстанция Режанци, но явно вестниците ще ми ги доставят на килограм\", пише възмутеният абонат на ДУМА. ", "date": "2019.04.22", "title": "\"Български пощи\" доставя ДУМА един   път седмично в пернишко село"}
{"url": "https://duma.bg/pochina-violeta-gindeva-n190381", "text": "На 72 години си отиде голямата българска актриса Виолета Гиндева, съобщиха от Народния театър \"Иван Вазов\".  Виолета Гиндева завършва актьорско майсторство за драматичен театър в класа на професор Желчо Мандаджиев във ВИТИЗ през 1968 г. Играе в Драматичния театър \"Сава Огнянов\" в Русе, в Народния театър \"Иван Вазов\", в театър \"София\", в Нов драматичен театър \"Сълза и смях\". Ще запомним актрисата с ролите й в \"Черните ангели\" и \"Чичо Кръстник\", в които си партнира със Стефан Данаилов, Йосиф Сърчаджиев, Апостол Карамитев, Коста Цонев и др. От 2008 г. Виолета Гиндева преподаваше актьорско майсторство в Пловдивския университет \"Паисий Хилендарски\" с асистент Михаил Ботевски.", "date": "2019.04.22", "title": "Почина Виолета Гиндева"}
