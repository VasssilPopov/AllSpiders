{"url": "https://duma.bg/velin-chaushev-dari-skulptura-na-detsa-n181981", "text": "Велин Чаушев, който е известен със своята благотворителност, зарадва малчугани в родното си село, като дари една от своите скулптури. Възпитаниците на детска градина \"Щастливо детство\" в Старцево с директор Таня Бодурова бяха изненадани от жеста. Самоукият дърворезбар, автор на множество дървени пластики, сътворени с резачка, Велин Чаушев напълни с радост очите на децата и възпитателите. Старцево - най-старото село в Златоградския район и най-голямото в област Смолян, е познато от тракийско и римско време. Тогава оттук минавал римски път, а сега - международното шосе Златоград-Термес, което обяснява различните култура и бит на жителите му. Въпреки че предпочита да живее там, където се е родил, славата на оригиналния творец Велин Чаушев се носи извън родното му място. Скулпторът с авангарден стил на творчество привлече вниманието към себе си с нестандартните си творби, направени с няколко нареза на резачката, които поеха от домашна му галерия към 20 български града. Познат е в страната с широкото си сърце и благотворителност, Чаушев не спря да твори и след травма, която получи на бенефиса си. Освен скулптор, Велин е и футболна легенда от мъжкия отбор на Ивайловград, научи ДУМА от Виктория Милчева. Започва спортната си кариера на 14 години, благодарение на бързите си крака, а сега \"спортува\" с резачка в ръка.", "date": "2018.12.28", "title": " Велин Чаушев дари скулптура на деца"}
{"url": "https://duma.bg/kitay-investira-v-proizvodstvoto-na-chesan-u-nas-n182045", "text": "Държавна китайска компания ще инвестира през следващата година в производството на чесън в България, съобщи ръководителят на Центъра за насърчаване на сътрудничеството в областта на селското стопанство между Китай и страните от Централна и Източна Европа Васил Гелев. Вече са направени тестове, които са показали добри резултати, и предстои да се определи какъв размер ще бъдат площите, на които ще се отглежда чесънът, както и инвестицията. Китай е лидер в света по износ на чесън. На азиатската държава се падат 70% - 80% от световния износ на тази култура, която се смята за една от най-важните и най-разпространените за отглеждане. През последните години китайският чесън масово навлезе и на нашия пазар. Същевременно Китай иска да отглежда тази култура у нас с испански разсад. Това не е случайно, дължи се на добрите екологични условия в страната ни. Китайската държавна компания е тази, която ще определи дали произведеният у нас чесън ще се изнася за Китай или в други държави, уточни Гелев. Проучват се и възможностите за отглеждане на хибридно просо и сладки картофи. Китайците обаче вече са решили, че на 4000 декара да бъде засаден хибриден ориз. На 100 декара вече такъв ориз е отгледан тестово и в момента се правят последните оценки, обясни Васил Гелев. Ако всичко е наред, догодина ще бъдат насадени 40 пъти повече. В Китай има огромен интерес към българската розова вода. За първи път от следващата година благодарение на сътрудничеството на центъра от страната ще бъдат изнесени между 10 и 20 хил. тона розова вода за Китай, което също е в рамките на сътрудничеството между 17-те държави. До този момент по линия на това сътрудничество Китай е инвестирал 30 млн. долара в България, съобщи Гелев.", "date": "2018.12.28", "title": "Китай инвестира в производството на чесън у нас"}
{"url": "https://duma.bg/datata-n181988", "text": "МЕЖДУНАРОДЕН ДЕН НА КИНОТО. На този ден през 1895 г. в парижкото \"Гранд кафе\" на Булеварда на капуцините се състои първата публична демонстрация на \"движещи се фотографии\" с помощта на кинематографа, изобретен от братята Антоан и Луи Люмиер. На събитието присъстват около 40 души. Изобретението бързо се разпространява във Франция и Европа. 1868 - В ОДРИН СЕ РАЖДА РАДУЛ КАНЕЛИ, БЪЛГАРСКИ АКТЬОР И РЕЖИСЬОР (УМИРА 1913 Г.). Един от първостроителите на българския професионален театър. Завършил Театралната школа на П.Г. Рапхоф в Петербург. Популяризира драматургията на Островски в България. По негово настояване Министерството на народното просвещение утвърждава Устав за управлението на българския театър в София. Под негово ръководство театър \"Сълза и смях\" осъществява първото си задгранично турне в Цариград, Солун, Велес и Скопие (1898). 1869 - ПАТЕНТОВАНА Е ДЪВКАТА. Историята й датира от 4000-3500 г.пр.Хр. Според археолози хората през неолита са използвали антисептичните й свойства - дъвчели са я, за да лекуват инфекции на устната кухина. По време на Първата световна война американските военни били снабдявани с дъвки, защото им помагали да се концентрират по-лесно и да се освободят от стреса. Производството на дъвка за търговска продажба започва през 1848 г. в САЩ. През 1869 г. Уилям Семпъл, зъболекар от Охайо, получава първия патент. Дъвката, която прави балончета, е създадена през 1928 г. от Уолтър Димар. 1882 - РАЖДА СЕ АРТЪР СТЕНЛИ ЕДИНГТЪН, АНГЛИЙСКИ АСТРОФИЗИК (УМИРА 1944 Г.). Професор в Кеймбриджкия университет и директор на обсерваторията в Кеймбридж в началото на ХХ в. През 1938 г. е избран за президент на Международния астрономически съюз. В негова чест е наречена границата на Едингтън - теоретичната граница на звездната маса (около 120 слънчеви маси), при която звездата произвежда толкова много радиация, че сама изхвърля в пространството повърхностните си пластове. 1903 - РАЖДА СЕ ДЖОН ФОН НОЙМАН, АМЕРИКАНСКИ МАТЕМАТИК, РОДЕН В УНГАРИЯ (УМИРА 1957 Г.). Има важен принос към квантовата физика, функционалния анализ, теорията на множествата, икономиката, информатиката, статистиката и др. области, свързани с математиката. Пионер на съвременния цифров компютър и прилагането на теория на операторите към квантовата механика. 1969 - В ХЕЛЗИНКИ СЕ РАЖДА ЛИНУС ТОР ВАЛДС, СЪЗДАТЕЛ НА ЯДРОТО НА ОПЕРАЦИОННАТА СИСТЕМА \"ЛИНУКС\". Син на журналисти, женен е за шесткратна национална шампионка по карате, от която има три дъщери. Създава \"Линукс\" като студент. Талисманът му е плюшен пингвин на име Тъкс, който става символ на операционната система. Заради заниманията си с компютрите се премества да живее в САЩ, по-близо до работата си. Продължава да подобрява \"Линукс\" непрекъснато.", "date": "2018.12.28", "title": "Датата"}
{"url": "https://duma.bg/predi-da-otshumi-sumatohata-kray-rozhdestvo-hristovo-i-broeni-dni-do-novogodishnite-pozdravleniya-na-29-dekemvri-shte-vdignem-palni-chashi-v-chest-na-n181980", "text": "Стилната дама с вроден усет към всичко прекрасно и стойностно, продължава да е сред емблематичните пера в любимия ни вестник. За нея няма тайни в социалната политика, пенсионната реформа и синдикалните проблеми. Като истински експерт и корифей по всички наболели обществени въпроси, нашата Ева преди всички останали успява да усети какво ще развълнува хората. И го прави с ненадминато чувство за справедливост, превръщайки всяка написана дума в еталон за класа и професионализъм. Затова й пожелаваме да не спира да се радва на живота, да се наслаждава на Витоша, да не изневерява на себе си и да е най-добрата приятелка на прекрасната си внучка Кристиана. От екипа на ДУМА", "date": "2018.12.28", "title": " Преди да отшуми суматохата край Рождество Христово и броени дни до новогодишните поздравления на 29 декември ще вдигнем пълни чаши в чест на "}
{"url": "https://duma.bg/prestaplenie-i-nakazanie-n181989", "text": "Не става дума за романа на гения Достоевски; приликата е само в заглавието. В творбата на великия писател убиецът е един, а жертвите - две, старата лихварка и сестра й. В нашия случай убийците са мнозина, а жертвите - милиони, цяла нация, цял народ... И така, за какво иде реч? Социализмът, лош и добър, си отиде преди двадесет и девет години. Беше лош, защото имаше доста глупотевини и идиотщини, както и незаслужени наказания за никакви престъпления; най-често заради критики срещу властта. Беше добър, защото съграждаше, твореше блага за народа. Имаше силна икономика, прекрасно селско стопанство, големи социални придобивки за хората, нямаше безработни и гладни люде. И още: безплатно образование и здравеопазване, евтини почивки. И още: култура и изкуство за всички. И сигурност за живота и имуществото на всекиго. Нейсе, всичко това, добро и лошо, вече е минало. Незабравимо!... Новият капиталистически строй не дойде със скандинавска мярка,  понесло във вихъра си крайно изненадващи лошавини. Пръв извиси глас за голямата промяна у нас президентът Желю Желев, който заяви, че първото условие да бъде ликвидиран социализмът, е тоталното унищожение на трудово-кооперативните земеделски стопанства и земята да се върне на собствениците й в реални граници. Не бях изненадан от тази му приумица, смятах го за слаба ракия, за риба цаца в политиката. Не помисли този нявгашен селянин, че тези собственици няма как да обработват върнатите им на различни места ниви и нивици, тъй като нямат техника или впрегатен добитък; машино-тракторните станции бяха ограбени за нула време. Заръката на Желю бе изпълнена с невиждан ентусиазъм от тогавашния министър-председател, шушумигата Филип Димитров и ликвидационните комисии.  Така българите бяха обречени  и зеленчуци, родните млека, сирена и кашкавали. Всичките тези продукти потекоха към нас от чужди страни, съответно натъкмени със стимулатори за бърз растеж и трайност, с палмово масло и с какво ли още не. Бяха съсипани външната ни търговия, разузнаването и контраразузнаването, кажи-речи бе разпусната армията ни, а чудесното й въоръжение - унищожено. Дойде време да се прояви и нявгашният преподавател по политикономия на социализма Иван Костов, който с т.нар. приватизация удари право в сърцето икономиката ни. Едно след друго бяха окрадени, разграбени и унищожени почти хиляда и петстотин работещи предприятия. Появиха се първите милионери, както и просяци. Нароиха се безработни и ортаци на котките и кучетата край кофите за смет. Страната бе напусната от 2 милиона млади и образовани българи. Последваха ги и не толкова дипломирани мъже и жени. Мъжете бъркат бетон и мият улици в чуждите страни. Жените разнасят цукала и сменят памперси на стари и болни люде. Какво унижение за потомците на Аспарух и Симеон Велики, на Ботев и Левски, на полковник Дрангов и Васил Воденичарски! Какво унижение и за потомките на баба Тонка и Райна Княгиня, на Екатерина Каравелова и Лиляна Димитрова!... И докато се усетим, България зае  в Европа. И последно по добротии. Това накара моят приятел Радой Ралин да възкликне: \"Докога в родината ни бащина ще царува тая простащина?!\" В обществото ни настъпи небивало разложение. Настана тотален разгул на бюрокрацията от полуобразовани номенклатурни кадри, \"специалисти\" със съмнителни дипломи, професори, доценти и доктори на килограм, излезли от набързо нароилите се нискоразредни факултети и университети. Корупцията се просмука навсякъде и във всичко: от пъдаря, та до царя. Където помиришеш - вони, където бръкнеш - гнилоч. Насилието е навсякъде - на улицата, в училището, в домовете. Кражби и грабежи - ежедневие: от автомобили до детски колички, даже инвалидни, от велосипеди до кутии, оставени на публично място за набиране на средства, нужни за спасяването на човешки живот. Посегнаха дори на дискосите в църквите. И убийства, и самоубийства. Настана време \"... погледът мрачен, умът не види, добро ли, зло ли, насреща иде\". Уви, само злото иде, доброто, хич го няма. Справедливостта се превърна в стока, купува я по-силният - физически, парично, с връзки. Всичко се продава, всичко се купува. Погледнете само... Лицето Тома Биков преди време искаше Бойко Борисов да бъде в затвора, там му било мястото. Сетне се продаде на оногова и стана негов най-верен палаш: ден и нощ, във вестници и телевизии, пише и говори до изнемога възхвали за господаря си. Срещу депутатско място и яка заплата. Същият \"достоен\" път извървя набързо и неговият побратим Антон Тодоров, написал неотдавна книга, озаглавена \"Шайката Бойко и Цецо\". И той  но сгафи нещо, не е вече в хора на високата интелектуалка Караянчева, но - споко, служи на вожда и хич не гладува. Ами толкова деликатният в изказа си Валери Симеонов? Той беше рекъл, че за нищо на света няма да участва в управление, в което е Бойко Борисов. Забрави това, предложи се за продан и стана заместник на ужким нежелания Борисов. Е, той няма вродената скромност на шефа си, разпищоли се, натвори куп грубиянства и цинизми, та столът му в Министерския съвет изстина. Сега подгрява стол в Народното събрание. Волен и Каракачанов също не са капо в търговията: забравили предизборните си обещания, и те получиха доходоносни службици. Да не забравя и Цецка Цуцева, пардон - Цачева. Народът хич не я пощя за президентка, не я пощя  и за депутатка, но това не й попречи да стане министър на правосъдието; търговията не подмина и нея. Откъдето и да погледнеш тия лица, а и много други като тях, поведението им е безнравствено, неморално. Мигар е друго и поведението на купувача им? Не е, и той е като тях, от един усоен и тъмен дол дренки са... Елиас Канети казва, че масовото движение на нашето време е цинизмът. За съжаление, цинизмът определя днес отношенията и в родното общество. Горните примери го потвърждават. Потвърждава го и инквизицията, на която са подложени кметицата на \"Младост\" и нейната заместничка; третират ги, сякаш са човекоядки. Защо ли? Някои казват, че властта си отмъщавала, задето Иванчева издухала на изборите герберската кандидатка. И още, така предупреждава населението, че нищо добро не чака тогова, който си позволява да муши прът във виенското колело на днешните управници. Няма го съветския режисьор Михаил Ром, за да сътвори един нов филм с име \"Обикновен фашизъм\". Може да бъдат посочени още много факти, които показват безумията на повечето негодници, управлявали страната ни през последните двадесет и девет години. Тези простаци и алчници, наглеци и предатели убиха нацията и държавата ни. Както се разбира, ще се сбъднат думите на един европейски бос, че през този век за България ще се говори след българите. Тогава територията ни ще бъде вилает в новата турска империя с име Циганария... Героят от романа на Достоевски, Разколников, накрая се разкайва за извършеното престъпление. У нашенските убийци, пълни гьонсурати,  Всеки от тях се мисли за Праведният Йов. Абе, Вазов добре го е казал: \"Няма нищо по-упорито на света от самовлюбената бездарност.\" Аз заявявам открито, че съм за смъртното наказание у нас. Бил съм съдия, знам, че дамоклевият меч на това наказание възпира лицата, наумили си да извършат тежко престъпление, най-вече убийство; тогава и без това убийствата у нас бяха много редки. Ако го има най-тежкото наказание, то убиецът, с доказани утежняващи вината обстоятелства, във всички случаи ще облажи куршума. И правилно, и точно! Тогава, какво наказание заслужават лицата, убили нацията ни, държавата ни? Според мен - само смърт. Публичен съд пред Народното събрание, справедлива присъда и всички престъпници, един след друг, да бъдат обесени на опашката на коня, възседнат от руския император Александър Втори, освободил ни от турското робство. Към него се обръщам аз сега: Ваше Величество, искам да Ви уверя, че ние, истинските българи, сме Ви безкрайно признателни (майната им на непризнателниците!) затуй, че някога ни избавихте от онова клето робство. Днес обаче пак се нуждаем от Вашата помощ, за да бъде спасена България от потъване в НИЩОТО на историята...", "date": "2018.12.28", "title": "Престъпление и наказание"}
{"url": "https://duma.bg/spirat-machovete-v-seriya-a-n181976", "text": "Първенството на Серия А може да бъде временно спряно, закани се лично президентът на Италианската футболна федерация Габриеле Гравина в отговор на инцидентите покрай мача между Интер и Наполи (1:0). В Милано имаше куп сбивания, в резултат на които един привърженик на домакините беше прегазен до смърт от бус с тифози на съперника в него, а четирима други бяха наръгани с нож, като поне един от тях е в тежко състояние. Отделно имаше расистки скандирания по адрес на тъмнокожия защитник на Наполи Калиду Кулибали, заради което пък гостите настояваха за прекратяване на двубоя. \"Ще обмислим дали да не предприемем това крайно решение. Първо обаче ни трябва малко време, за да се координираме помежду си. Налице е проблем с опазването на обществения ред и съответно той трябва да бъде решен. Трябва също така да се прецени дали мачовете ще продължат, или не. Притеснен съм от случващото се. Не съм психолог, но беше видно, че някои от футболистите на \"Сан Сиро\" бяха изнервени. В момента анализирам всичко, защото се случи нещо сериозно. Искаме да чуем мнението на вътрешното министерство и Италианския олимпийски комитет, след което ще решим\", обяви Гравина. В събота би трябвало да се изиграе още един кръг в шампионата, след което предстои 3-седмична пауза.", "date": "2018.12.28", "title": "Спират мачовете в Серия А"}
{"url": "https://duma.bg/podgoritsa-goni-srabski-sveshtenitsi-n182041", "text": "Над 50 свещеници, монаси и монахини, както и членове на свещенически семейства от Сръбската православна църква (СПЦ) остават без разрешение за пребиваване в Черна гора. На около 30 от тях вече е даден едномесечен срок за напускане на страната, като от останалите се очаква да направят същото, каза протойерей ставрофор Велибор Джомич. Заповедта на Министерството на вътрешните работи на Черна гора, с която се отказва гостоприемството на повече от 30 чуждестранни свещеници и монаси в една от четирите епархии на Сръбската православна църква в Черна гора, е продължение на незаконните действия по преследването на свещеничеството и монасите, каза Джомич за \"Политика\". Той оцени, че такова решение на черногорското Министерство на вътрешните работи не е правно, а по-скоро политическо, като добави, че всички жалби са отхвърлени. Преди броени дни черногорският президент Мило Джуканович в интервю за държавната телевизия в Подгорица РТЦГ обеща \"държавата да се включи в разрешаването на проблема с автокефалността на Черногорската православна църква\". \"Сръбската православна църква подкопава независимостта на Черна гора. Поради тази причина ние трябва да се противопоставим чрез автокефалността на Черногорската православна църква\", каза той. Преди няколко месеца Джуканович открито обвини Сръбската православна църква и нейния патриарх Ириней в създаването на напрежение на Балканите. Коментарът на Джуканович дойде след изявлението на Ириней, в което той сравни \"положението на църквата в Черна гора с това по времето на турското робство и по времето на фашизма\". \"Не съм изненадан, че той (Ириней, бел.ред.) не се разграничи от това свое твърдение. Той за пореден път доказа, че Сръбската православна църква е основният фронтмен на великосръбския шовинизъм в региона и в Черна гора. Тя е ударният юмрук на идеолозите за Велика Сърбия и имперските интереси на Русия на Балканите. Всичко това трябва да се следи много внимателно от черногорската държава в предстоящия период\", предупреди Мило Джуканович. Според него в момента отново се е задействала пропагандната машина в Белград срещу Черна гора, както това ставаше през 90-те години на миналия век. Това е продиктувано поради преговорите между Косово и Сърбия, от една страна, и използването на сърбите в Черна гора, от друга, смята държавният глава.", "date": "2018.12.28", "title": "Подгорица гони  сръбски свещеници"}
{"url": "https://duma.bg/teodor-borisov-s-nagradata-petar-uvaliev-za-ese-n181985", "text": "Теодор Борисов е един от тримата студенти, наградени в тазгодишния конкурс за есе, свързано с текст на Петър Увалиев (на снимката), от чиято кончина се навършиха 20 години. Темата на неговото есе е свързана със спорта. Пред БНР Борисов добавя: \"Есето на Увалиев се казва \"Левски, Гунди и аз\". Написано е в навечерието на Световното първенство през 1990 г. в Италия. Направи ми впечатление тази негова любов към футбола. При Петър Увалиев футболът намира място и в неговото творчество, при това един по-различен поглед - погледа на интелектуалеца, погледа на космополита, който описва процесите в един спорт, който е социален феномен. Интелектуалците не са равнодушни към спорта и по-конкретно към футбола. В един от броевете на \"Литературен вестник\" в началото на този месец може да се прочете както моето есе, така и оригиналната беседа на Петър Увалиев.\" ", "date": "2018.12.28", "title": "Теодор Борисов с наградата \"Петър Увалиев\" за есе"}
{"url": "https://duma.bg/vanshniyat-dalg-narastva-s-27-spryamo-bvp-prez-oktomvri-n182042", "text": "Брутният външен дълг на България (частен и държавен) в края на октомври нараства с 2,7% (878,8 млн. евро) на годишна база като част от брутния вътрешен продукт (БВП). Към 31 октомври той възлиза на 33,982 млрд. евро и представлява 64,4% от БВП на страната, показват предварителните данни на Българската народна банка (БНБ). За сравнение, преди година съотношението беше 64,1% от БВП (33,103 млрд. евро), а преди малко повече от две години - над 75%. При съпоставяне с края на миналата година външните задължения на страната ни към 31 октомври се увеличават с 1,8% (585,2 млн. евро), когато възлизаха на 33,397млрд. евро и бяха 64,6% от БВП. Според прогнозата на централната банка през тази година БВП ще е 53,639 млрд. евро, като по данни на Националния статистически институт през 2017 г. той беше 50,429 млрд. евро.", "date": "2018.12.28", "title": "Външният дълг нараства с 2,7% спрямо БВП през октомври"}
{"url": "https://duma.bg/taybe-e-%E2%84%968-na-balkanite-n181977", "text": "Тайбе Юсеин влезе в топ 10 в анкетата за най-добър спортист на Балканите. Световната и европейска шампионка по борба се нареди на осмо място, след като събра 20 т. в 46-ото издание на допитването на БТА. В него участваха националните агенции на страните от региона. През 2018 г. Юсеин не записа нито една загуба, а като краткосрочна цел тя си постави спечелването на квота за Олимпиадата в Токио 2020. Заради успехите си боркинята стана и Спортист №1 на България. В анкетата на Балканите точки получи и Стойка Петрова, която дели 21-ото място с 3 т. Боксьорката стана европейска шампионка и сребърна медалистка от световното в Индия. Носителят на \"Златната топка\" Лука Модрич беше определен за №1 на Балканите. Хърватският футболист събра 75 т. и изпревари с 2 т. водача в световната ранглиста по тенис Новак Джокович (Сърб). В тройката попадна и друг представител на тениса - Симона Халеп (Рум). Модрич става едва вторият футболист, печелил отличието. Преди него през 1994 г. Христо Стоичков взе приза. През 2018 г. Модрич стана европейски и световен клубен шампион с Реал М, помогна на Хърватия да достигне до финала на Мондиала, като беше определен за най-полезен играч в Русия. Общо 28 спортисти получиха гласове в анкетата, която БТА сформира през 1973 г. Останалите в топ 10 са: 4. Елефтериос Петруниас (Гър, спортна гимнастика) 46 т., 5. Марин Чилич (Хърватия, тенис) 36, 6. Сандра Перкович (Хърв, лека атлетика) 33 7. Тияна Бошкович (Сърб, волейбол) 25 9. Рамил Гулиев (Тур, лека атлетика) 18 и 10. Катерина Стефаниди (Гър, лека атлетика) 15.", "date": "2018.12.28", "title": " Тайбе е №8 на Балканите"}
{"url": "https://duma.bg/protest-pred-kevr-dnes-reshavat-za-tsenata-na-vodata-n182043", "text": "Блокада на сградата на Комисията по енергийно и водно регулиране (КЕВР) в София срещу бруталното увеличение на цената на водата има днес, когато се очаква регулаторният орган окончателно да одобри новите по-високи цени на водата в над 20 града на страната. Най-значително ще бъде повишението на цените в големите градове. С 20 ст. ще се повиши цената на кубик вода в столицата и жителите на града ще плащат по 2,586 лв. за куб.м, вместо сегашните 2,354 лв. В Бургас водата ще доближи 3 лв. за кубик, при 2,729 лв. с ДДС досега. За Варна регулаторът предвижда цената да стигне 3,097 лв. за кубик, при 2,974 лв. в момента. Потребителите в Пловдив ще плащат 2,216 лв. за кубик, 2,967 лв. ще бъде цената в Монтана, а във Враца - 3,171 лв. Идеята на протестиращите е да попречат на регулатора да проведе заседанието, на което е планирано да се вземе решение за ново увеличение на цената на водата. Организаторите твърдят, че ще попречат на членовете на комисията дори да влязат в сградата.", "date": "2018.12.28", "title": "Протест пред КЕВР, днес решават за цената на водата"}
{"url": "https://duma.bg/magistrala-lyulin-stava-chast-ot-struma-n182044", "text": "Магистрала \"Люлин\" става част от магистрала \"Струма\", а пътят Калотина - София става магистрала \"Европа\", която ще включва и Северната скоростна тангента. Това реши МС, който определи републиканските пътища, за които се плаща винетна такса. Автомагистрала \"Люлин\" се присъединява към \"Струма\" поради малката си дължина - 19,6 км, и факта, че се явява естествено начало на определеното за АМ \"Струма\" трасе. Така участъкът \"София - Перник\" става част от пътя \"София - Перник - Дупница - Благоевград - Симитли - Кресна - Сандански - граница Гърция\", съобщи пресцентърът на МС.  На 15 ноември 2018 г. беше подписан договорът с избрания изпълнител за изграждане на 14,5 км от трасето на пътя Калотина - София в участъка от граничния пункт до пътен възел \"Драгоман\", като проектът предвижда и изход към интермодален терминал Драгоман. Предстои подписване на договор и за още един участък от него - между Драгоман и Сливница. С модернизацията на пътя между границата със Сърбия и София ще се подобри свързаността на страната със западната ни съседка. Така ще се намали времето за пътуване и ще се повиши пътната безопасност по трасето, се казва в съобщение. С правителственото решение мостът на река Дунав в посока Русе - Гюргево за частта на територията на България се определя за съоръжение, за което се събира такса за ползване на отделно съоръжение по републиканските пътища, съгласно разпоредбата на Закона за пътищата, аналогично на сегашното положение.", "date": "2018.12.28", "title": "Магистрала \"Люлин\" става част от \"Струма\""}
{"url": "https://duma.bg/kipar-ochakva-napliv-na-bezhantsi-n182036", "text": "Кипър се готви за нов наплив от бежанци от Сирия след Нова година, който е много вероятен след извеждането на американските войски от страната, както обяви намеренията си президентът на САЩ Доналд Тръмп. Всички компетентни служби на острова са приведени в режим на повишена готовност. Външният министър Никос Христодулис заяви, че Кипър е в контакт с други държави членки на ЕС заради опасенията за сигурността в региона и възможността за нов масов приток на мигранти. Кипър е най-близката до военния конфликт страна член на ЕС. В последните месеци особено се засили потокът бежанци, които пристигат в него с лодки от Турция или през окупираните северни територии. Турция не прилага споразумението с ЕС за реадмисия спрямо Република Кипър, тъй като не я признава.", "date": "2018.12.28", "title": "Кипър очаква  наплив на бежанци"}
{"url": "https://duma.bg/berlin-e-protiv-novi-yadreni-raketi-v-evropa-n182037", "text": "Германия ще се противопостави категорично на всякакво разполагане на нови ядрени ракети със среден обсег в Европа, ако бъде денонсиран ключовият Договор за ликвидиране на ядрените ракети от 1987 г., сключен между САЩ и тогавашния СССР. Това обяви германският външен министър Хайко Маас, цитиран от ДПА. \"При никакви обстоятелства Европа не трябва да се превръща в сцена на дебат за превъоръжаване\", подчертал германският първи дипломат. \"Разполагането на нови ракети със среден обсег ще бъде посрещнато с масова съпротива в Германия\", предупреди Маас. САЩ заплашиха да се оттеглят от договора за ракетите от 1987 г., който забранява Москва и Вашингтон да разполагат ракети със среден и малък обсег в наземни бази в Европа. Русия заяви, че планира САЩ да разположат нови ядрени ракети в Европа след планираното оттегляне на Вашингтон от договора. \"Ядреното превъоръжаване със сигурност е грешен отговор\", настоя германският външен министър.", "date": "2018.12.28", "title": "Берлин е против нови  ядрени ракети в Европа"}
{"url": "https://duma.bg/eksploziya-i-v-habarovsk-n182038", "text": "Мъж взриви военна граната на територията на търговска база в Хабаровск, като загина, а трима души пострадаха. Това съобщиха за ТАСС от полицията в района. Първите резултати от разследването сочат, че нападателят е искал да ограби офиса на търговския дом \"Навигатор\", който се намира в сградата. \"Мъжът е решил да ограби офиса, влязъл с медицинска маска, разсеял мениджъра по продажбите с въпроси, а когато тя се обърнала, й нанесъл многобройни удари с тежък предмет\", каза събеседник от фирмата, като уточни, че мъжът бил \"напълно обезумял\". \"Не знаем кой е бил, защото е носел маска. После е взривил граната, едно от момчетата е успяло да измъкне нашия мениджър, а втори служител пострада повече\", добавят от компанията.", "date": "2018.12.28", "title": "Експлозия и в Хабаровск"}
{"url": "https://duma.bg/vzriv-raztarsi-tsentara-na-atina-n182039", "text": "Самоделно взривно устройство избухна пред църквата \"Агиос Дионисиос\" в централния атински квартал Колонаки. При взрива са ранени църковен уредник и полицейски служител, съобщи полицията. Устройството е поставено в метална кутия, открита от служител на църквата, който е уведомил полицията, според ръководителя на специалния охранителен съюз Ставрос Мавроидакос. Бомбата е ранила полицая, който пристигнал, за да разгледа кутията, по лицето и ръцете и трябвало да бъде откаран в болница. Според съобщенията в медиите животът му не е в опасност. Служителят на църквата също е претърпял леки наранявания и е хоспитализиран.", "date": "2018.12.28", "title": "Взрив разтърси  центъра на Атина"}
{"url": "https://duma.bg/ms-razdava-imoti-na-poslednoto-si-zasedanie-za-godinata-n182048", "text": "Министерският съвет разпореди на последното си заседание за годината да се прехвърлят или продадат чрез търг няколко имота.  Министерството на здравеопазването например ще получи сгради на центрове за спешна помощ в Средец, Сунгурларе и Айтос. Целта е те да се включат за финансиране по европрограма. Правителството разреши също така продажба чрез търг на недвижими имоти, собственост на \"Напоителни системи\" ЕАД, които не се използват и не носят приходи. \"Български пощи\" ЕАД пък ще продадат чрез търг с тайно наддаване недвижим имот в Русе. Сграда в Провадия е обявена за частна държавна собственост и е премахната от активите на Национална компания \"Железопътна инфраструктура\" поради отпадналата необходимост. По същата причина се отнема имот в Разград от Министерството на отбраната и се дава на областната управа.  На Висшия съдебен съвет и на Комисията за защита от дискриминация се дава по един самостоятелен обект в административна сграда в Търговище. На ДП \"Ръководство на въздушното движение\" се предоставя безвъзмездно управлението върху два имота за изграждането на радионавигационно съоръжение. Терените се намират в местността Ашова, община Горна Оряховица. Сега имотът се управлява от ГД \"Гражданска въздухоплавателна администрация\" към Министерството на транспорта и е включен в обекта на концесията на летище Горна Оряховица. ", "date": "2018.12.28", "title": "МС раздава имоти на последното си заседание за годината"}
{"url": "https://duma.bg/galap--edva-22-ochakvat-2019-g-da-e-po-dobra-n182047", "text": "22% от българите очакват 2019 г. да е по-добра от 2018 г., сочи изследване на \"Галъп интернешънъл\". 30 на сто от запитаните смятат, че тя ще е по-лоша, а 31% - същата. 17% не могат да отговорят.  15% от анкетираните очакват идващата година да е по-мирна за света от отиващата си, 28% са на обратното мнение, а 38% очакват да е същата. 19% се затрудняват да отговорят.  България изглежда сравнително по-оптимистична за мира на фона на останалите страни в източната част на ЕС и особено на фона на целия ЕС. Сравнени с останалите на Балканите обаче, българите изглеждат по-скоро песимисти за това дали годината ще бъде по-мирна. За първи път през този век все по-голям брой западноевропейци очакват със страх, че 2019 г. ще е по-малко мирна. Глобалният политически ред, установен от победителите във Втората световна война, сега бързо се разпада и западноевропейските нации са загрижени какво ще го замести, а също и дали ще имат думата, докато силата в света се измества на изток.  Социолозите отчитат, че хората, живеещи в по-богати страни, са настроени по-песимистично към предстоящата година. И обратното. Изглежда, че страхът от загуба на това, което имаш, е по-голям от страха да нямаш.  Изследването показва още, че голямото предизвикателство между САЩ и Китай е икономическо, а между САЩ и Русия - военно. Европа все повече изглежда изключена от събитията.    ", "date": "2018.12.28", "title": "\"Галъп\":     Едва 22% очакват 2019 г. да е по-добра"}
{"url": "https://duma.bg/zashtitnitsite-na-pirin-protestiraha-pred-ministerskiya-savet-n182049", "text": "С протестна демонстрация на ски принадлежности, щеки и сноуборди пред Министерския съвет близо 50 природозащитници се обявиха в подкрепа на Национален парк \"Пирин\". Протестиращите настояват концесионният договор за ски зона \"Банско\" с \"Юлен\" да бъде разтрогнат. Той е под наслов \"Не ни пързаляйте за Пирин\". Петко Цветков от българската фондация \"Биоразнообразие\" коментира, че по коледно-новогодишните празници управляващите пускат по някой подарък на унищожителите на Пирин и на българската природа. На 28 декември 2017 г. министърът на околната среда и водите Нено Димов обяви, че в Банско ще се изгради втора кабинка. Цветков негодува срещу поредния опит да се подхлъзнат граждани на страната с промяна на концесионния договор на ски зона \"Банско\", като се даде десетократно по-голяма площ от досегашната за ползване. Ние настояваме единствено да се спазват законите в България и да не се допуска строителство в Национален парк \"Пирин\". След доказаните нарушения договорът за концесията трябва да бъде разтрогнат, а не променян в полза на нарушителите, заявиха демонстрантите.", "date": "2018.12.28", "title": "Защитниците на Пирин протестираха пред Министерския съвет"}
{"url": "https://duma.bg/obyaviha-novi-14-zashtiteni-spetsialnosti-n182050", "text": "Правителството одобри вчера нови 14 защитени специалности, по които в бъдеще се очаква да има недостиг от специалисти на пазара на труда. Досега в списъка имаше 29 защитени специалности. Новите са секторите машиностроене, електроника и автоматика, моторни превозни средства и транспортни услуги. Други защитени професии са техник геолог, корабен техник, техник по автоматизация, сондьор, корабоводител-специалност морско корабоводене, организатор по експлоатация на жп инфраструктурата, работник в растениевъдството, строителен техник-транспортно строителство и др.  Към списъка със специалности от професии, по които е налице очакван недостиг от специалисти, са добавени три нови търсени специалности - машини и системи с цифрово-програмно управление, промишлена електроника и технология на органичните вещества. Новите специалности са предложени от отрасловите министерства, от организациите на работодателите и приети от междуведомствена комисия. Държавният план-прием ще бъде прецизиран. Нова е и предложената промяна, с която е гарантирано правото на учениците да завършат обучението си при условията и по реда, по които са го започнали, ако се наложи изключване на специалност от професия от някой от актуализираните списъци.", "date": "2018.12.28", "title": "Обявиха нови 14 защитени специалности "}
{"url": "https://duma.bg/nad-120-miliona-leva-za-obshtini-na-gerb-i-dps--n182051", "text": "Над 120 млн. лв. раздаде кабинетът в края на годината на общини на ГЕРБ и ДПС без ясни правила. 17 млн. лв. получиха други общини, а управляваните от БСП - едва 4 млн. лв. Общо 145 690 676 лв. бяха отпуснати на 143 общини без никакви правила. За периода юли 2017 - декември 2018 с постановление на МС са раздадени близо 550 млн. лв. Рекордьори отново са общините на ГЕРБ, на които са преведени 394 056 466 лв. Втори са ДПС, на които са дадени близо 95 млн. лв., а на общините на БСП - едва 10 млн. лв. Кметовете на левицата обмислят да напуснат УС на НСОРБ, ако продължава раздаването на пари за общините без правила и критерии. Те настояват на общото събрание на сдружението темата да бъде обсъдена отново. Правителството раздаде на 19 декември с постановление на МС поредните 145 690 676 лв. на 143 общини без никакви правила, заяви зам.-председателят на БСП Кирил Добрев на брифинг. Той припомни, че след последните местни избори партията и нейните представители в местната власт са втора политическа сила. Според Добрев това трябва да са критериите при отпускането на пари от държавния бюджет.  Той отчете, че 98 млн. лв. са дадени за общини на ГЕРБ, 25 млн. за тези, чиито кметове са от ДПС, 17 млн. лв. в други общини и едва 4 млн. лв. за общини, управлявани от БСП. \"Ако съберем всичките близо 550 млн. лв., раздадени на 177 общини с постановления в периода юли 2017 - декември 2018 г., става ясно, рекордьор са общини, управлявани от ГЕРБ, които са получили 394 056 466 лв. Втори са ДПС, на които са отпуснати близо 95 млн. лв. Други общини са взели 48 млн. лв., а общините на БСП - 10 млн. лв.\", пресметна Добрев. До края на тази година без допълнително финансиране за ремонт и изграждане на общинска инфраструктура са 88 общини с население 1 300 000 жители, които плащат данъци, възмути се Добрев. Това са нашите пари, които отиват в ГЕРБ, защото бюджетът се пълни от данъци, а не от някакъв икономически ръст, уточни той. \"ДПС е финансовият партньор на ГЕРБ, но не е виновен този, който яде баницата, а този, който му я дава. Всеки  кворум, всяко едно \"трудно\" решение в парламента, минава с подкрепата на ДПС. Управляващите им се отплащат за това и хората на Доган са втората политическа сила, която участва в разпределението на средствата\", коментира Добрев.  По думите му тревожно е, че с част от парите се финансират обекти, които са елемент от прокурорски проверки. И даде пример с община Септември, която получила 2 млн. лв. за бул. \"България\", при положение, че кметът е под парична гаранция, а пътят е обект на проверка, затова, че изпълнителят е свързан директно с кмета.  ГЕРБ уби парламентарната държава, а днес е на път да убие и местната власт, обобщи Добрев. Той предупреди, че се наблюдава тотално обезличаване на Националното сдружение на общините в Република България (НСОРБ). Или това сдружение, което е буквално символ на местната власт, ще бъде уважавано, или няма смисъл кметовете от БСП да стоят в него. Добрев предупреди премиера Бойко Борисов и финансовия министър Владислав Горанов да не излизат с номера, че кметовете на левицата  нямали готови проекти. Над 150 са подадените проекти, които са получили 0 финансиране от четирите постановления, с които са раздавани пари през тази година.  Кметовете на БСП обмислят да напуснат УС на НСОРБ, ако продължава раздаването на пари за общините без правила и критерии, обяви кметът на Троян и зам.-председател на сдружението Донка Михайлова. Тя припомни, че през 2017 г. са отпуснати непрозрачно повече от четвърт милиард лева. \"Сумата превишава 1,6 пъти средствата, предоставени от централния бюджет като капиталова субсидия, където все пак има правила. През септември с нарочно решение на УС по повод предизвикана от нас информация настояхме за ясни процедури и критерии, но това не се случи\", отбеляза Михайлова. Тя посочи, че на среща с министъра на финансите е поискано за всички 265 общини да бъдат дадени 110 млн. лв. за капиталова субсидия, от които 60 млн. лв. за общински пътища. Получихме отказ, а само месец след това се дават милиони без правила, поясни Михайлова. Когато говорим за децентрализация, би трябвало да се вземе мнението и на УС на НСОРБ, заяви Владимир Георгиев, кмет на община Самоков. Той обърна внимание, че сдружението е най-голямото НПО, в което членуват всички общини. Всички говорим за обединение, за съединение, което прави силата, но само близки до ГЕРБ общини получиха пари, което доведе до разделение, допълни Георгиев.", "date": "2018.12.28", "title": "Над 120 милиона лева за общини на ГЕРБ и ДПС    "}
{"url": "https://duma.bg/razhdaemostta-namalyava-obezshteteniyata-za-maychinstvo-se-uvelichavat-n182052", "text": "Хората, получавали парични обезщетения за бременност и раждане, се увеличават в периода 2014-2017 г., независимо от намаляването на раждаемостта. От 83 993 през 2014 г. на 88 057 през 2017 г. нараства броят на хората, получили парични обезщетения при бременност и раждане за срок до 410 дни. Това става ясно от данни на НОИ. Любопитно е, че този ръст е отбелязан, въпреки намаления брой на живородени деца - 63 955 през м.г. при 67 585 през 2014 г. От осигурителната институция обясняват, че върху увеличението на получателите на обезщетението оказват влияние, от една страна, разширяването на кръга на лицата с право на този вид парично обезщетение, а от друга - нарастването на броя на осигурените за общо заболяване и майчинство лица.  ДУМА припомня, че от БСП предложиха в бюджета за ДОО за 2019 г. обезщетението за отглеждане на малко дете да стане 640 лв., но мнозинството не прие. По тази причина през втората година майките ще бъдат  лишени от 3120 лв., коментира депутатът от левицата Георги Гьоков.  Увеличава се и броят на мъжете, които се възползват от правото си да вземат 15 дни отпуск след раждане на детето или след осиновяване на малко дете. Ако през 2014 г. те са били 17 778 души, то през 2017 г. стават 21 336. През м.г. близо 37% от бащите, получили такова обезщетение, са на 30-34 г., а 25% са на 35-39 г. Увеличава се и среднодневното обезщетение от 33,15 лв. на 38,31 лв. Като цяло вследствие на повишаването на минималната заплата и на осигурителния доход на осигурените за общо заболяване и майчинство нараства и среднодневният размер на обезщетенията за майчинство, изплащани от ДОО, констатират от НОИ.   Статистиката отчита слаб ръст (7,6%) на получавалите обезщетение за отглеждане на малко дете до 2 г. Жените са 98% от получавалите такова обезщетение. Броят на мъжете е средно около 1140 лица на година. Впечатление прави отчетеният брой от 1533 жени и 225 мъже над 55 г., които са с начислени обезщетения. От НОИ смятат, че това са основно бабите или дядовците на децата, на които след съгласието на майката, е прехвърлен отпускът за отглеждане на детето до 2 г.", "date": "2018.12.28", "title": "Раждаемостта намалява, обезщетенията за майчинство се увеличават"}
{"url": "https://duma.bg/slanchevo-i-toplo-vreme-dnes-n182061", "text": "Слънчево и топло време ще ни радва днес. Температурите в страната ще са между 5 и 9 градуса, в района на Пловдив-10 градуса. През деня от север облачността ще се увеличава и вечерта на места в Североизточна България ще превали дъжд. Атмосферното налягане ще се понижава, достигайки средното за месеца. В планините преди обяд ще е слънчево, но в следобедните часове облачността ще се увеличи. На отделни места ще прехвърчи сняг. Ще духа умерен и силен северозападен вятър. Максималната температура на височина 1200 м ще е около 4 градуса, на 2000 м – около минус 2 градуса. По Черноморието преди обяд ще е предимно слънчево, в отделни райони с намалена видимост. В следобедните часове облачността ще се увеличава и вечерта на отделни места по северното крайбрежие ще превали. Ще духа слаб до умерен западен вятър. Максималните температури ще са от 6 до 9 градуса.", "date": "2018.12.28", "title": "Слънчево и топло време днес"}
{"url": "https://duma.bg/protestirashti-blokiraha-zasedanie-na-kevr-n182062", "text": "Пореден протест срещу високите цени на водата блокира сградата на КЕВР днес. Недоволните се опитаха да попречат на членовете на регулатора да влязат в сградата, където трябва да се проведе заседание за новите цени на водата. Хората протестират срещу заложеното увеличение от следващата година. За кратко се стигна до сблъсъци с полицаите, които трябваше да отблъснат недоволните, за да отблокират входа на сградата.  Очаква се цените да бъдат изменени в 27 населени места, а най-скъпата вода ще плащат гражданите на Варна, Добрич, Шумен и Враца, където цената за кубик ще надскочи 3 лв. Поскъпване се очаква още и в столицата. Единственото място, където се предвижда поевтиняване на услугата е Кърджали, но то ще бъде минимално и в размер на около 1,5%. Надявам се да чуят нашите искания. В тази държава съм забелязал, че ако не се вдигне вой, никой не обръща внимание. Всяка едно покачване на цените на ресурсите повлича като лавина цените на всички стоки. Обикновеният гражданин е притиснат като в менгеме и няма къде да бяга, заяви един от участниците в протеста.  Подобна демонстрация имаше и на 17 декември, когато също се проведе заседание на КЕВР.  Омбудсманът Мая Манолова тогава подкрепи протестиращите. Според нея повишаването на цената е недопустимо заради ниските доходи и социалната несправедливост.   Освен цената на водата, на днешното си заседание КЕВР обсъжда и цените на природния газ за първото тримесечие на следващата година.         ", "date": "2018.12.28", "title": "Протестиращи блокираха заседание на КЕВР"}
{"url": "https://duma.bg/betonova-pyana-zalya-bul-evlogi-georgiev-n182064", "text": "Авария при сроежа на третия лъч на метрото затвори за кратко част от бул. \"Евлоги Георгиев\". Бетонова пяна е излязла под налягане от асфалта на булеварда в четвъртък вечерта.   \"Гражданска защита\" е била на място, за да локализира щетите. Булевардът е бил затворен за автомобили до отстраняване на аварията. Работниците са хвърляли пясък в разтвора, за да го сгъстят и да успеят да го натоварят в камиони. Става въпрос за сместа, която се инжектира под налягане пред режещата глава на машината-къртица.  В началото на декември 2017 г. подлезът на булевардите \"България\" и \"Иван Гешов\" беше затворен заради авария при строежа на третия лъч на метрото. Тогава строителен разтвор също беше проникнал на повърхността в подлеза и се наложи районът да бъде отцепен. Строителната смес не е опасна за здравето на хората, успокоиха тогава от Столична община.", "date": "2018.12.28", "title": "Бетонова пяна заля бул. \"Евлоги Георгиев\" "}
{"url": "https://duma.bg/prezidentat-vrachi-pagoni-na-visshi-ofitseri-n182063", "text": "С особено удоволствие изпълнявам конституционните си правомощия да връча пагоните на висши офицери.  С тези думи президентът Румен Радев удостои с висши военни звания бригаден генерал Красимир Кънев, полк. Стайко Прокопиев и полк. Здравко Пехливанов на тържествена церемония в Гербовата зала на президентската институция, предаде News.bg. Президентът Радев е убеден, че благодарение на професионализма и компетентността на военнослужещите ще се усъвършенства взаимодействието между различните административни звена в щаба на отбраната. Сляпото покорство и безропотно подчинение могат и да донесат една звезда отгоре на пагоните, но не могат да спасят от презрението на подчинените и на българския народ, заяви Румен адев. Бригаден генерал Красимир Кънев вече е с чин генерал-майор и е назначен за началник на щаба на Военновъздушните сили. През 2007 г. той бе командир е на българския контингент на операциите на КФОР в Косово. От 2017 г. ген. Кънев бе директор на дирекция \"Стратегическо планиране\" в Министерството на отбраната. Полковник Стайко Прокопиев е с международен опит като представител на МО. Днес той беше назначен на длъжността директор \"Стратегическо планиране\" на МО и беше удостоен със званието бригаден генерал. Полковник Здравко Пехливанов бе назначен длъжността заместник-директор на дирекция \"Операции и планиране\" в Международния военен секретариат на НАТО в Брюксел, Кралство Белгия. Той встъпва в длъжност от 1 януари 2019 г. Полк. Пехливанов бе удостоен с висше офицерско звание \"бригаден генерал\". Това е изключително отговорна длъжност, на която трябва да се покажат високи качества - работа за интересите на Алианса и защита на българските интереси, изтъкна президентът. Румен Радев пожела на генералите сили, воля и висок дух в изпълнение на задълженията им. Той им желае да разширят спектъра от способностите си и да издигнат авторитета на висшите военновъздушни сили.", "date": "2018.12.28", "title": "Президентът връчи пагони на висши офицери"}
{"url": "https://duma.bg/kratki-novini-n182033", "text": "Евакуираха катедралата \"Св. Стефан\" в централната част на австрийската столица Виена заради бомбена заплаха. \"Да, има заплаха за бомба\", обяви представител на полицията, без да разкрива подробности. Земетресение с магнитуд 5,6 разтърси щата Карабобо, на север във Венецуела. Епицентърът на труса е на 134 км западно от Каракас. Огнището е на дълбочина 2 км.  Най-малко двама са с изгаряния при експлозия в гимназия в Кармел, щата Индиана. Все още не е идентифициран източникът на експлозията, смята се, че е в едно от помещенията с техническо оборудване. Огънят е овладян. При взрива са срутени покривът на училището и някои от помещенията. Кула от марихуана с тегло 800 кг се превърна в облак от дим, когато индонезийската полиция запали контрабандната стока с остра миризма. Властите драснаха клечката също и на около 19 кг метамфетамин, задържани при акции тази година. Бизнесмен е отвлечен в Пирея, съобщиха гръцки медии. Според информацията жертвата е вървяла към колата си, когато четирима мъже с униформи на елитния отдел за борба с тероризма го сграбчили, набутали го насила в черен \"Фолксваген\" и потеглили в неизвестна посока. Кралят на Саудитска Арабия Салман назначи нов министър на външните работи. Адел ал-Джубейр ще бъде заменен на поста от Ибрахим ал-Асаф, се казва в кралския указ. Досегашният първи дипломат на Рияд ще бъде понижен до държавен министър на външните работи, става ясно още от документа.", "date": "2018.12.28", "title": "Кратки новини"}
{"url": "https://duma.bg/bundesverat-tarsi-kadri-v-stranite-ot-es-n182034", "text": "Германската армия ще търси кадри в страните от Евросъюза. Бундесверът има нужда от медицински персонал и специалисти по информационни технологии. София е реагирала въздържано на поканата. България, както и повечето страни членки от Източна Европа, са обезпокоени от намерението на бундесвера да вербува кадри сред техните граждани. Само Чехия и Дания са реагирали положително, Франция не е отхвърлила идеята, но не е обещала и подкрепа. Главният инспектор на германската армия Еберхард Цорн обяви, че бундесверът има спешна нужда от медицински персонал и Ай Ти специалисти. В Германия живеят около 530 000 граждани на други страни от ЕС, на възраст между 18 и 30 години, които представляват потенциал за бундесвера.", "date": "2018.12.28", "title": "Бундесверът търси кадри  в страните от ЕС "}
{"url": "https://duma.bg/parizh-izdirva-dzhihadist-n182035", "text": "В сряда срещу четвъртък в Париж е избягал джихадистът Питър Шериф, съобщи Франс прес. Той има присъда от 5 г. лишаване от свобода. В последния ден от процеса срещу него в Париж той е изчезнал. На 16 декември е арестуван в Джибути и докаран във френската столица.", "date": "2018.12.28", "title": "Париж издирва джихадист"}
{"url": "https://duma.bg/v-zdraveopazvaneto-mnogo-babrene-malko-rezultat-n182032", "text": "И 2018 г. премина за българското здравеопазване под знака на нищоправенето. Поне от страна на здравните власти. Нищоправене по отношение на здравето на нацията, нищоправене за увеличаване на продължителността на живота или за раждаемостта, или за детското здраве. Дори за едната статистика. Но въпреки здравните власти, лекарите (или повечето от тях) се опитваха да спасяват живота на пациентите си.  Годината започна с протести. Този път на общинските болници (без големите, сред които и софийските!). Те бяха подкрепени от синдикатите и работодателските организации. МЗ гръмко обяви, че им дава за 2018 г. над 28 млн. лв., но набързо отклони исканията им за допълнителна субсидия с пояснението, че това би била \"нерегламентирана държавна помощ\". Ведомството на Кирил Ананиев отново постави въпроса за преструктуриране на малки общински болници в медицински центрове с около 20 легла. МЗ заканително размаха показалец и обяви пред народа, че общите задължения на 121 общински лечебници възлизат на 100.2 млн. лв., а просрочените са за 44 млн. лв. Но не каза колко им дължи касата за надлимитна дейност, премълча и факта, че цените на клиничните пътеки, по които работят, не са повишавани от 2006 г. Е, в Националния рамков договор цените на пътеките бяха леко повишени. В крайна сметка протестът не успя да издейства допълнителна субсидия. За протокола: 121 общински болници осигуряват достъпа до медицинска помощ на около 2 млн. души от 150 общини в страната. Лайтмотивът на министъра се свеждаше до \"преструктуриране\".  на МЗ през 2018 г. заработи на пълни обороти. С такъв план се сдоби дори \"Пирогов\". Бе обещан оздравителен план на Националната кардиологична болница. В началото на септември Ананиев информира омбудсмана, че се подготвя оздравителен план и за Врачанската болница. Междувременно протестите на работещи в болниците не спряха. Въпреки (или заради - б.р.) оздравителния план, предложен в началото на годината на МБАЛ \"Проф. д-р Параскев Стоянов\", през пролетта и лятото работещите в Ловешката болница протестираха многократно, дори с блокади на пътя София-Варна и бяха подкрепени от граждани и таксиметрови шофьори, като настояваха държавата да намери трайно решение на проблемите в болницата.  В същото време работещите в областната болница във Враца излязоха на поредица протести заради затворени 5 отделения в болницата, остър недостиг на кадри, както и забавени с месеци заплати. Неудачен се оказа опитът на МЗ да прати зам.-министър Жени Начева да успокои протестиращите от МБАЛ \"Христо Ботев\" - те я замериха с яйца.  Е, в интерес на числата от счетоводните документи към края на т.г. държавните болници са длъжници със 137 млн. лв., предимно към доставчици на лекарства и консумативи. Министерството се изфука с 15-процентно намаление на дълговете и дори се похвали, че 20 от 62 болници са без задължения. Дали това е така само на книга или наистина, предстои да разберем.   малко отклоняване на вниманието от съществените проблеми в сектора внесе казусът \"проф. Камен Плочев\". Управителят на НЗОК, заел само 7 месеца по-рано мястото на д-р Глинка Комитов, обяви, че касата дължи 271 млн. лв. на чуждестранни здравни фондове за лечение на българи в чужбина и предаде четата, която ревниво пазеше тайната. Вероятно, за да скрие бездействието си като председател на Надзорния съвет на НЗОК, Ананиев вдигна пушилка, че Плочев не спазил процедурата и директно уведомил парламента за дълговете на касата. А те, честно казано, не бяха кой знае каква новост. Но управляващото мнозинство се ядоса на професора, че направи обществено достояние дълга от 271 млн. лв., на заседание на здравната комисия и шефката й д-р Даниела Дариткова му се накара като на ученик от предучилищната. Конфликтът прерасна в политически, Бойко Борисов от Мюнхен се изказа в подкрепа на Ананиев. Скандалът поутихна до май, когато различни протести бяха на дневен ред, но ГЕРБ с подкрепата на \"Обединени патриоти\" си изпълни задачата и се отърва от Плочев. Мястото му бе на бърза ръка заето от дотогавашния шеф на столичната Университетска болница \"Св. Иван Рилски\" д-р Дечо Дечев. Той представи визията си за развитието на касата, която накратко се свеждаше да свиване на разходите. А какво по-добро за управляващото мнозинство, което от 2009 г. се стреми да направи  на българското здравеопазване? \"Ако се приеме планът ми за действие, убеден съм, че 2019 г. ще приключи без дефицит\", обеща Дечев. На въпрос на ДУМА какво ще стане, ако мнозинството не е съгласно с визията му, отговори, че \"ако на политиците не им хареса, ще бъда управителят с най-кратък мандат от 3 месеца\". Пак през февруари и пак по време на дебат за общинските болници Ананиев бе озарен от прозрението, че \"нашето здравеопазване е болно, то се нуждае от лечение, но толкова години никой не написа рецептата\" и обеща до няколко месеца да я напише. Терапията бе предписана в края на септември, но към настоящия момент по всичко личи, че тя не е адекватна, състоянието на болния се влошава, а съсловието, застрахователният бизнес, пациентските организации я отхвърлят категорично.  Пак през февруари лъсна поредното нищоправене на МЗ. Пациенти информираха парламентарната комисия по взаимодействието с неправителствените организации и жалбите на гражданите, че от първата половина на 2017 г. във Виена не приемат български пациенти за трансплантация на бял дроб. По-късно стана ясно, че МЗ било своевременно уведомено от ИАТ за проблема, но \"разваленият телефон\" на пл. \"Св. Неделя\" 5 за пореден път заработи в ущърб на болните българи, а чиновниците от МЗ се оказаха чисти като утринна роса. На протестите на пациентите и на депутатските питания (единствено от БСП) се даваха уклончиво-захаросани отговори как се търсят варианти за присаждане на бял дроб в други държави, как ще бъдат обучени наши екипи, как това, как онова, докато   а шансовете на останалите, за жалост, не са големи. Почина и болен, защото хемодиализните апарати във Видинската болница отказаха работа. Но и за това МЗ отказа да поеме вината - прехвърли я на спешното в болницата... Буря в чаша вода предизвика за пореден път министърът, като предложи на кабинета болница \"Лозенец\" да стане детска. Доста доволни щеше да има от упражнението, но не им се уреди. Макар оплетено в собствените си лъжи, настоящото правителство ще бъде поредното, което ще възкреси нещо от Татово време, което демокрацията се опита да затрие - конструкцията, предназначена за детска болница от 70-те години на ХХ в. Но дали България ще има национална детска болница остава пълна загадка дори за гадателките.  И докато болни, лекари, медицински сестри и акушерки, общински и държавни болници се гърчеха и опитваха да оцеляват, управляващите измисляха нови и нови рестрикции. Извършиха безнаказано за поредна година обичайното упражнение: през преходни и заключителни разпоредби на Закона за бюджета на НЗОК промениха 16 други закона. А тези промени няма да останат в 2018 г. Те ще променят здравната ни система през 2019 г., а може би и следващите години. Закриват се Фондът за лечение на деца и Комисията за лечение в чужбина и преминават към НЗОК. Изпълнителните агенции по трансплантация и за медицински одит се сливат и стават Изпълнителна агенция за Медицински надзор (ИАМН). Болничните лимити се уреждат със Закона за здравното осигуряване и изрично се подчертава, че надлимитна дейност не се плаща на болниците (да му мислят пациентите!). Въвежда се задължително съдържание на медицинските стандарти и правилата за добра медицинска практика, а лечебните заведения трябва да приведат дейността си в съответствие с изискванията на новите медицински стандарти по специалности. Новата ИАМН ще проверява по график и ще дава предписания за изпълнение на стандартите и ще има право да отказва пререгистрация на лечебни заведения. Премахва се акредитацията на лечебните заведения за обучение на студенти и се заменя с одобрение на МЗ. Премахват се националните консултанти и се заменят с експертни съвети по специалности. И нито дума за подобряване на качеството на медицинските услуги или подобряване на здравната грижа.  Е, и през 2018 г. си побъбрихме за подобряване на българското здравеопазване.", "date": "2018.12.28", "title": "В здравеопазването - много бъбрене, малко резултат"}
{"url": "https://duma.bg/odiseyata-(mi)-s-balgarskoto-grazhdanstvo-n182031", "text": "\"Ама как така? Ти нямаш ли?!\" - искрено се  учудваха приятели и познати... Признавам: въпреки 28-годишното ми постоянно пребиваване в София, независимо че съпругът и синът ми са българи по рождение и имайки предвид редовното плащане на всички необходими и задължителни данъци и осигуровки, фактът е налице - над четвърт век не намерих време (а и не бях достатъчно мотивирана) да си извадя български паспорт. \"Не ти и трябва! Само ще се ядосваш и ще се охарчиш!\" - вещо ме предупреждаваха препатили. Едно е обаче някой да ти го каже, второ и трето е да го усетиш на собствения си гръб и да го пречупиш през личната си история. Окончателното решение официално да стана българска гражданка взех след президентските избори през 2016 г. Помислих, че ако не сега - няма кога друг път. Най-напред проверих на какво основание имам право да кандидатствам. Надявах се, че за целта ще помогне моят произход (майка ми е бесарабска българка), който бе достатъчно основание през 1990 г. да стана студентка в СУ \"Св. Кл. Охридски\". Много бързо се разделих с тази илюзия, щом разгледах сайта на Държавната агенция за българите в чужбина и разбрах, че в най-добрия случай едва след 4 месеца мога да си запиша ден и час за подаване на абсурдната нотариално заверена декларация, че имам българско самосъзнание (!) и цял куп документи, въз основа на които евентуално 30 работни дни по-късно ще ми бъде издадено удостоверение за българския ми произход. Тоест половин година отлита само ако чакам благоволението на ДАБЧ да потвърди онова, което е факт от момента не само на моята поява на бял свят, но и от раждането на майка ми. Та независимо че имам реален роднина по възходяща линия с български произход, ориентирах се към опцията да кандидатствам за бг гражданство с оглед на семейното ми положение. Изискването по закон е да имам граждански брак с българин от 3 години. Надхвърлям го с две десетилетия. Но нотариално завереното копие на удостоверението, потвърждаващо, че със съпруга ми сме женени, не е достатъчно. Изисква се и документ за семейно положение, издаден, забележете, не в общината по местоживеене, а в района, където подписахме. (Слава богу, поне не сме го направили в друг град!) Иска се да потвърдят, естествено срещу такса от 10 лв., че междувременно не съм се развела. Докато се лутам между безброй инстанции и бюрократични недомислици, оставям в едно от бюрата за превод (от украински) и легализация свидетелството ми за раждане и удостоверението за съдимост (безапелационно ми го изискват, въпреки че, когато дойдох в София да следвам, бях едва на 17, а според законите на онези времена, ако имах каквото и да било криминално досие, кауза пердута бе да ме пуснат да пресека границата!). Всяка страница на подобни документи се таксува по 35-40 лв., та като се тегли чертата, сумата надхвърля две стотачки. Обаче най-абсурдните пари, които се наложи да дам съвсем официално, са за медицинската бележка по еди кой си член. Не може да се замести с подобен документ, който се изисква при започване на работа и струва 15 лв. Без да ми измерят кръвното дори, да не говорим за някакви по-сериозни изследвания от рода на наличието на ХИВ например, срещу 50 лв. и ксерокопие на личната ми карта още на следващия ден получих медицинското. И ако преди година и половина сумата (платена за нищо!) ми се струваше нелепа и неоправдано голяма, буквално преди седмици приятели се разделиха с близо 250 регламентирани лева за същия документ! От съда пък трябва да се сдобиете с удостоверение, че срещу вас не са образувани наказателни производства. Трябва да се платят само 2 лв., но не може в брой, а само и единствено с карта! За мен това не е проблем, освен ако точно в този момент не съм я забравила вкъщи. Ала колко чужденци разполагат с подобен финансов инструмент и редно ли е да ги задължават да имат такъв?! Нелепо до безкрай бе и приключението ми в Дирекция \"Миграция\" на столичния бул. \"Кн. Мария Луиза\", където подадох молба за документ, който да \"разкрие\" пред компетентните органи на какво основание получих преди години правото за постоянно пребиваване в България. За да избегна банковата такса, настоях да внеса поисканите 30 лв. с карта. Недоволната от този обрат служителка, на която попаднах, явно нямаше навика да борави с ПОС терминал, така че ми се наложи да изчакам по-компетентната й колежка от друго гише. Успях все пак да платя и ми съобщиха, че бележката ще е готова след седмица. В уречения ден а-ха да я получи съпругът ми, но в последния момент му отказват - щели да я дадат само на мен, лично. Понеже по същото време бях на опашката за свидетелство за съдимост (необходимо е и второ, издадено в България), се наложи да отложа тази \"среща\" (не ме питайте как между всички тези еквилибристики ходих и на работа - благодаря безкрайно на разбраните ми шефове!). Най-неприятното обаче се криеше в съдържанието на получения документ, в който завоалирано бе обяснено, че поради давност и преместване на архивите няма как да посочат основанието, с което преди 23 години ми е дадено правото за постоянно пребиваване в България! Тоест, пари, хърлени на вятъра. А много по-лесно щеше да е да попълня декларация, в която сама да отбележа прословутото основание: 5 години бях студентка с временно пребиваване, а след това, според тогавашните закони и разпоредби, вече получих и постоянно, като по-късно дори се омъжих. Толкова е просто. И без да ми дават/искат 30 лв. щях да призная тези факти. След безкрайното, уморителното и изпразващо портмонето тичане от институция в институция, успях да събера (така си мислех!) необходимите документи и се отправих към гишето в Дирекция \"Българско гражданство\" към Министерството на правосъдието. Там провериха дали съм платила държавната такса и изготвиха списък с всички нотариално заверени копия и оригинали на удостоверения и свидетелства - общо 16 (!). Но се оказа, че все пак не съм съвсем изрядна, тъй като при изброяването на някои необходими (на кого?!) бележки, цитирам, \"думата \"или\" трябва да се чете като \"и\". Казано на простоцарски, освен декларацията на работодателя, че съм на трудов договор и съм здравно и пенсионно осигурявана, необходимо било да го потвърдят и от общината (слава богу, по местоживеене). Не можех да повярвам! И явно доста ми пролича, тъй като служителят побърза да ме успокои, че \"липсващите\" бележки може да донеса, когато дойда на интервю. Леко се успокоих, докато не видях, че датата на това стандартно за всички кандидат български граждани събеседване е насрочено за след година и един месец от деня на подаването на документите!!! Сигурно за да се изкорени в зародиш праведният ми гняв и да се предотврати поредната лавина от недоумяващи въпроси, бях скоростно посъветвана да напиша молба, в която апелирам към преразглеждане на абсурдно далечната (според мен) дата на интервюто. Мнозина ми казаха, че имам късмет. А аз по-скоро го приех като нещо напълно заслужено, тъй като съм редовен данъкоплатец, съвестен работник и добър родител, живеещ в България близо три десетилетия. Разрешиха ми да се явя на интервюто след месец. Умишлено не потърсих в нета въпросите, които ми бяха зададени. Всеки с прилична обща култура може да се сети за държавното устройство в републиката и да спомене известна историческа личност. Държа да спомена обаче как с интервюиращия ме младеж (само с няколко години по-голям от сина ми) поспорихме дали роклята ми не е твърде къса. След което човекът се опита да проумее защо кандидатствам по брак, а не по произход, тъй като таксите в първия случай са по-високи. А щом разбра от документите ми, че съм журналист, пренасочи разговора в посока \"нямам ли диктофон в себе си, сигурна ли съм и добре ли ме провери охраната...\" Имах записващо устройство. Но не го включих. Исках да съм честна. Не съжалявам за това мое решение. Който държи на истината, ще повярва на думите ми. В крайна сметка, препирнята, пардон, интервюто, приключи с (псевдо)триумф: младежът от висотата на служебното си положение ме накара да се снимам пак за паспорт, понеже фотографиите, които приложих към документите, не били актуални (направени са 7 месеца преди случката)... По мое настояване, предизвиквайки неудоволствието на младия служител, написах още една молба за ускоряването на процедурата по разглеждане на документите ми. И тя бе удовлетворена. Статусът на преписката ми се променяше средно веднъж месечно. В края на август 2017 г. се явих на интервю, а от декември вече чаках указа на вицепрезидента, който излезе през март. Тоест, вместо да чакам година и половина (по закон), всичко продължи общо 9 месеца. От април официално имам български паспорт и нова лична карта. Получих ги без каквито и да било церемонии и поздравления, както например става при подобни случаи във Франция. Близките ми се зарадваха, че спрях да броя всички несправедливости, които ми се стовариха покрай кандидатстването ми за гражданство. Честитиха ми най-искрено приятели и колеги, някои от които нерядко ми казваха, че съм по-българка и от тях. Вече е официално.", "date": "2018.12.28", "title": "Одисеята (ми) с българското гражданство"}
{"url": "https://duma.bg/tramp-stiga-sme-bili-svetoven-politsay!-n182040", "text": "Съединените щати повече не могат да бъдат световен полицай, заяви президентът Доналд Тръмп по време на изненадващо посещение в Ирак, за да се срещне с разположените там американски военни, съобщи Франс прес. В речта си във военновъздушната база Айн Ал Асад, на 160 км западно от Багдад, той защити решението си да изтегли американски военни от Сирия\". \"Несправедливо е само ние, Съединените щати, да носим товара. Ние сме пръснати по целия свят. Намираме се в страни, за които повечето хора даже не са чували. Честна дума, това е нелепо\", добави той пред американски военни. По-рано в сряда Тръмп и съпругата му Мелания Тръмп пристигнаха в Ирак, за да се срещнат с американски военни на Коледа, заяви говорителката на Белия дом Сара Сандърс, цитирана от ДПА. Властите на Ирак са били предварително уведомени за визитата на Тръмп в страната, но официални срещи не се състояха поради разногласия около организирането им и те бяха заменени с телефонни разговори. Срещата била заменена с телефонен разговор с премиера Адел Абдел Махди, по време на който двамата обсъдили обстановката в региона в светлината на решението на Тръмп да изтегли американските войски от Сирия, както и сътрудничеството в борбата срещу \"Ислямска държава\". Иракски политици и лидери на милиции осъдиха визитата на Тръмп като нарушение на суверенитета на Ирак, предаде Ройтерс. Сабах ал Саади, председател на парламентарния блок Ислах, призова за извънредна сесия на парламента, \"за да се обсъди това крещящо погазване на суверенитета на Ирак и да се спрат тези агресивни действия от страна на Тръмп, който трябва да знае границите си: окупацията на Ирак от САЩ приключи\". Бина, съперник на Сабах в парламента и оглавяван от подкрепяния от Иран лидер на милиция Хади ал Амири, също се обяви против визитата на Тръмп в Ирак. На връщане от Ирак президентът на САЩ и съпругата му Мелания пристигнаха в авиобазата Рамщайн в Германия, където приветстваха американските военнослужещи. Авиобазата Рамщайн е един от най-големите опорни пунктове на американските военновъздушни сили на територията на Германия и извън САЩ. Там се намира щабквартирата на Европейското командване на военновъздушните сили на САЩ.", "date": "2018.12.28", "title": "Тръмп: Стига сме били  световен полицай!"}
{"url": "https://duma.bg/saytat-na-vlado-karamazov-stana-na-1-godina-n181984", "text": "Близо 100 000 уникални посетители и 290 000 разглеждания успя да събере за първата година от своя онлайн живот официалният сайт на Владо Карамазов. В изминалите 365 дни в дигиталното пространство на актьора бяха публикувани 46 новини и 48 материала в блога, създадени лично от Владо. Наред с тях в сайта своето място имат най-важните интервюта, театрални постановки, сериали, филми, фотосесии, дублажи и проекти от началото на творческата му кариера досега. Повече от половината потребители на сайта са на възраст 18-34 г., а 53% четат публикациите през мобилните си устройства. Сайтът постепенно ще се превърне и в своеобразна онлайн фотогалерия. Най-добрите и изявени фотографи в България всяка година ще правят фотосесия на актьора. Така визуалният облик на сайта ще се променя във времето. През 2018 г. всички фотографии бяха на Драгомир Спасов. А снимките за 2019 г. са дело на Стефан Н. Щерев от 3inspirit. ", "date": "2018.12.28", "title": "Сайтът на Владо Карамазов стана на 1 година"}
{"url": "https://duma.bg/sestri-stoevi-zimuvat-deveti-v-sveta-n181975", "text": "Сестрите Габриела Стефани Стоеви финишираха на девето място в световната ранглиста по бадминтон за двойки. Тази година българките станаха европейски шампионки, заслужиха общо пет златни медала от големи турнири и участваха на финалния за сезона \"Мастърс\" на осемте най-добри в света. Хасковлийките се надяват през 2019-а да постигнат още по-големи успехи. \"Най-трудното го постигнахме. Видяхме, че с нужните тренировки и доверие между нас се получават добри резултати\", каза Габриела. \"Щастлив съм от това как азиатките реагират, когато трябва да играят срещу тях, как се подготвят, което показва, че се съобразяват със сестрите. Те показват още, че са сила в Европа. Мотивиран съм да ги поведа към още нови цели - медал от световно и от Олимпиада\", каза наставникът на сестрите Михаил Попов.", "date": "2018.12.28", "title": "Сестри Стоеви зимуват девети в света"}
