{"url": "https://duma.bg/kralska-svirka-n193277", "text": "Както очакваха някои, цената, която американците поискаха за осемте Ф-16, се оказа като за приятели и надхвърли и най-смелите ни очаквания. При гласувани от НС 1,8 млрд. лв. с ДДС сега американците искат от България над 2,9 млрд. лв., но без ДДС. В това число влизат и по 5 (пет!!?) ракети въздух-въздух на самолет.  Сега обясняват, че това бил \"таванът\", че цената ще бъде геройски намалена и изобщо, и в частност, вие сте руски хибридчици. Специалисти в бранша обаче коментират, че това е леко нереално. Нека напомним, че отхвърлената (Къде си, Цветанов?) оферта на шведите от \"Грипен\" бе в рамките на гласуваното от НС, но за десет машини, не за осем.  Това дори не е корупция. Това е нещо друго, което ни кара да си спомним наставленията, които сексоложката от руски произход Наталия Кобилкина даде навремето за направата на \"кралска свирка\" за пълно и безкомпромисно задоволяване на мъжа. Както показва скандалът с Ф-16, някой я е слушал много внимателно, но вместо в кревата, е приложил тези умения в българо-американските отношения.  Обаче, ако българският народ е готов да плати двойно за Ф-16, това показва, че може да бъде дран от тия дето го дерат, колкото и както си искат.", "date": "2019.06.05", "title": "Кралска свирка"}
{"url": "https://duma.bg/sanktsiite-na-vashington-sa-prestaplenie-sreshtu-chovechestvoto-n193256", "text": "На пресконференция в Съюза на българските журналисти посланичките на Венецуела и Куба запознаха обществеността с настоящата ситуация в страните им. Двете държави са обект на тежки санкции от страна на правителството на САЩ, като основното им \"прегрешение\" е желанието да развиват социализъм. Събитието бе уважено и от посланика на Сирия у нас, както и от представители на дипломатическите мисии на Русия и Палестина.  Н. Пр. г-жа Ориета Капони, посланик на Венецуела в България, представи данни за влиянието на санкциите върху всекидневния живот на хората. Тя подчерта, че основната тежест от тях пада именно върху народа, а не върху правителството и оприличи поведението на американските власти като провеждане на геноцид спрямо венецуелския народ. В подкрепа на тази теза г-жа Капони цитира американския вестник \"Вашингтон поуст\", който признава, че настоящите санкции са равносилни на \"ядрена война\" по силата на унищожителния си ефект. Венецуелската посланичка изтъкна също, че страната й няма нужда от хуманитарна помощ, а настоява просто да бъдат отблокирани нейните сметки в чужбина. В момента около 5,5 млрд. долара от държавните средства са блокирани в различни американски, европейски и други международни банки напълно незаконно. Тъй като тези действия са в резултат на едностранните санкции на Вашингтон спрямо Каракас, те нарушават международното право и на практика представляват кражба, която има директни последици върху живота във Венецуела. Посланичката цитира изказвания на независими експерти като докладчика на ООН по въпросите на човешките права Алфред-Морис де Заяс и икономистите Марк Вайсброт и Джефри Сакс, които са единодушни, че от юридическа и морална гледна точка тези санкции представляват престъпление срещу човечеството. До момента санкциите са причинили смъртта на 40 хил. души, като тази цифра нараства ежедневно.  Н.Пр. г-жа Капони даде и конкретен пример как санкциите водят до загуба на човешки живот, като разказа за съдбата на 25 венецуелски деца, които по силата на междудържавна спогодба е трябвало да пътуват до Италия за трансплантация на костен мозък, но 4 от тях не са могли да бъдат спасени. Причината е отказ на международна банка, която своеволно е задържала преведената сума от 5 млн. долара и те не са могли да стигнат до италианската страна. Нещо повече, въпреки публично представените доказателства за обратното случаят е използван от опозицията и лично от самопровъзгласилия се за президент Хуан Гуайдо, за да се обвинява правителството на Николас Мадуро, че е откраднало въпросните средства. Само в периода 2017-2018 г. са били блокирани 300 млн. долара, предназначени за покупка на медикаменти и ваксини, а само нуждаещите се от хемодиализа, засегнати от враждебните действия на Запада, са 15 000 души.  Изключително затруднено е и осигуряването на хранителни продукти от първа необходимост за правителствената програма за помощ на най-бедните слоеве на населението, обхващаща над 6 млн. души.  Н. Пр. г-жа Капони изтъкна още, че всички тези престъпни действия на американското правителство имат за цел да докарат венецуелския народ до нищета и невъзможност за нормален живот и така по-лесно да бъде заменено настоящото правителство с марионетно. Тя цитира бившия посланик на САЩ в Каракас Уилям Бромфийлд, според когото санкциите трябва да бъдат засилени колкото може повече, така че да се постигне максимален колапс на венецуелското общество и по този начин американската кампания срещу страната да бъде доведена до възможно най-бърз успешен край. По данни на венецуелското правителство общите щети от американската блокада до момента възлизат на невероятните 130 млрд. долара и това ясно показва лицемерието на аргумента, че става въпрос за защита на венецуелското население от \"диктатурата\" на Николас Мадуро и неговия предшественик Уго Чавес. Думите на венецуелската посланичка бяха подкрепени и от Н.Пр. г-жа Каридад Ямира Куето Милиан, посланик на Куба в България и експерт по международно право. Тя каза, че това, което се случва в момента с Венецуела, се случва и с Куба вече почти 60 години. Н.Пр. г-жа Милиан посочи, че по силата на международното право никоя държава няма право да приема закони, чието действие е насочено извън собствените й граници, и даде пример с действащия и днес закон Хелмс-Бъртън, приет по времето на президента Бил Клинтън и представляващ директна намеса във вътрешните работи на Куба. Тя също така отрече, че Куба предоставя военна помощ на Венецуела - каквито са обвиненията от Вашингтон. Вместо това \"армията\" на Хавана там се състои от бели престилки, т.е. лекари, които са там по чисто хуманитарни съображения. Изтъквайки опита на Куба в борбата със санкциите, тя призова за международна солидарност с двете държави и продължаване на съпротивата, ако трябва с десетилетия.", "date": "2019.06.05", "title": "Санкциите на Вашингтон са престъпление срещу човечеството"}
{"url": "https://duma.bg/ek-otkri-dupka-v-byudzheta-na-gartsiya-n193254", "text": "Европейската комисия ще публикува в сряда специален доклад за положението на гръцката икономика и за въздействието върху нея на пакет от държавни помощи за населението. В доклада обаче се споменава ДдупкаУ от 4,75 милиарда евро в бюджета на Гърция за двугодишния период 2019Ц2020 г., съобщава гръцката \"Антена\", цитирана от РИА Новости. Кредиторите казват, че дефицитът е резултат от мерките, обявени наскоро от премиера Алексис Ципрас. От 1 февруари гръцкото правителство повиши минималната работна заплата с 11% от 586 на 650 евро. Беше премахната и още по-ниската ставка от 510 евро за млади хора на възраст под 25 години, наложена по искане на международни кредитори. За първи път от 10 години заплатата бе увеличена. В навечерието на изборите за Европейски парламент и местни органи на властта правителството заяви, че намалява ДДС от 24 на 13% за заведенията за обществено хранене и на хранителните продукти и електроенергията, възстановява 13-а пенсия, като и отменя данъците върху ниските доходи. Възможността за данъчните облекчения Ципрас обясни с подобряване на ситуацията в икономиката. ДДС беше рязко увеличен през юли 2015 г. по време на тежка икономическа и финансова криза. Това доведе до увеличение на цените с повече от 9%. След намаляването на данъците веригите магазини съобщиха за намаляване на цените. По-специално бюджетният дефицит в доклада се изчислява на 1% от БВП (1,85 милиарда евро) за 2019 г. и 1,5% от БВП (2,9 милиарда евро) за 2020 г. Гръцкото правителство се ангажира да постигне първичен излишък от 3,5% от БВП. Що се отнася до предложението на правителството за намаляване на целевия показател на първичния излишък до 2,5% от 2020 г. до 2022 г., като се използва паричен резерв от 5,5 милиарда евро, то Еврокомисията, както се очакваше, обяви, че това не е в нейната компетенция и ще предаде проблема на Еврогрупата, съобщава \"Антена\". Докладът ще се съсредоточи върху програмата за приватизация, необслужваните банкови заеми и набирането на персонал в публичния сектор. През последните две години гръцкото правителство възстановява работни места, които по-рано бяха съкратени по искане на кредитори.", "date": "2019.06.05", "title": "ЕК откри \"дупка\"   в бюджета на Гърция"}
{"url": "https://duma.bg/sdelkata-za-f-16-skochi-na-blizo-3-mlrd-leva-n193276", "text": "Новите изтребители Ф-16, които България иска да закупи от САЩ, могат да излязат почти 3 млрд. лева, става ясно от уведомлението до Конгреса на САЩ. За да бъде задвижена сделката, агенцията на Пентагона, натоварена със сътрудничеството в сферата на сигурността и отбраната (DSCA), трябва да го информира за потенциалната сделка. От него става ясно, че \"прогнозната цена е 1,673 млрд. долара (2,925 млрд. лева по сегашния курс). До 15 юни членовете на Конгреса трябва да се запознаят със сделката и имат право да започнат процедура по спиране й, ако сметнат, че тя нарушава интересите на САЩ. Ако няма възражение, до България ще бъде изпратен отговор и ще последва бъдещият договор за поръчката. България ще има 60 дни за евентуално предоговаряне на сумата. Припомняме, че Народното събрание прие таванът за сделката да бъде 1,5 млрд. лева без ДДС. Първоначалната оферта на САЩ за осем Ф-16 Блок 70, плюс необходимото оборудване за тях, комплект въоръжение \"въздух-въздух\" и обучения на летателен и технически състав е била малко над 2 млрд. лева.  В уведомлението са посочени и исканията на България да закупи 8 самолета Ф-16 C/D Блок 70/72 с 10 двигателя \"Дженеръл Електрик\" Ф110 (два от тях резервни) и прилежащите към тях системи. От авиационното списание \"Аеро\" обаче коментират, че записаното въоръжение към машините е повече от символично. Според журналистите американците може да орежат част от предлаганото, за да намалят разликата между исканата от тях цена и възможностите на България. Възможно е да орежат логистичния пакет, самолетообслужващата техника, оборудване за проверки, броя на обучените летци и инженери и др. подобни, предупреждават запознати. За да се намали негативният ефект от скъпата сделка, някои неща могат да бъдат отложени във времето и поръчани на по-късен етап, което също да доведе до привидно намаляване на сумата, коментират от \"Аеро\". От концерна \"Локхийд Мартин\", който трябва да осигури самолетите, заявиха, че оценките за разходите, включени в нотификацията на Конгреса, дават максималната обща цена и не е задължително това да бъде окончателната сума.  Военният министър Красимир Каракачанов обаче си призна, че правителството все пак ще даде повече пари от предварително одобрените. \"Имаме една рамка, която е гласувал парламентът - 1,8 млрд. лева. Той ни гласува и възможност да се отклоним леко, но в края на краищата лично аз смятам, че можем да се отклоним в рамките на разумното и изгодното за България. Около 2 милиарда лева е, според мен, максимумът на разумната цена. По никакъв начин няма да бъде за сметка на способностите на самолета\", каза Каракачанов. ", "date": "2019.06.05", "title": "Сделката за Ф-16 скочи на близо 3 млрд. лева"}
{"url": "https://duma.bg/prokuraturata-v-mf-sa-izvarshili-prestaplenie-s-nadplatenite-partiyni-subsidii-n193275", "text": "Върховната административна прокуратура (ВАП) e открила данни, че служители на финансовото министерство са извършили престъпление от общ характер при казуса с раздадените партийни субсидии. Проверката по случая е започнала на 22 май по разпореждане на главния прокурор Сотир Цацаров, като тв шоу алармира, че петте парламентарни партии са получили над 6,5 млн. лв. в повече. Според ВАП данни раздадените пари са 38,684 млн. лв., което е с 6,519 млн. повече. Според прокуратурата в резултат на нарушенията \"цената\" на действително получен глас вместо определените в бюджета 11 лв. незаконно е увеличена на 13,23 лв. След проверката ВАП е подала сигнали до Сметната палата и Върховната касационна прокуратура (ВКП), има и предписания до финансовия министър Владислав Горанов. В срок от 30 дни той трябва да предприеме мерки за връщане на наддадените от бюджета пари. ВКП трябва да предприеме действия срещу отговорните служители от МФ. От Сметната палата веднага обявиха, че започват одит на отчета за изпълнението на държавния бюджет за 2018 г. Ще бъде проверен и редът за начисляване и изплащане на субсидиите на партиите. ВАП е указала на министъра на финансите да приложи законовите възможности за въвеждане на контролни процедури, методологии, механизми и средства при изпълнение на заповедите, определящи начина на разпределение на държавните субсидии. Де факто държавното обвинение поряза опитите на Горанов да се оправдава със законови неясноти, вместо да си признае неупражнения контрол по отпускането на средства към партиите. Припомняме, че след избухването на скандала председателят на бюджетната комисия Менда Стоянова от ГЕРБ заяви, че партийните субсидии били раздадени законно. Тя повтори и тезата на Горанов, че проблемът идвал от неясноти в законите, които подвеждали някои хора да твърдят, че има неправомерно определяне на субсидиите. От БСП поискаха оставката на финансовия министър заради нарушаване на Закона за държавния бюджет, а кабинетът спешно предложи изменения на Закона за политическите партии. Вчера правната комисия в НС прие промените, предложени от МС. С тях се \"заковава\" субсидия по 11 лв. само за получен реален глас за партия или коалиция. Формациите ще трябва да върнат надвзетите пари за три години назад - от май 2016 г. Зам.-министърът на финансите Росица Велкова заяви, че методиката за изчисляването на партийните субсидии винаги е била една и съща и няма нарушение. Зам.-председателят на ПГ \"БСП за България\" Крум Зарков настоя, че не става въпрос за неяснота в закона, а за погрешна методика за изчисляването на партийните субсидии, заради което Владислав Горанов трябва да подаде оставка. Правосъдният министър Данаил Кирилов обяви, че на среща в МС Бойко Борисов е изразил мнение, че финансовият министър не трябва да напуска поста си. Беше отхвърлена идеята на \"Воля\" само парламентарно представените партии да получават субсидии. В момента по закон средства от държавния бюджет получават тези, които са получили 1% при парламентарен вот.", "date": "2019.06.05", "title": "Прокуратурата:  В МФ са извършили престъпление с надплатените партийни субсидии "}
{"url": "https://duma.bg/vlastta-v-plovdiv-otkaza-da-se-otchete-za-remontite-n193272", "text": "Управляващото мнозинство в Пловдив бойкотира извънредното заседание на Общинския съвет и така си спести обясненията как са изхарчени 20 млн. лв., предвидени за ремонти в града. По искане на 19 общински съветници за вчера бе насрочено заседание, което трябваше да даде яснота по изпълнението на проекта \"Подобряване на градската среда в община Пловдив\" по Оперативната програма \"Региони в растеж\" 2014-2020. \"За съжаление за пореден път съветниците от ГЕРБ, Земеделския съюз и \"Кауза Пловдив\" показаха отношението си към пловдивчани и уважението си към институцията Общински съвет - не се появи нито един от тях, и сесия не се състоя\", възмути се съветничката от БСП Десислава Йорданова. За ДУМА тя уточни, че единствено социалистите и представителите на ВМРО и \"Съюз за Пловдив\" са присъствали. Заради липсващите обаче заседанието се провали, тъй като в залата били само 20 от необходимите за кворума 26 съветници. \"Ясно е, че има от какво да се крият и притесняват, но не е това начинът. Грубо и неуважително е\", възмути се тя. Йорданова припомни, че от БСП възразиха за отпускането на толкова голяма сума за ремонти. Общата стойност на проекта е 24 160 690,49 лв., като по-голямата част идва от ЕС, над 3,6 млн.лв. са национално съфинансиране, а близо 135 500 лв. - от община Пловдив.", "date": "2019.06.05", "title": "Властта в Пловдив отказа да се отчете за ремонтите"}
{"url": "https://duma.bg/greshki-s-preferentsiite-v-1139-sektsii-s-mashinen-vot-n193274", "text": "В 1139 секции от предвидените 3000 не е имало правилно отчитане на преференциите от машинното гласуване, отчита докладът за европейските избори от Института за развитие на публичната среда. Докладът посочва, че грешките в изборните книжа са 4773, а в 1929 са открити несъответствия. Според Ива Лазарова липсващите преференции не могат да разместят кандидатите, които отиват в ЕП. Проблемите са свързани с технически грешки и никакво или частично пренасяне на преференциите от протоколите от машинния вот в окончателния протокол. Лазарова посочи като причини за неточностите умората на членовете в СИК и недобрата им подготовка.  В 160 секции нито един избирател не се е възползвал от възможността да гласува с машина. Подобен подход обаче са избрали общо 159 339 души, а в 309 секции гласувалите на машина са повече от тези с хартиена бюлетина.  Най-много преференции са използвани в районите на Враца и Монтана - по 40% от избирателите са отбелязали предпочитание, както и в 23 избирателен район в София - 37%, а най-малко в Търговище и Разград - съответно 10,1 и 12,8%. От Института за развитие на публичната среда също като БСП препоръчват актуализация на избирателните списъци, тъй като според сегашните избирателите в страната са 6 288 656, а по данни на НСИ към края на 2018 г. населението в страната е 7 млн. души, от които 5 679 647 на възраст над 20 г.", "date": "2019.06.05", "title": "Грешки с преференциите в 1139 секции с машинен вот"}
{"url": "https://duma.bg/kpkonpi-s-nay-mnogo-otmeneni-otkazi-za-obshtestvena-informatsiya-n193273", "text": "Правото за достъп до информация е едно от средствата за борба с корупцията, а се оказва, че КПКОНПИ, която е антикорупционен орган, е с най-голям процент отменени откази за достъп до обществена информация. Това заяви адвокат Александър Кашъмов, член на правния съвет на Програма \"Достъп до информация\", при представянето на доклад за състоянието на достъпа до обществена информация за 2018 г. Отказите за достъп до обществена информация се увеличават от 501 през 2016 г. на над 1000 през 2018 г. Паралелно с разширяващата се прозрачност се засилват и негативните практики, а тук контролът трябва да се прилага от съдилищата, показва докладът.  С непрозрачна законодателна инициатива в правната комисия на парламента е внесена в последния момент поправка, с която се отменя цялата втора съдебна инстанция, даваща възможност за подаване на касационни жалби, поясни Кашъмов. Налага се въвеждане на общ модел на интернет страниците поради слабите търсачки и трудния достъп до обществена информация според изпълнителния директор на Програма \"Достъп до информация\" Гергана Жулева. Според нея е необходима и актуализация на вътрешните правила в институциите по изпълнение на Закона за достъп до обществена информация. Проучване показва, че само 10% от институциите са създали система за работа с електронните заявления. Това са само 56 от 654 органи на власт, уточни Жулева.", "date": "2019.06.05", "title": "КПКОНПИ с най-много отменени откази за обществена информация"}
{"url": "https://duma.bg/germaniya-speshno-tarsi-tiradzhii-n193255", "text": "В Германия възниква остър недостиг на шофьори на тежкотоварни камиони. Според няколко професионални организации, които се занимават с логистика и транспорт на стоки, в момента страната има нужда от десетки хиляди тираджии. В тази връзка агенция ДПА съобщава, че различни германски фирми търсят между 45 000 и 60 000 шофьори на тежкотоварни камиони. През последните години работата на тираджиите изгуби атрактивност заради ниското заплащане и тежките условия на труд, както и заради силната конкуренция от Средна и Източна Европа. Последствията от дефицита на кадри в този отрасъл са непредсказуеми. \"Скоро може да възникне криза в доставките\", предупреждава представител на една от двете големи професионални организации, които обединяват фирми за транспорт и логистика. Всяка година в пенсия излизат около 30 000 шофьори на камиони, а новите попълнения са двойно по-малко. Ако тази тенденция се запази, след 2030 г. на германския трудов пазар ще липсват около 150 000 тираджии. Според експерти от професионалните организации в момента почти всеки трети шофьор на тежкотоварен камион е на възраст над 55 години. Само 2,5% са по-млади от 25 години. Почти всички тираджии са мъже, процентът на жените е нищожен - едва 1,7 на сто. Шефовете на фирми се опитват на насърчават жените шофьорки, но за да имат успех, трябва съществено да се подобрят условията на труд. Вярно, че в бранша вече се въведоха много подобрения - по-широки шофьорски кабини, тоалетни на борда и гъвкаво работно време, но това явно не е достатъчно. В същото време обемът на стоките, които се транспортират с камиони, непрекъснато расте, включително и поради стремглавото развитие на онлайн търговията. Шофьорите от страни като Полша, Румъния и България, които вече работят на германския пазар, също не могат да компенсират дефицита на кадри. Недостиг на тираджии се забелязва не само в Германия, а и в други страни. Но прогнозите за бъдещето на германския пазар са особено мрачни. Представителите на браншовите организации са убедени в едно: спешно трябва да се подобри имиджът на професията в Германия. Само така могат да се привлекат тъй необходимите шофьорски ръце.", "date": "2019.06.05", "title": "Германия спешно търси тираджии"}
{"url": "https://duma.bg/dalaveri-i-defekti-pri-remont-na-uchilishte-n193270", "text": "За некачествен и забавен ремонт за 2 милиона лева от ЕС в столично училище сигнализираха общински съветници от БСП. Отговорът на запитването им към кмета Йорданка Фандъкова за нередностите около обновяването на 70-о столично ОУ се е забавил два месеца и затова са направили своя проверка на ремонта. Тя установила некачествено изпълнение на настилките както в двора, където плочките били лошо наредени и фугирани, така и в стаите, в които новият дъбов паркет се оказал надут и изкривен. В същото време става ясно, че цените на материалите са доста по-високи от пазарните. Дъбовият паркет за 1122 кв.м струва близо 70 лева на кв.м без ДДС, фаянсът - почти 50 лева на кв.м, а теракотът - към 60 лева за квадрат. 70 ОУ \"Св. Климент Охридски\" е в кв. \"Модерно предградие\", район \"Връбница\". От година то е в ремонт, като паралелно се провеждат и учебни занятия. Заделените 2 млн. лева са основно от европейско финансиране. След обществена поръчка за изпълнител е избрана фирмата \"Мега Хидрострой\" ЕООД, а срокът на работа е 245 календарни дни. Ремонтът би трябвало да приключи на 26 март, но все още не му се вижда краят, заяви Милка Христова, общински съветник от БСП, която преди дни е посетила училището.  След поредица сигнали от граждани за некачествено извършване на ремонта и сериозно забавяне на дейностите на 4 април Христова и лидерът на групата съветници на БСП в СОС Калоян Паргов са направили официално питане по въпроса до кмета Йорданка Фандъкова. Те са поискали да разберат дали доставките на материали се контролират, има ли издадени протоколи или актове от надзорната фирма за извършените строителни дейности, както и наложени ли са глоби на изпълнителя и в какъв размер са те. Отговорът обаче се бави 2 месеца и е получен няколко часа преди сесията на СОС в четвъртък. Съветниците не са удовлетворени от него, тъй като не са посочени конкретни отговори на въпросите им.  \"Това, което видях в училището, надмина и най-лошите ми очаквания. То продължава да бъде работна площадка, а в ранния следобед на петъчния ден работниците са по-малко от пръстите на едната ръка,\" коментира Христова. Тя посочва и доста високи цени на някои използвани материали - например за нов дъбов паркет на 1122 кв. метра цената е близо 70 лева на кв. метър, фаянсът излиза близо 50 лева на кв. метър, а теракотът - към 60 лева на кв. м. Според Христова качеството на изпълнението на настилките в двора е лошо, плочите са наредени и фугирани по безобразен начин, новият дъбов паркет е изкривен, надут и неизползваем.  Общинската съветничка предлага на Йорданка Фандъкова заедно да направят инспекция на ремонта и кметицата да отговори на място на всички въпроси. \"Нека да каже дали това е обектът, който е посетен 160 пъти от представители на Столичната община, и не са намерени никакви недостатъци, както заявява в писмения отговор на официалното питане\", заявява Христова.", "date": "2019.06.05", "title": "Далавери и дефекти  при ремонт на училище"}
{"url": "https://duma.bg/otsenkite-ot-maturite-sled-%D1%96v-klas-sa-po-niski-ot-minalogodishnite-n193269", "text": "Четвъртокласниците са показали по-ниски резултати на националното външно оценяване по три от четирите предмета тази година в сравнение с миналата, сочи справка на МОН. Те са с по-слаби оценки по \"Математика\" - с 1,69%, по \"Човекът и обществото\" - с 4,44%, и по \"Човекът и природата\" - с 1,53%. Единствено по български език и литература четвъртокласните са показали по-добри знания и резултатите са с 5 на сто по-високи от 2018 г. Оказва се обаче, че те срещат затруднения с писането на текст, там оценките им са още по-ниски. Проблем за децата са въпросите със свободен отговор, а се справят добре, когато трябва да изберат отговор от няколко посочени на теста, анализират още от МОН. За разлика от предходни години, се отчитат по-високи резултати по критериите от диктовката. Общата оценка на министерството е, че резултатите са показателни за висока степен на постигане на държавните образователни изисквания. Според общия среден резултат от четирите предмета за поредна година най-висока успеваемост имат учениците от Смолян, София и Варна. На последните места по три от четирите учебни предмета се подреждат Шумен, Монтана и Сливен, а по БЕЛ - Монтана, Силистра и Сливен. В изпитите от националното външно оценяване се включиха над 60 500 ученици от 1796 училища.", "date": "2019.06.05", "title": "Оценките от матурите след ІV клас  са по-ниски от миналогодишните"}
{"url": "https://duma.bg/ot-bstv-pishat-v-zashtita-na-svobodnoto-slovo-n193271", "text": "Служителите в БСТВ изпратиха до членовете на Националния съвет на БСП и фондация \"Дума\" писмо, в което изразяват загрижеността си за свободата на словото. Повод за позицията им е последният пленум на социалистите, на който се чуха призиви за свалянето на предаването на Велизар Енчев от ефира на партийната медия. В телевизията определят това като тревожен сигнал. Всички, които работим тук, постъпихме на работа с мечтата за свободно поле за изразяване. Свободата на словото е критерият, който определя дали една медия е голяма или малка. Не ни я взимайте, \"малки\" медии има много, прекалено много за държавата ни\", пише в писмото, под което са се подписали 31 души начело с шефа на БСТВ Любомир Коларов.", "date": "2019.06.05", "title": "От БСТВ пишат в защита на свободното слово"}
{"url": "https://duma.bg/zakrivat-laboratoriyata-kam-onkobolnitsata-v-blagoevgrad-n193264", "text": "Закриват микробиологичната лаборатория към онкологичната болница в Благоевград. Решението е взето от общинския съвет, за да се намалят разходите на лечебното заведение. В момента то има над 1,5 млн. лв. задължения. Изследванията ще се правят от външна фирма. Годишната поддръжка на лабораторията е около 40 хил. лв. Ако се сключи договор с външна фирма, която да извършва изследванията, разходите ще бъдат намалени до 3 хил. лв. Според ръководството закриването на лабораторията няма да повлияе на лечението на пациентите. Управителят на болницата д-р Георги Георгиев обяснява, че средствата стигат за обезпечаване на дейността, заплати, осигуровки и за покриване на просрочени плащания. В онкологичната болница в Благоевград годишно се лекуват около 6 хил. души. От управата заявяват, че финансовите затруднения не се отразяват на грижите, които се полагат за болните. Сключени са договори с фирмите доставчици на лекарства за разсрочено погасяване на задълженията. Лекарите, работещи в болницата, смятат, че е необходимо да се търси външно финансиране.", "date": "2019.06.05", "title": "Закриват лабораторията към онкоболницата в Благоевград"}
{"url": "https://duma.bg/roditeli-sa-nedovolni-ot-iznesenoto-klasirane-na-parvoklasnitsi-v-sofiya-n193268", "text": "За редица нередности при класиранията за 1 клас в София сигнализираха родители. Списъците бяха изнесени в понеделник в сайтовете на повечето училища и на хартиен носител на вратите им. Оказва се, че много от тях не са посочили критериите, по които са наредени приетите деца. Тъй като в София все още няма единна електронна система за прием, всеки родител може да подава документи в неограничен брой училища. Първокласниците се класират по групи - в първа попадат с адресна регистрация над три години в прилежащата територия на училището, както и деца с братя и сестри, учещи в същото школо на възраст до 12 години, независимо от адреса. Във втора група са малчуганите с регистрация поне две години, а в трета - до една година. В четвърта група попадат онези, които не живеят в района. Именно тези групи не са обявени в много столични училища, установи и проверка на ДУМА.  Родителите масово започват да пращат официални оплаквания за липсата на прозрачност до училищните ръководства и до регионалното управление по образование. ", "date": "2019.06.05", "title": "Родители са недоволни от изнесеното класиране на първокласници в София"}
{"url": "https://duma.bg/mz-predlaga-12-ot-prihodite-na-bolnitsite-da-sa-za-zaplati-n193263", "text": "Минимум 50% от приходите от дейности, финансирани от НЗОК и МЗ, както и приходи от потребителски такси, наеми и други услуги да се разпределят за възнаграждения за работещите в лечебните заведения. Това е предвидено в проекта на методика за образуване на разходите за персонал и заплати в държавните и общинските лечебни заведения за болнична помощ, който министърът на здравеопазването Кирил Ананиев представи пред Отрасловия съвет за тристранно сътрудничество в сектор \"Здравеопазване\". Предложението на МЗ е парите за допълнителни възнаграждения да не превишават 50% от общите разходи за персонал.  \"Болниците да определят размера и структурата на разходите за персонал чрез вътрешни правила, които да са съобразени с методиката, със спецификата, организационната структура и дейността на всяка конкретна болница. Всяка болница ще съгласува вътрешните си правила със синдикалните организации\", заяви Ананиев. Вътрешните правила щели да се утвърждават от директора/управителя на болницата. След като са обезпечени приоритетните разходи за персонал, болниците ще могат да плащат допълнителни възнаграждения според индивидуалния принос. Социалните партньори поеха ангажимент до края на седмицата да изпратят становищата си по методиката.", "date": "2019.06.05", "title": "МЗ предлага 1/2 от приходите на болниците да са за заплати"}
{"url": "https://duma.bg/bolnitsite-si-tarsyat-155-mln-lv-ot-nzok-n193265", "text": "За 155 млн. лв. без лихвите са исковете на болници към НЗОК за неплатена надлимитна дейност от 2015 до 2018 г. Това се разбира от стенограмата от заседанието на Надзорния съвет на НЗОК на 8 май. За 1 лв., който дължим, ще трябва да връщаме 1,5 лв., казва Григор Димитров от БСК, според когото касата дължи около 200 млн. лв. Става ясно, че в издръжката за административните дейности на НЗОК е записано увеличение за разходите за съдебни дела с 270 хил. лв. \"Да не стане така, както беше с парите на чуждите каси - изведнъж да набъбнат\", предупреждава Григоров. \"Казусът е много тежък, защото е противоречива практиката на съда. Някои болници се удовлетворяват, някои не\", казва управителят на НЗОК Дечо Дечев. Председателят на надзора Жени Начева твърди, че се посъветвали с адвокати \"и тяхното мнение е, че най-целесъобразният подход би бил след анализ на всеки казус до последна инстанция да водим нещата\". Според д-р Иван Кокалов от КНСБ е добре касата да преговаря с болниците за разсрочено плащане в рамките на 2 години. Той предлага НЗОК да не обжалва дела, при които е ясно, че ще бъде осъдена, и след първата инстанция да започва преговори с болницата, спечелила делото. ДУМА припомня любопитен казус по делата на болниците срещу НЗОК: в началото на годината УМБАЛ \"Св. Иван Рилски\" осъди НЗОК за 213 577 лв. неплатена за 2016 и 2017 г. надлимитна дейност плюс лихви и разноски по делото. Делото бе заведено, когато д-р Дечо Дечев бе директор на болницата, но решението на съда излезе, когато той вече стана управител на касата.", "date": "2019.06.05", "title": "Болниците си търсят 155 млн. лв. от НЗОК"}
{"url": "https://duma.bg/sasht-prizovaha-sayuznitsite-si-da-skasat-s-huauey-n193253", "text": "САЩ призовават съюзниците си да не ползват услугите на китайската телекомуникационна компания \"Хуауей\", защото дейността й не била базирана на западните ценности. Това заяви държавният секретар Майкъл Помпео в интервю за телевизия \"Евронюз\", дадено в Хага, където Помпео участва в Световната среща за предприемачеството (4-5 юни).  \"Тук всичко е напълно очевидно и ние имаме обща загриженост. В западните държави, където съществува либерална демокрация, има общи ценности. Китайците не споделят тези ценности и заради това инфраструктурата им, телекомуникационните им системи и в конкретния случай компанията им \"Хуауей\" силно се различават.\" По думите му тази компания \"взаимодейства с правителството на Китай, в нейния съвет на директорите има трима членове на комунистическата партия. Това дълбоко противоречи на практиката, с която ние гарантираме безопасността на Нидерландия, на народите в Европа и народа на САЩ. Съвсем недвусмислено заявихме, че в тази връзка възниква опасност, защото европейците винаги държат за съхранението на личната информация, но информацията няма да бъде персонална, ако бъде разпространявана по мрежите, до които китайското правителство има достъп и ги контролира\", посочи Помпео. Междувременно Пекин разкритикува държавния секретар на САЩ заради неговите \"лунатични бълнувания и глупости\" по повод 30-годишнината от събитията на столичния площад \"Тянанмън\". Майкъл Помпео бе заявил, че Вашингтон е загубил надежда за напредък по отношение на човешките права в Китай. Изявлението на Помпео \"злонамерено атакува китайската политическа система, очерня състоянието на човешките права и религиозните отношения в Китай, необуздано критикува политиката на Китай в Синцзян и сериозно се намесва във вътрешните работи на Китай\", заяви говорителят на външното министерство Гън Шуан. \"Тези лунатични бълнувания и дрънкане на глупости ще стигнат само до кофата за боклук на историята.\" В изявление пък на говорител на китайското посолство във Вашингтон се посочва, че Помпео е използвал \"претекста за човешките права\" за \"груба намесва във вътрешните работи на Китай.  В същото време Пекин предупреди пътуващите за САЩ китайски туристи \"да преценят всички рискове\" заради престъпността в САЩ и търговската война между двете страни. Отделно министерството на външните работи разпространи изявление, в което обвинява правоприлагащите органи на САЩ В тормоз на китайските граждани на американска територия.", "date": "2019.06.05", "title": "САЩ призоваха съюзниците си  да скъсат с \"Хуауей\""}
{"url": "https://duma.bg/za-godina-158-lekarstva-sa-spreni-ot-prodazhba-n193266", "text": "През 2018 г. от българския пазар са изтеглени 158 лекарства, съобщиха от Българската асоциация за развитие на паралелната търговия с лекарства (БАРПТЛ), позовавайки се на данни от Националния съвет по цени и реимбурсиране на лекарствените продукти. За 2014-2017 г. дерегистрираните лекарства са 1512, а само за 2017 г. са изтеглени 327, като нито едно от тях не е било свързано с лекарствената безопасност, става ясно от доклад на Изпълнителната агенция по лекарствата. Изтеглените лекарства са за всички социалнозначими заболявания, както и за инфекциозни, но с известен превес са тези за сърдечносъдови заболявания, поясниха за ДУМА от БАРПТЛ. Голяма част от дерегистрираните лекарства са с по-стари формули, а други са прекалено евтини, за да бъдат поддържани от фирмите.  През последните 2-3 седмици пациентите с глиобластом (злокачествен тумор на централната нервна система) нямат достъп до медикаменти с активно вещество темозоломид, нито техни аналози, заявиха от БАРПТЛ.  За една година от създаването на платформата за търсене на лекарства в недостиг нуждаещи се са потърсили 450 лекарства. През последните две седмици сигналите за липсващи в аптеките медикаменти са зачестили. Това са предимно продукти, за които върви процес на спиране от продажба. Причината е в нарушената ритмичност на вноса и изчерпване на наличностите. От БАРПТЛ поясниха, че активно се търсят и продукти, които са със заличени досиета през последните години у нас. При 62% от случаите причините за недостиг на лекарства са свързани с временно или трайно преустановен внос на лекарства. 20% от всички сигнали са поради напускане на пазара и дерегистриране на лекарствени продукти, показват данните от платформата.  От БАРПТЛ призовават за нормативни промени, с които да се създаде режим за достъп на българските пациенти до лекарства, които са с доказана лекарствена безопасност, но вече са дерегистрирани в страната поради липса на икономически интерес. От асоциацията предлагат да бъде регламентиран и паралелният внос при установяване на временен недостиг поради производствени или други причини, които възпрепятстват производителите да осъществяват ритмични доставки и достатъчни количества лекарства за българските пациенти. ", "date": "2019.06.05", "title": "За година 158 лекарства са спрени от продажба"}
{"url": "https://duma.bg/do-120-mln-lv-stigat-prihodite-ot-nelegalnite-tsigari-n193257", "text": "Общо криминалните приходи от нелегалното потребление на цигари през 2018 г. са в рамките на 90-120 млн. лв., посочи икономистът Петър Ганев на конференция за незаконната търговия с тютюневи изделия, организирана от Института за пазарна икономика (ИПИ). Ганев каза, че през 2018 г. делът на незаконните цигари в България е на рекордно ниски нива за страната - средно около 5% от цялото потребление, което прави около 700 млн. незаконни къса. Според него обаче нелегалното потребление не е за подценяване - незаконните късове цигари са чувствително повече както от цялото потребление на тютюн за свиване, така и от набиращите популярност бездимни тютюневи изделия. От анализа на съдебната практика пък става ясно, че предимно с нелегална търговия на тютюневи изделия се занимават безработни български граждани, за които тя се е превърнала в поминък. \"Големи риби хванати няма\", обяви Иван Брегов. Според данните най-честата присъда за заловените е между 6 и 9 месеца затвор, но тя е условна. Средната цена на цигарите у нас е с 20-25% по-ниска от тази в новите страни членки и наполовина спрямо средните цени в ЕС. Изчислено на базата на средната работна заплата обаче, се оказва, че у нас трябва да работиш около 35 минути, за да си купиш една кутия цигари със средна цена 5 лева.  През изминалата 2018 г. приходите от облагането на тютюневите изделия в България достигат над 3 млрд. лв., или 9,5% от всички данъчни приходи в бюджета. Само приходите от акцизи върху тютюневите изделия в България възлизат на 2,5 млрд. Близо 97% от приходите от облагането на тютюневи изделия пък се формират от традиционните цигари. 85% от цената на цигарите са данъци. Те са най-тежко обложените продукти на пазара, обясни Петър Ганев.", "date": "2019.06.05", "title": "До 120 млн. лв. стигат приходите от нелегалните цигари"}
{"url": "https://duma.bg/inspektori-po-hranite-proveryavat-chernomorieto-n193258", "text": "Инспектори от Българската агенция по безопасност на храните (БАБХ) започнаха засилени извънредни проверки във връзка с настъпващия летен туристически сезон. Проверки ще се извършват на територията на областите Варна, Бургас и Добрич, съобщиха от агенцията по храните. Ще се проверяват основно в обекти за търговия на дребно с храни, такива с дейност кетъринг или подвижни, временни и сезонни обекти, както и заведения за обществено хранене, включително и такива, намиращи се на територията на хотелски комплекси, туристически обекти, предлагащи услугата \"ол инклузив\". Проверките ще продължат до края на туристическия сезон - 13 септември 2019 г. Целта е да се обезпечи безопасността на туристите по отношение на храненето, да се гарантират сигурността и здравето на потребителите при увеличеното търсене и предлагане на стоки и хранителни продукти по време на летния туристически сезон. Както и да се предотврати всеки опит за злоупотреби от недобросъвестни производители и търговци, собственици на заведения и хотелиери, за да могат потребителите спокойно да посрещнат дните от своята ваканция. Инспектори към БАБХ ще извършват проверки по сигнали на потребители, които ще могат да подават онлайн сигнали за нередности.", "date": "2019.06.05", "title": "Инспектори по храните проверяват Черноморието"}
{"url": "https://duma.bg/ot-2012-g-prodalzhavat-speshnite-remonti-na-viaduktite-n193261", "text": "Вече седма година продължават \"спешните\" ремонти на мостовите съоръжения по магистралите \"Хемус\" и \"Тракия\". Така и през това лято се очаква да има задръствания по пътя за морето заради шахматното придвижване в тези участъци. До началото на юли от агенция \"Пътна инфраструктура\" (АПИ) обещават да приключат с ремонта на трите моста на магистрала \"Тракия\" на 13-и, на 15-и и на 20-и километър. До 1 юли ще бъде пуснато и движението по виадукта \"Разлив\" на 51-и км на магистрала \"Хемус\", но на другите два моста - \"Потоп\" и \"Коренишки дол\" това ще стане до края на ноември 2019 г. Това стана ясно при направената вчера инспекция на строително-монтажните работи от министъра на регионалното развитие Петя Аврамова, съобщиха от МРРБ. Решението за ремонта на виадуктите по магистралите беше взето след земетресението в Перник през май 2012 г. Тогава се констатира, че съоръженията са в лошо експлоатационно състояние. Твърдеше се, че са пострадали от труса. Премиерът Бойко Борисов тогава се възмути: \"30 години не са пипани мостовете в България. Виадуктите са в окаяно положение. Не са строили нищо с изключение на тази глупост \"Цанков камък\", поне да бяха ремонтирали част от съоръженията... Тези безхаберници в продължение на много години, много правителства една боя не са ударили.\" В момента в ремонт са връхната конструкция и долното строене на дясното платно на виадукта \"Разлив\" на магистрала \"Хемус\". Предстои полагането на хидроизолация и асфалт. След 1 юли остават довършителни работи от долната страна на съоръжението, които ще приключат в края на годината. Те обаче няма да затрудняват трафика, се казва в съобщението на МРРБ. Лявото платно на съоръжението беше ремонтирано през 2017 г. В началото на юли трябва да приключи работата по пътното платно и ще бъде пуснато движението по още един от виадуктите на магистрала \"Хемус\" - при км 37+920. Ремонтът на дясното му платно включва възстановяване и на долното строене, което ще завърши до края на 2019 г. Движението по други два виадукта на магистрала \"Хемус\" - \"Потоп\" и \"Коренишки дол\", ще бъде възстановено до края на ноември 2019 г. Текущият ремонт на виадукт \"Потоп\" е заради цялостното му лошо състояние. Спешният ремонт на виадукт \"Коренишки дол\" включва строителни работи по двете платна, носещите стълбове и основите. Ремонтираните виадукти ще осигурят не само комфорт при пътуване, но и ще отговарят на най-високите европейски критерии за устойчивост при земетресение, пише в съобщението на МРРБ. На магистрала \"Тракия\" текат ремонти на три виадукта от няколко месеца. Те са на 13-и, 15-и и 20-и километър на магистралата. Въведени са ограничения на движението и то се извършва двупосочно в посока София. За да не се образуват тапи в дните петък и събота, в посока Пловдив и Бургас лентите стават две. В неделя и понеделник пък има две ленти към столицата. Ограниченията са до края на юни, когато се очаква да приключат всички ремонти на \"Тракия\". Въведено е и ограничение за движение на камионите над 12 тона в пиковите часове. При задръствания не трябва да се шофира в аварийната лента, предупреждават от АПИ.", "date": "2019.06.05", "title": "От 2012 г. продължават \"спешните\" ремонти на виадуктите"}
{"url": "https://duma.bg/radev-sezira-ks-za-zakona-za-darzhavnata-sobstvenost-n193260", "text": "Президентът Румен Радев сезира вчера Конституционния съд за промените в Закона за държавната собственост, съобщи прессекретариатът на държавния глава. Радев иска да бъдат обявени за противоконституционни и за несъответстващи на международни договори отделни разпоредби от промените в закона, който бе обнародван във вчерашния брой на \"Държавен вестник\". Сезирайки съда, президентът отстоява своята позиция, изразена с наложеното вето върху законовите разпоредби. В мотивите си към ветото президентът обяви, че не е постигнат баланс между обществения интерес и защитеното от Конституцията право на собственост и вместо ефекта на ускоряване се създава риск от забавяне на важни инфраструктурни обекти. Според президента и сега предварителното изпълнение на отчуждителни актове е приложимо за национални обекти - магистрали, пристанища, летища, газопроводи и др. С предложените промени към тях се добавят обекти с национално значение, определени като такива със закон или с акт на МС. Предвид липсата на критерии, по които МС обявява обектите с национално значение, приложното поле на предварителното изпълнение може да засегне множество частни имоти без гаранции, че това са обекти за общо ползване в обществен интерес. Държавният глава възрази и срещу неравнопоставеността между дребните и едрите собственици на земеделски земи и горски територии, които ще се обезщетяват по различен начин. Тази промяна създава сериозен риск - вместо да се ускори процеса на изграждане на значими национални обекти, той да бъде забавен. На 25 май, в първия си работен ден, след изборната ваканция парламентът отхвърли президентското вето върху Закона за държавната собственост. Това стана единодушно, със 143 гласа, но в отсъствието на депутатите на ДБСП за България.", "date": "2019.06.05", "title": "Радев сезира КС за Закона за държавната собственост"}
{"url": "https://duma.bg/zakonovi-promeni-zaradi-gazoviya-hab-balkan-n193259", "text": "За изграждането на хъб \"Балкан\"ще са необходими промени в законодателството и по-конкретно в Закона за енергетиката. Това стана ясно при обсъждането на газовия проект в парламента. По думите на министъра на енергетиката Теменужка Петкова диверсификацията на източниците на доставка на природен газ е един от приоритетите на министерството, което ще създаде условия за либерализиране на пазара. Изпълнителният директор на Газов хъб \"Балкан\" ЕАД Кирил Равначки се обяви за пазарна прозрачност и равни условия за всички участници. Създаването на единна газова борса дава възможност за окрупняване на дейността на едно място, изтъкна той. По никакъв начин не се изключва възможността брокери да участват на пазара, а се създава алтернатива за достигането на легитимност. Равначки настоява за засилване на правомощията на КЕВР с цел контрол и мониторинг, както и за повече сигурност на страните и гаранции. Очакваните промени в Закона за енергетиката са свързани със  създаването на ликвиден пазар на газ в страната, което налага търговията да става само на борсата. Ще бъде регламентиран и статутът на нов участник на пазара - маркетмейкър. Негово задължение ще бъде осигуряването на суровина от различни източници.  Председателят на комисията по енергетика в Народното събрание Валентин Николов увери, че промените в Закона за енергетиката ще бъдат внесени от народни представители, а не от Министерския съвет, за да започне бързото обсъждане на първо четене.", "date": "2019.06.05", "title": "Законови промени заради газовия хъб \"Балкан\""}
{"url": "https://duma.bg/maya-manolova-gotvyat-istoricheski-nay-visokata-tsena-za-parnoto-n193262", "text": "Цената, която в момента се предлага за парното, е исторически най-високата. Това заяви вчера по време на обсъждането в КЕВР на новите цени на парното, топлата вода и тока от първи юли омбудсманът Мая Манолова. По нейните думи това увеличение няма да заздрави финансовото състояние на дружествата, защото хората са в невъзможност да плащат тези цени. Те първо не могат да ги плащат, защото са много високи, и второ, защото са много нечестни, защото нямат доверие в начина, по който се определят сметките, включително и в начина, по който се вдигат цените, заяви омбудсманът. По-рано вчера тя определи пред БНТ очакваното увеличение на цените на парното и тока като необосновано. Според нея с решенията си КЕВР се превръща в основен генератор на инфлация в страната. Становища пред КЕВР вчера представиха всички регионални топлофикационни дружества, както и електроразпределителните компании. Манолова каза, че не одобрява процедурата, която е избрала КЕВР. Според нея би било нормално представители на енергийните дружества първо да представят своите аргументи в присъствието на граждански организации и институциите. Едва в петък обаче предстои обществено обсъждане, на което всички граждански организации и институциите ще могат да вземат отношение по докладите на КЕВР. Според Манолова абсолютно сбъркана е и процедурата, тъй като КЕВР първо обсъжда цената на парното, на топлата вода и на тока, а едва след това цената на природния газ. \"Отбелязва се намаляване на произвежданото количество топлинна енергия, увеличаване на технологичните загуби, неизпълнение на ремонтните програми, нарастване на дела на разходите в себестойността на произведените количества топлинна енергия. Но по тези тревожни данни реално не се чу никакъв коментар, заяви Манолова. В същото време единствените мерки, предприети от КЕВР срещу затъването на топлофикациите, е вдигането на цената на парното, която за 3 години в София - от юли 2016 г. досега, се е повишила с повече от 50%. \"Ако трябва да бъдат удовлетворени всички искания на дружествата, цената на електроенергията и на топлинната енергия за бизнеса и бита ще се покачи най-малко с 50-60%. Потребителите не могат да понесат това увеличение\", посочи председателят на регулатора Иван Иванов. В последните си доклади енергийният регулатор предвижда поскъпване на тока средно с 3,5% за страната и на топлоенергията - с 4,5 на сто. Най-голямо увеличение на топлоенергията е предвидено за Разград - 17,53%, и Габрово - с 12,53%. В София се очаква поскъпване с 4,3%, в Пловдив увеличението е със 7,4%, колкото е и в Бургас. Във Враца цената на топлоенергията нараства със 7,52%, а във Велико Търново - със 7,26%. Скокът на цената в Плевен е с 6,1%, а по-малък е в Русе - 3,86%, Перник - 1,77% и Варна - 1,96. Парното ще поевтинее само в Сливен - с 0,4%. Най-голямо ще е повишението на тока за битовите клиенти на ЕВН в Югоизточна България - 3,59%. Потребителите на ЧЕЗ в Западна България ще плащат с 3,46% по-големи сметки, а най-малко ще е поскъпването на \"Енерго-Про\" в Североизточна България - с 3,38%.", "date": "2019.06.05", "title": "Мая Манолова:   Готвят исторически най-високата цена за парното"}
{"url": "https://duma.bg/biznesat-pokaza-zhalt-karton-na-merkel-n193252", "text": "Мощна индустриална федерация в Германия остро критикува коалиционното правителство на Ангела Меркел. \"Голямата коалиция\" \"пропиля голяма част от доверието\", заяви на конференция в Берлин ръководител на Федерацията на германската индустрия (BDI) Дитер Кемпф. Вместо действие правителството застана на позицията на \"слабото прилагане на частични социални политики и нездравословно ниво на преразпределение\", добави Кемпф. \"Коалицията е загубила много от подкрепата на хората, включително и на бизнеса и по-младото поколение\", допълни Кемпф. Междувременно полицията разследва убийството на шефа на градския съвет в град Касел Валтер Любке, съратник на Меркел. Той бе намерен прострелян в главата, без да е открито оръжие. Не става дума за самоубийство, убедена е полицията. Любке се прочу с мнението си от 2015 г., че който не харесва мигрантската политика на Меркел, може да напусне Германия.", "date": "2019.06.05", "title": " Бизнесът показа жълт  картон на Меркел"}
{"url": "https://duma.bg/tsennosti-li-n193243", "text": "Щатите извадиха \"ново 20\" в битката срещу Китай. Говорейки за компанията \"Хуауей\", държавният секретар Майк Помпео заяви, че съюзниците на Вашингтон - в това число и европейските - трябвало да се откажат да работят с китайците, защото те не споделяли западните ценности.  Моля? Какви \"ценности\" изповядват в Белия дом се вижда чудесно от отношенията им с почти целия свят - от Венецуела, през ЕС, Русия, та до Китай. Тръмп наистина изостри конфликтите на САЩ с почти всички, но това не е нещо ново - подобни бяха отношенията и при множество други президенти, дори при либералната икона Барак Обама. А да не би при Рейгън, двамата Буш и Клинтън да беше нещо по-различно? Пак слушахме същите кухи думи за демокрация, човешки права и т.н. И пак наблюдавахме безкрайни войни и задушаване на всеки опит за независима политика. Другото обвинение, произтичащо от липсата на \"западни ценности\" е, че \"Хуауей\" имала връзки с китайското правителство. Хм, доста удобно г-н Помпео забравя разкритията на Едуард Сноудън за огромната машина за следене, изградена от американските власти в тясно сътрудничество с всички големи тамошни технологични компании. А ако ще си говорим за човешки права - само преди дни ООН обяви, че преследването на Джулиан Асанж от страна на Вашингтон е едно от най-сериозните им нарушения в последните години.  И накрая - забравихме ли хора като Дик Чейни, който преди и след края на вицепрезидентския си мандат при Буш-младши участваше в ръководството на компанията \"Халибъртън\" - един от основните печеливши от войната с Ирак? Едва ли може да се намери по-брутален и кървав пример за корупция и срастване на бизнес и държава... Такива извращения на демокрацията не могат да  бъдат открити нито в Русия, нито в Китай. И заплахите за световния мир определено не идват от там. Нека си го кажем в прав текст.", "date": "2019.06.05", "title": "Ценности ли?"}
{"url": "https://duma.bg/samo-prikazki-n193244", "text": "Тези дни екоминистърът Нено Димов сподели идеите си за масовото навлизане на електромобилите у нас. Явно е повлиян от патрона си, който обяви, че скоро от Бургас до Мюнхен ще се пътува, без да се спира на нито един светофар. Димов каза, че обсъжда възможност в следващия програмен период от еврофондовете повече пари да отидат за стимулиране на използването на електромобили. Това включва и създаването на т.нар. зелени коридори, които да свързват не само град с град, но и държава с държава. Такова свързване ще позволи, по думите му, да се стигне от Мюнхен до Пловдив с кола на ток. Наистина добри пожелания, но близо десет години вече те остават само на приказки. Още при първото правителство на ГЕРБ Министерството на икономиката, когато министър беше Трайчо Трайков, дълго писа специална концепция за масовото навлизане на електромобилите у нас. Тя стана поредният ненужен и безсмислен документ, а нейната реализация стигна само до появата на няколко електрозарядни станции в София и в по-големите градове на страната. А нещата не са чак толкова сложни. Вече доста от официалните вносители на автомобили у нас предлагат и модели, задвижвани частично или изцяло с ток. Просто всичко, както обикновено, опира до доходи и стимули, защото като цяло електромобилите не са по джоба на българите. Става дума на първо място за данъчни облекчения и ценови отстъпки. Разбира се - и за добре развита мрежа от зарядни станции. Холандия например е по-малка по територия от България, но там има 20 хил. зарядни станции, а у нас са само 50. В Норвегия се движат над 100 хил. електромобила, у нас - 500. В България тези коли също са освободени от пътни данъци, а в София паркират и безплатно, но явно това не е достатъчно. В страните, по които се равняваме, отстъпката при покупка на такова возило стига 5 хил. евро. У нас бе предложено тя да е 5 хил. лв., но парламентът не прие идеята. Иначе на приказките сме добри.", "date": "2019.06.05", "title": "Само приказки"}
{"url": "https://duma.bg/chisti-kato-salza-n193245", "text": "Върховната административна прокуратура вчера обяви, че е събрала \"данни за извършени престъпления от общ характер от служители на Министерство на финансите\" във връзка с прословутите партийни субсидии. И предписа на министър Владислав Горанов да спазва конкретни членове от конкретен закон. Иначе казано - да внимава какви пари раздава на партиите контролираното от него ведомство. А съвсем наскоро Горанов измрънка как имало \"законодателна дупка\" и затова МФ е раздало допълнителни 2,23 лв. на глас на партиите. Колко ли такива \"дупки\" съществуват в уж гениалните му бюджетни сметки? Кой ли още е надвзел тихомълком пари за сметка на държавата? Любопитно е сега кой \"бушон\" ще гръмне за това, че поредният от любимците на Бойко Борисов си е затварял очите, вместо да контролира паричните потоци. ГЕРБ веднага се втурнаха да замазват скандала - имало законодателни \"дупки\". Набързо прокараха поредната поправка на пробутания точно от тях закон. Този път даже няма и публично посипване на главата с пепел. Пак е виновен някой анонимен, незнаен, и сигурно не от ГЕРБ... Вярват ли си? Не им ли стана досадно да се правят на света вода ненапита? Всеки път се опитват да се изкарат чисти като сълза, сякаш ние не забелязваме в какво блато ни тикат и колко кал пръска навсякъде около тях.  Горанов и компания се оправдаха с лошите закони или по-скоро липсващи \"рамки\". Да, де, ама прокуратурата му предписва \"да приложи законовите възможности за въвеждане на контролни процедури, методологии, механизми и средства при изпълнение на заповедите, определящи начина на разпределение на държавните субсидии\". Кой лъже сега? Г-н Горанов, корабчетата в очите ви станаха цяла флотилия. Време е да си прочетете законите и да започнете да си вършите работата. С едно важно уточнение - в името на общото благо, а не на ГЕРБ, Борисов или някой \"наш/ваш\" човек.", "date": "2019.06.05", "title": "Чисти като сълза"}
{"url": "https://duma.bg/kratki-novini-n193246", "text": "Френски съд осъди 39-годишен ирански имам на две години затвор за подпомагане на мигранти да пресекат Ламанша с надуваеми лодки. Осъден бе и 29-годишен сенегалец, посещавал джамията, където проповядва имамът. Двамата са предоставили 6-7 лодки на нелегални имигранти. Имамът контактувал с трафикантски банди и е получавал комисионна от продажбата на всяка лодка. Ръководителят на Преходния военен съвет на Судан Абделфатах Ал-Бурхан обяви създаването на временно правителство в телевизионно обръщение към нацията. Той също призова за общи избори в страната след девет месеца. По думите му военният съвет \"ще прехвърли властта на онези, които бъдат избрани от народа\". Това стана след размириците в столицата Хартум, при които бяха убити 35 демонстранти.  Украйна арестуваха двама полицаи по подозрение в убийството на 5-годишно момче. Престъплението станало в двора на къща в  Переяслав-Кменитски на 70 км южно от Киев. Пиещите полицаи стреляли по консервни кутии и в един момент уцелили момчето в глaвата. То починало в болницата Най-малко 52 души бяха простреляни в американския град Чикаго през уикенда. От петък вечерта са били извършени множество бандитски нападения. Десет дущи от простреляните са убити. ", "date": "2019.06.05", "title": "Кратки новини"}
{"url": "https://duma.bg/turtsiya-ne-se-otkazva-ot-s-400-n193248", "text": "Турция не може да се откаже от споразумението си с Москва за закупуване на руски системи за противоракетна отбрана С-400, заяви президентът Реджеп Ердоган, цитиран от медиите. След сутрешните молитви Ердоган обясни, че предложението на САЩ да продаде на Турция ракети \"Пейтриът\" не е толкова добро, колкото руското предложение. \"Имаме споразумение и ние сме ангажирани с него. Не подлежи на коментар, няма да направим крачка назад\", обясни Ердоган.  Вашингтон притиска Анкара да се откаже от С-400, като заплашва, че няма да прeдостави на турската армия договорените вече самолети Ф-35. ", "date": "2019.06.05", "title": "Турция не се отказва от С-400"}
{"url": "https://duma.bg/kremal-oprovergava-beliya-dom-n193247", "text": "Изявлението на Доналд Тръмп, че Русия е изтеглила \"повечето си хора\" от Венецуела, не отговаря на действителността и военното сътрудничество продължава, предаде \"Интерфакс\". При посещението си в Лондон президентът на САЩ написа в туитър, че \"Русия ни информира, че са изтеглили повечето си хора от Венецуела\". По-рано \"Уол стрийт джърнъл\" съобщи, че Русия е намалила броя на военните си специалисти от 1000 на няколко дузини. Според компанията \"Ростек\" \"съставът на представителството остава непроменен в продължение на много години\". Специалистите периодично пристигат в страната за ремонт и поддръжка на доставеното вече военно оборудване. ", "date": "2019.06.05", "title": "Кремъл опровергава Белия дом"}
{"url": "https://duma.bg/prirodata-se-razvilnya-n193249", "text": "Ледени ветрове донесоха сняг в Източна Австралия, която е със субтропичен климат. Властите описаха снеговалежите като \"рядка гледка\".  На север от Австралия земетресение с магнитуд 6,1 удари японския остров Торисима, който се намира в южната част на архипелага Идзу. Трусът бил на дълбочина 440 км под морето, няма опасност от цунами. На другия край на света наводнения и вулкани удариха Централна Америка. Една жена загина и още няколко се водят за безследно изчезнали от наводненията, залели мексиканския щат Халиско. В Гватемала пък се събуди вулканът Фуего, евакуирани са хиляди местни жители. През юни 2018 г. изригналият Фуего взе 201 жертви. ", "date": "2019.06.05", "title": "Природата се развилня"}
{"url": "https://duma.bg/hristo-prodanov--vnasyame-novi-zakoni-ne-vyarvame-na-vlastta-n193241", "text": "- Естествено, ние продължаваме с твърдата опозиционна линия, защото в крайна сметка това е ролята на опозицията - да показва недъзите на това управление, което в момента ограбва, изсмуква европейските ресурси, предназначени за България. Ще увеличим нашата законодателна инициатива във връзка със законите, свързани със социалните придобивки на най-уязвимите социални групи. БСП ще продължи да бъде конструктивна опозиция. Очакваме конструктивна работа в парламента през следващите месеци до изборите за местна власт.  Ще акцентираме на темите за доходите, социалните неравенства, както и на темата за минимална работна заплата, начина на нейното определяне и минимална пенсия. Ако искаме да се прави сериозна политика, нещата трябва да започнат от сега, а не в края на годината, когато се приема държавният бюджет. Корупцията е основният бич, който унищожава България. Искаме нов закон за КПКОНПИ, защото се доказа, че този в момента не работи.  Предстои избор на европейски прокурор, като той ще има двама наместници във всяка страна. В България нямаме правила за техния избор. Искаме гаранции, че тези хора няма да бъдат посочени от незнайно кого и да вършат това, което ще им каже той.   - Стана ясно едно, че без присъствието на левицата в парламента цареше губене на време. Нямаше законодателна инициатива. Пленарните заседания бяха изкуствено запълвани с изслушвания на различни министри, агенции и т.н., на които управляващите задаваха удобни въпроси. Според мен с отсъствието ни от заседания стана ясно, че властимащите не са в състояние да предложат нищо ново на хората въпреки гръмките обещания, с които спечелиха преди време парламентарните избори.  - Не е тайна за никого, че ние очаквахме да спечелим евроизборите. Това показваха и социологическите проучвания преди вота, но, за съжаление, не се случи. Независимо от това БСП е единствената партия, която увеличи в абсолютна стойност гласовете си и имаме с един евродепутат повече. Според мен тези избори бяха пропуск за БСП, но това ще бъде поправено. Няма да мълчим, а ще се борим и ще говорим за престъпленията на това управление, дори това да ни носи негативи.  - Задължително е да спазват всичко, записано във \"Визия за Европа\", свързано с борбата срещу Европа на двойните стандарти, Европа на две скорости, пренебрежителното отношение на големите европейски държави към по-малките, имам предвид и Шенген, и еврозоната. На първо място, социалистите в ЕП трябва да работят за увеличаване на средните европейски заплати и пенсии. Знаете, че в мултинационални компании, които оперират на германския пазар, работниците получават едни заплати. Същите тези компании на българския пазар дават в пъти по-ниски трудови възнаграждения.  Не съм съгласен с тезата, че кампанията на БСП е била негативна. Няма как да не коментираме \"Апартаментгейт\" и къщите за гости, но не сме залагали само на тези теми. В кампанията говорихме за европейската минимална работна заплата и нейното формиране, както и Европа на две скорости. Съжалявам, че дебатите бяха изместени от скандалите около управляващите, но те ще продължават, докато това правителство управлява България. Левицата ще бъде по-силна в Брюксел. Смесването на лявото и дясното е път, който докара Европа до положението в центъра на политиките да не са хората, а корпорациите и банките. Неслучайно на всички европейски избори избирателната активност у нас е ниска. Това е така, защото хората приемат ЕП като нещо далечно, което не ги касае. Но ние искахме наистина да има по-висока избирателна активност, защото това дава политическа легитимност на тези, които са избрани.   - Въпросът за легитимацията на БСП като европейска партия за мен не стои по простата причина, че Сергей Станишев е президент на ПЕС. Корнелия Нинова има още по-малко нужда от международна легитимация, защото тя е вицепрезидент на Социалистическия интернационал, който е световната социалистическа организация, в която членуват над 160 държави. Тя беше избрана единодушно на мястото на Антонио Гутериш, когато той стана председател на ООН. Нека припомним, че България стана член на ЕС по времето, когато управляваха социалистите. Така че пред БСП, пред политиките на БСП, пред представителите на БСП въпросът за европейска легитимация изобщо не стои. Това просто беше поставяно, както винаги преди всички избори, от ГЕРБ като насаждане на някаква омраза и страх у хората, който няма почва според мен. - Напълно сериозни основания имаме за това да вярваме, че можем да спечелим местните избори в София. Основание за това ни дава фактът, че на европейските избори БСП постигна по-голям ръст на подкрепа в сравнение с предишните. Спечелихме в три от софийските райони, а в същото време ГЕРБ имаха доста сериозен спад. Реално 12-13 хил. е разликата между гласовете на ГЕРБ и БСП в София, което е пренебрежимо малко и може да бъде елиминирано.  От нас зависи каква кампания ще проведем и какви послания ще дадем на избирателите в София. Защото през последните повече от 20-25 години ресурсът, който е отреден за София, се харчи единствено и само за лъскавия център, но в същото време хората, които живеят в крайните квартали, са забравени. Там проблемите със застрояването, презастрояването, с паркирането, с инфраструктурата, с градския транспорт не се решават. От 2-3 месеца работим по изготвянето на програмата \"Визия за София\", с която да бъдем по-убедителни пред столичани и те да ни повярват.", "date": "2019.06.05", "title": "Христо Проданов:      Внасяме нови закони,  не вярваме на властта"}
{"url": "https://duma.bg/zakonat-na-marfi-veche-i-v-nato-n193242", "text": "И стана безпощадно ясно: ще им плащаме и ще им пеем. Е, може да ни направят отстъпка и да се откажат от пеенето. Така облекчени, \"само\" ще плащаме. Това се разбра от съобщението, че сделката за Ф-16 ще ни излезе с близо един милиард лева по-скъпа. Военният министър с цялото си патриотарско величие ломоти, че имало шанс цената да бъде намалена, а в крайна сметка можело да се откажем и да потърсим друг доставчик.  Юнак! Да му завидиш на дързостта. Интересно е да го видим в действие как отказва на главния началник в \"свещения военен съюз\". А може нашето ербап момче просто да не е в час. Не е чувало за предупрежденията на САЩ към много по-яки съюзници, че трябва да купуват изключително само американско въоръжение. Не е виновен човекът. Няма време да чете, а подчинените не са му докладвали и са го оставили да се излага. Не са му подшушнали, че тези дни САЩ поставиха ултиматум на Европа: или да се откажат от собствена отбранителна политика, или \"ще бъдат оставени насаме с руската заплаха\". Ултиматумът е бил отправен на среща на Комитета на европейските посланици във Вашингтон по въпросите на сигурността с администрацията на Доналд Тръмп. Тя се е състояла на 22 май т.г., но първите оскъдни информации се просмукаха едва 10 дни по-късно в някои западноевропейски издания. Според испанския \"Ел Паис\" \"приятелският разговор преминал във взривоопасна обстановка\". Може би затова крайно \"обективните\" български медии не обелиха нито дума за състоялия се съюзнически диалог. Сметнали са за политнекоректно повдигането на завесата над тайнството на атлантическото партньорство. САЩ са поискали от европейците да обвържат по-тясно военните си начинания с интересите на Вашингтон. Нито повече, нито по-малко. Кратко и ясно. От източник в Брюксел се разбра, че европейците се опъвали на американското искане \"от страх да не попаднат в капана на правилата на САЩ за експорт на оръжие\". В срещата участвал и отговарящият в администрацията за отношенията с Европа Майкъл Мърфи, който изпаднал в лют гняв от ината на съюзниците. \"Когато настъпи криза и отбраната ви претърпи провал, вашите граждани няма да са очаровани от факта, че оръжията ви са били само европейско производство\", изстрелял той червена ракета в словесния двубой. Целта на САЩ е да сложат ръка върху контрола на европейското оръжейно производство и да го изместят от пазара. Според Вашингтон европейските правила налагали твърде много ограничения. Те не давали достатъчно достъп на американците до интелектуалната собственост и технологии на европейските компании. Това било недопустимо, защото \"препятства участието на американски компании в разработване на въоръжения в Европа\". Така ултиматумът станал неизбежен: Европа трябва да спре да засекретява военните си разработки. В противен случай \"ще трябва да се откаже от използването на нашите технологични възможности, които са най-добри в света\", отсякъл Мърфи. Тези възможности засега са достъпни чрез НАТО, но ако Европа продължава да се инати, в случай на нужда помощ от страна на САЩ може и да не дойде. Във Вашингтон са бесни и от факта, че Брюксел реши да създаде Европейски фонд за отбрана, за който се предвижда отпускането на 13 млрд. евро за периода 2021-2027 г. по 34 оръжейни проекта. Преди месец до комисарката по външна политика на ЕС Федерика Могерини вече е било изпратено писмо със заплахи, че европейската военна продукция ще бъде забранена на американския пазар. Така в правилата на НАТО влиза в сила нов \"закон на Мърфи\". ", "date": "2019.06.05", "title": "Законът на Мърфи  вече и в НАТО"}
{"url": "https://duma.bg/elizabet-ii-otpravi-anti-tramp-poslanie-n193250", "text": "Светът се промени, но международните институции, които създадохме със съюзниците ни, позволяват да защитим мира. Такова послание отправи британската кралица Елизабет II по време на официалната вечеря в Бъкингамския дворец, която тя даде в чест на президента на САЩ Доналд Тръмп. Тя акцентира върху световните процеси в хода на историята. \"Великобритания, САЩ и другите ни съюзници работиха заедно за създаването на система от международни институции, за да не се повторят никога вече ужасите на войната. Въпреки че светът се промени, ние помним целта, с която бяха създадени тези институции: те позволяват на държавите да работят заедно, за да защитят мира, който беше постигнат на толкова висока цена\" - заяви кралицата. На свой ред Тръмп похвали \"седемте десетилетия на ценното приятелство\" между Великобритания и САЩ. Той също обяви, че с Великобритания е възможна \"голяма търговска сделка\". По думите му тя може да се случи, след като Великобритания премахне \"оковите\" от членството си в ЕС. На вечерята не присъства поканеният иначе лейбъристки лидер Джеръми Корбин. Самата визита на Тръмп (3-5 юни) е придружена с протести в Лондон, Манчестър, Белфаст и Бирмингам.", "date": "2019.06.05", "title": "Елизабет II отправи   анти-Тръмп послание "}
{"url": "https://duma.bg/11-godishnata-valeriya-stoyanova-debyutira-s-pesenta-yasen-mesets--------n193232", "text": "11-годишната Валерия Стоянова дава категорична заявка за българската музикална сцена и ефир с дебютния си авторски сингъл \"Ясен месец\". За крехката си възраст Валерия взема смелото и отговорно решение за акустичното изпълнение - вокал и пиано, на народната песен в джазиран вариант. Аранжиментът е на Станислав Арабаджиев. Въздействието от изпълнението в необичаен за страната ни \"unplugged\" вариант допълва стилното видео с режисьор и продуцент Стойчо Стоянов и оператор Валентин Даневски, научи ДУМА от Светла Русева от \"Aba Sme\". Прекрасната песен \"Ясен месец\" е написана като въстанически марш от Яни Попов - войвода и деец на ВМОРО. Текстът бързо придобива популярност и тя става химн на тракийската революционна борба и на Странджа. Валерия проявява интерес към музиката на 3-годишна възраст. На 5 години посещава вокална група, но скоро след това има желание да се изявява самостоятелно. На 6 г. е одобрена да участва в телевизионното предаване \"Големите надежди\" и там пее на живо на големите концерти. Предпочита сама да си акомпанира. С помощта на своите родители (музиканти) започва да прави аранжименти на любими песни. Впечатлени от таланта й, музиканти от поп и джаз гилдията и телевизиите я канят за самостоятелни участия в концерти и телевизионни предавания. От съвсем малка се включва и в благотворителни изяви. На няколко сцени пее в дует с Васил Петров.", "date": "2019.06.05", "title": "11-годишната Валерия Стоянова дебютира с песента \"Ясен месец\"                            "}
{"url": "https://duma.bg/armiyata-izprashta-teatralniya-sezon-s-bileti-po-10-lv-n193233", "text": "Почитателите ще имат възможност да гледат \"Една нощ с теб\" - със Стефка Янорова и Георги Кадурин, на 12 и 25 юни; \"Басейнът\" - на 10 и 17 юни, час и половина смях и забава с героите, които попадат във водовъртеж от комични ситуации и изненадващи обрати. \"Завещанието на целомъдрения женкар\" - романтична комедия с участието на Васил Михайлов, който превежда през лабиринтите на превърналата се в култ история за любовта на най-обичания и най-мразен мъж в света Дон Жуан, на 6 юни. Следват \"Черна комедия\" на 8-и; \"Секс, наркотици и рокендрол\" - театрален хит вече 26 години, с блестящи актьорски превъплъщения и много музика, на 10-и; \"Вдигай завесата\" - комедия за изоставен, прашен и завещан стар театър, също на 10-и; \"Вкус на мед\" - пиеса за любовта от пръв поглед, но и за трудния път към ближния, е на 11-и и 26-и; \"След репетицията\" е история за режисьор, две актриси и тяхната любов зад кулисите, на 13-и и 18-и. Афишът продължава на 15-и с \"Арсеник и стари дантели\" - сред най-новите комедии на ТБА; \"Железният светилник\" по романа на Димитър Талев е на 17-и; \"Швейк\" на 18-и; \"Колко е важно да бъдеш сериозен\" - комедия на Оскар Уайлд, на 19-и; \"Много шум за нищо\" по Шекспир, на 20-и; \"Албена\" - класическата история на Й. Йовков за една обречена любов, на 22-ри.  През юли Театърът на армията тръгва на турне из цялата страна.", "date": "2019.06.05", "title": "\"Армията\" изпраща театралния сезон с билети по 10 лв."}
{"url": "https://duma.bg/zapadnite-balkani-s-nay-mrasen-vazduh-n193251", "text": "Жителите на всички големи градове в Западните Балкани се сблъскват с опасни равнища на замърсяване на въздуха, застрашаващи живота, защото регионът зависи от производство на енергия от въглища.  Това е констатация от доклад за околната среда въз основа на данни от 18 градове от региона, изготвен в сътрудничество с компетентните институции в Албания, Босна, Косово, Черна гора, Северна Македония и Сърбия. Хората в региона са изложени на едни от най-високите концентрации на замърсяване в Европа, надхвърлящи понякога пет пъти допустимите нива на национално и европейско равнище. Като основна причина се посочва липсата на възобновяема енергия. ", "date": "2019.06.05", "title": "Западните Балкани  с най-мръсен въздух"}
{"url": "https://duma.bg/dremeshtiyat-nebostargach-na-strelbishte-n193240", "text": "Днес строеж още няма. Ограда около имота обаче още има - за да напомня, че теренът е частен, а инвеститорът не се е отказал от намеренията си и действа по един или друг начин, за да ги осъществи. Местните хора обаче още не са забравили за какво са се борили няколко месеца. Съвсем наскоро те отново се събраха на спорното място, за да припомнят за каузата си и да поискат гаранции от Столичната община, че там строеж няма да има. Хората изпратиха и официален призив за извършване на всички правни и фактически действия за окончателното запазване на статута на зелена площ от страна на Столичната община и конкретно от направление \"Архитектура и градоустройство\", водено от главния архитект Здравко Здравков. Обединени в инициативния комитет \"Помощ за Стрелбище\", те настояват теренът от 3000 кв. метра на бул. \"България\" да си остане градинка.  Оказва се обаче, че исканията им в момента не могат да бъдат удовлетворени. Висящи административни производства пречат на каквото и да е устройствено процедиране и предвиждането на имота за озеленяване. Четири дела се водят по сложния казус, заплетен още през 2006-2007 г. при придобиването на терена от НИКМИ. Първото дело е от 2014 г., заведено е в Административния съд на София и е образувано по жалба на НИКМИ и е срещу решение на СОС от 2014 г. То е свързано с  плановете за регулация и застрояване, които пречат на инвеститора да изпълни намеренията си.  Отново в Софийския административен съд и пак по жалба на НИКМИ се води дело срещу друго решение на СОС, с което се прекратява производството за одобряване на подробен устройствен план на имота - тоест нова пречка за започване на строежа. Тече и дело, заведено от главния архитект Здравко Здравков. В исковата си молба той настоява на бъде обявено за нищожно решение на ВАС, с което съдът отменя заповед на предшественика му от 2013 г., в която се отказва одобряване на проект за ПУП, който е угоден на НИКМИ. Въпреки че съдът е отхвърлил през април тази година иска на Здравко Здравков, сега той е подал касационна жалба. Последното съдебно производство, което тече по сложния казус, е от миналата година по жалба отново на НИКМИ срещу заповед на Здравков за спиране на административното производство за одобряване на проект за план-извадка, с което отново се осуетяват плановете на фирмата строител. Общото на всички тези дела е, че пречат на всякакъв ясен изход от сложната ситуация и оставят проекта на \"трупчета\" или на пътя за никъде.  Въжето, което следва казуса с имота, съвсем не се оплита през последните няколко години. Първият възел се появява още с придобиването на имота по времето на кметуването на Бойко Борисов и е свързан с превърналата се в мръсна дума \"заменка\". Именно чрез замяна на свой имот от 380 кв. метра НИКМИ получава общински терен от 3 дка в \"Стрелбище\" през 2006 г. Освен това фирмата трябва да доплати на общината разликата между цените на двете площи, която е над 3,5 млн. лева. Докладът е внесен от съветници от ССД и НДСВ, а срещу него гласуват колегите им от БСП и ДСБ.  По това време на мястото е позволено да се строи, но с височина на сградите до 20 метра. Междувременно обаче се приема Общ устройствен план, според който теренът е градинка и следователно на него не може да се строи. В този момент започва и съдебната сага, подхваната от фирмата строител. През годините се обжалват, отхвърлят или потвърждават различни планове, като някои от решенията дават възможност на НИКМИ да се възползва от различни вратички и да обяви намерението си не просто да строи, ами да издигне небостъргач. През годините на спорове се стигна дори до абсурдната ситуация съдът да постанови глоба за главния архитект Здравков за неизпълнение на определени съдебни решения.  Активен радетел за търсене на истината и защита на зелената площ и преди две години, и сега е общинският съветник от БСП в София Николай Николов. Той участва в последния протест на жителите на квартала и подкрепи инициативния комитет \"В помощ на Стрелбище\". Николов се включва и в регулярни срещи с представители на общината. Именно на една от тях от кметството правят намек, че инвеститорът ще се откаже от имота, а общината ще го обезщети с друг - тоест, че се върви към нова заменка. Новината обаче се оказва невярна и търсенето на конкретно решение замира. \"В момента имотът си стои обграден, част от улицата, която минава през него, още е разбита, тревата е над метър и половина\", разказва общинският съветник.  Последната новина по случая е решението на Софийския административен съд от 20 май по искане на прокуратурата да се обяви за нищожна заменката на имоти, направена от СОС още през 2006 г. В делото се включи и инициативният комитет. Според съда обаче действията на общинските съветници, гласували заменката, не са неправомерни и решението няма да бъде обявено за нищожно. На всичкото отгоре прокуратурата е осъдена да плати 1500 лева хонорар на адвокатите на СОС, а на адвоката на НИКМИ - 700 лева. \"Това обаче съвсем няма да спре борбата ни. Няма да се откажем и готвим нов протест\", категоричен е Николай Николов.  Засега обаче краят на историята не се вижда. Полезните ходове за общината в този правен и документален хаос не са много. А идеята за небостъргача все още дреме у инвеститора. ", "date": "2019.06.05", "title": "Дремещият небостъргач на \"Стрелбище\""}
{"url": "https://duma.bg/sreshta-s-korenite-v-galeriya-kontrast-n193234", "text": "Бих нарекла изложбата на Цветан Колев в галерия \"Контраст\" среща с корените. За него те са зарити в недрата на Троянския Балкан. В ярък спомен от развалянето на къщата на неговия кръстник Иван, започнало със свалянето на каменните плочи от покрива, след това гредите и \"пред мен - казва Цветан - като в театър се отваря домът\", с големия креват, на който спят родителите с цялата челяд, с масата, хляба и скорците, които кълват трохите, с шкафа с отворените чекмеджета и вратички, от които надничат образите на живи и мъртви, със стола, на който е пораснало дърво. И всичко това е обхванато от някакъв летеж - вътре и вън от къщата. Отвън плашилата летят над учудените погледи на хората, къщите също имат крила, силни, за да понесат гъсто населените домове, отбелязва проф. Аксиния Джурова, куратор на юбилейната изложба на Колев в столичния арт салон на ул. \"Цар Самуил\" 49. Картините на Цветан Колев са своеобразни притчи, и то не защото неговият причудлив свят допълнително е подсилен чрез текстове, които невинаги можеш да разчетеш. Картините му са изпълнени и с метафори. В тях чрез стомната и трапезата с хляба, домашната икона и чернокрилите ангели, цветни черги, ритуални кърпи и ковьорчета, чрез злачното място на изоставените гробища, с порутени църкви и параклиси и забравени гробове Колев ни поднася като в мизансцен играта живот.  Изложбата е своеобразна равносметка за изминалите седемдесет години на Цветан Колев. Но не се подлъгвайте, че е потънал в спомена или си е повярвал, че е \"застигнал себе си,\" посочва изкуствоведката. Тръгвайки за неразoмагьосания свят на детството, създаден от предците му, неслучайно част от картините му са посветени на \"Пътеките\". Колев, преброждайки криволиците им из Троянския Балкан, пази зорко своите сетива, попива мъдростта на природните цикли и както древните зографи, но и с вроден пантеизъм вярва в силата на родовите корени, допълва проф. Джурова за изложбата, която продължава до 16 юни. ", "date": "2019.06.05", "title": "Среща с корените в галерия \"Контраст\" "}
{"url": "https://duma.bg/alisiya-sancha-pazya-hubavi-spomeni-za-detstvoto-mi-tuk-n193235", "text": "АЛИСИЯ ХОСЕ САНЧА-НАХТИГАЛ е родена в София през 1950 г. в семейството на испанския художник Хосе Санча и журналистката Анелия Стоянова-Санча, дъщеря на писателя Людмил Стоянов. Следва сценография и живопис в Берлин при проф. Петер Янсен. Живее във Виена като свободен художник - сценограф и илюстратор. Има двама синове - Аарон и Бенямин, който също е художник. За първи път в София прави изложба под наслов \"Музика за птици, или когато абсурдът стане действителност\" в галерия \"Арте\" през 2017 г. Алисия ни връща към градината на Рая. Изложбата \"От Малага до Виена, минавайки през София\" включва творби на представители на фамилията Санча от XIX в. до днес. Тя може да се разгледа от 5 юни до 7 юли в Националната галерия/Двореца, пл. \"Ал. Батенберг I\". В нея са включени произведения на Алисия, на нейния син Бенямин, баща й Хосе Санча и дядо й Франсиско Санча Ленго. - В последните десет години всяка година се връщам за няколко месеца и постепенно се роди идеята да направим изложба. Запознах се с Аксиния Джурова, която е познавала баща ми и е откривала негови изложби. Оформи се проект на част от фамилията да се разбере откъде идва родът на Хосе Санча. Сега ще покажем няколко творби и от неговия баща, и талантът къде е отишъл - при мен и моя син. Ние сме 4 поколения художници. Някои от нас не са се срещали - аз например не познавам дядо си, който е загинал в затвор през 1936 г. А моят син беше много малък, когато баща ми почина. Любовта към изобразителното изкуство в моята фамилия се е предавала от поколение на поколение. Зрителите ще видят мои картини, както и графики, керамика и скулптура на сина ми Бенямин, на баща ми Хосе и дядо Франсиско и няколко рисунки на брата на дядо ми. - Баща ми работеше в Сатиричния театър, беше художник и сценограф. Той е сред основателите на  театъра и е автор на неговото лого \"Кукерчето с камшика\". Татко е свързан и с първите стъпки на българското кино. Работи с едни от най-изявените му творци като Боян Дановски, Захари Жандов, Валери Петров и Анжел Вагенщайн. Участва като художник във филмите \"Септемврийци\", първия цветен филм \"Точка първа\" (1955), \"Земя\", \"Звезди\" (1959) - копродукция на България и ГДР, по сценарий на Вагенщайн, отличен на кинофестивала в Кан. Майка не ме пускаше да ходя на детска градина, защото казваше, че там децата изглупяват. Татко ме влачеше със себе си - там, където работеше в момента. Това беше прекрасна детска градина. Имам само хубави спомени за детството ми в България. На 9 години заминахме за Източен Берлин - тогава беше доста мрачно място. Храната, времето, хората бяха много по-различни от тези в България. Всичко се промени, като се преместихме.  - Първите години, докато дядо ми Людмил  беше жив, се връщахме до 1963 г. Тогава моите родители отидоха в Испания, а мен ме пратиха в Лондон при роднини. И оттам да идвам в България беше трудно по онова време. Така че се върнах за първи път чак преди 10 години, и то по тъжен повод - почина вуйчо Юлий Стоянов, който бе кинорежисьор, документалист. - Помислих, че България ще ми бъде чужда,  след като съм живяла много малко време. Но се учудих, че съвсем не беше чуждо място, а се почувствах ужасно у дома си. Това не означава, че всичко ми допада, както и у дома не всичко ми харесва. Моята майка винаги ми е разказвала на български, включително и за нейното детство и как са изглеждали нещата тогава. Когато се разхождах по улиците, имах чувството, че майка ходи зад мен - виждах това, което тя ми описваше, чувах гласа й. Идвала съм и една година преди промените, защото майка беше болна и тук я лекуваха...  - Това е голяма тема за разговор. От една страна, се чувства отвореност, хората могат да пътуват свободно, да посещават други страни. Тъжното е, че младите не намират достатъчно възможности да се развиват в родината си и правят кариера в чужбина. Това е голям проблем. В Благоевград има едно училище, което носи името на дядо ми Людмил Стоянов, то е за чужди езици и нови медии и е много успешно. Но след като завършват много от възпитаниците му отиват зад граница. Жалко, защото България е красива страна, с интелигентни хора, които обаче не остават тук.  - Сега за първи път идва за изложбата. И много се надявам, че ще му хареса. Големият ми син дойде преди 10 години с мен и много му допадна, видя и Ковачевица, родното място на дядо.    - По едно време дори работих във Виена в една лудница - с тези хора рисувах там, така че съм свикнала на всякакви странни ситуации. От 40 години съм в Австрия, толкова дълго никъде не съм живяла. Пребивавала съм още в Източен Берлин, Лондон, Испания... Имах три паспорта. Чувствам се българка, испанка и австрийка. В зависимост от това къде се намирам тази част у мен най се засилва. Като млада мислех, че трябва да се самоопределя, но сега се чувствам у дома на много места и се радвам. - Навсякъде е трудно. Малко хора се справят и оцеляват само с рисуване. Нужни са известна доза и късмет, и упоритост, и всеотдайност. Да имаш чувството, че това ти е животът.  Изложбата може да бъде интересна за млади хора, студенти, които сега следват изобразително изкуство, да видят как фамилен занаят се предава и развива от поколение на поколение. Опитах се да обясня на моя син, който рисува, че това е много хубава професия, но има и трудни страни. Не успях да го разколебая и той стана художник и скулптор.  - Реалистични са дотолкоз, че обектите в моите картини се виждат какви са - например светулки, сърни, маса, но там нещо се случва, което не е много реалистично. Опитвам се да дам материал за фантазията на този, който гледа творбата, за да измисли някаква друга история, да види друга \"картина\". Рисувам градини като тази  в Ковачевица, има най-различни форми. Японците например имат градини от камъни... Тя е символ на хубавото в човека, който трябва да я гледа, да я пои, да я пази. Ако всеки се грижи за градината  си, светът би бил по-хубаво място за живеене. Другата тема - градината, влиза в интериора на къщата - предвид това как живеем и си украсяваме стаята, масата, с цветя, животинки... Природата ни е близка и ние сме част от нея.  Изложбата се осъществява със съдействието на Испанския институт \"Сервантес\" в София, на австрийското посолство у нас. Публиката ще види   близо сто творби на четиримата автори, има и  подбрани от фондовете на Националната галерия и СГХГ, както и от лични колекции на приятели и близки.", "date": "2019.06.05", "title": "АЛИСИЯ САНЧА:  Пазя хубави спомени за детството ми тук  "}
{"url": "https://duma.bg/datata-n193236", "text": "СВЕТОВЕН ДЕН ЗА ОПАЗВАНЕ НА ОКОЛНАТА СРЕДА. Отбелязва се от 1973 г. по решение на конференцията на ООН по проблемите на околната среда, проведена в Стокхолм (1972). На този форум е приета Декларация за околната среда - първият международен договор за принципите за екологична защита на Земята. Провежда се под егидата на Програмата на ООН за околната среда (ЮНЕП). Всяка година на този ден се присъжда основната награда на ООН в областта на околната среда и развитието - \"Глобал-500\", на държавни, политически и обществени дейци, допринесли с дейността си за опазването на околната среда. 1898 - РАЖДА СЕ ФЕДЕРИКО ГАРСИЯ ЛОРКА, ИСПАНСКИ ПОЕТ И ДРАМАТУРГ (УМИРА 1936 Г.). Част е от групата испански писатели, художници, музиканти, известна като \"Поколение 27\", включваща Салвадор Дали и Луис Бунюел. През 1928 г. излиза книгата му \"Цигански балади\", която носи на автора си широка известност. Със започването на Гражданската война през 1936 г. заминава за Гранада. Гарсия Лорка и зет му - кметът социалист на Гранада, са арестувани и разстреляни от фалангистката милиция. 1967 - НАЧАЛО НА ШЕСТДНЕВНАТА ВОЙНА В БЛИЗКИЯ ИЗТОК. Третата арабско-израелска война се води между Израел - от една страна, и Египет, Йордания и Сирия - от друга. Конфликтът започва, след като Египет отправя искане към извънредните сили на ООН в Синай да се оттеглят от израелската граница, увеличава войските си в Синай и затваря залива Акаба за израелски кораби. На 5 юни 1967 г. Израел провежда въздушна операция под кодовото име \"Фокус\" над страните от арабската коалиция - Сирия, Йордания и Египет, а в следващите дни окупира Източен Ерусалим, Западния бряг на р. Йордан, ивицата Газа, Синайския полуостров и Голанските възвишения. Войната завършва на 10 юни 1967 г. 1997 - В БЪЛГАРИЯ Е ВЪВЕДЕН ВАЛУТЕН БОРД. Това става с приемането от 38-то Народно събрание на Закон за Българската народна банка (БНБ). Левът се обвързва към германската марка в съотношение 1000 лв. за 1 германска марка. Законът влиза в сила в деня на обнародването му в \"Държавен вестник\" - 10 юни 1997 г. Текстовете, регламентиращи обвързването на лева към германската марка и фиксинга от 1000 лв. за марка, са в сила от 1 юли 1997 г. 2004 - АНТОАНЕТА СТЕФАНОВА СТАВА СВЕТОВНА ШАМПИОНКА ПО ШАХМАТ ЗА ЖЕНИ. Родена е през 1979 г. в София. От 1994 г. е гросмайстор, а през 2002 г. става международен гросмайстор при мъжете. Световна шампионка по шах за девойки до 10-годишна възраст (1989), европейска шампионка по ускорен шах за девойки до 14-годишна възраст. През 2012 г. спечели световната титла по ускорен шах.", "date": "2019.06.05", "title": "Датата"}
{"url": "https://duma.bg/muzikalno-tantsov-spektakal-v-nma-n193231", "text": "Актьорско-певческо и танцово ателие на студенти по актьорско майсторство, музикално-сценична режисура и балетно изкуство ще представи спектакъл на 6 юни от 18.30 ч. в концертната зала на Националната музикална академия, бул. \"Евлоги и Христо Георгиеви\" 94. Сценарий и режисура проф. д-р Виолета Горчева, балетмайстор, педагог и режисьор доц. Калина Богоева - доктор хонорис кауза на НМА. Събитието се посвещава на 120 години от рождението на патрона на академията проф. Панчо Владигеров.", "date": "2019.06.05", "title": "Музикално-танцов спектакъл в НМА"}
{"url": "https://duma.bg/hristo-stoichkov-predstavya-biografiyata-si-v-pet-grada-n193229", "text": "След успешните eсенни премиери на официалната си биография \"Христо Стоичков. Историята\" (изд. \"Софтпрес\") Камата ще посети още пет български града, за да представи книгата и да се види с приятели и почитатели. Не спират и поканите за гостувания зад граница и за срещи с българската общност по света. На 20 юли от 18 ч. Стоичков ще разговаря с фенове в Панагюрище, на откритата площ пред зала \"Арена Асарел\"; 22 юли в Стара Загора; 23 юли в Петрич, хотел \"България\"; 25 юли в Каварна, стадион \"Калиакра\", с вход свободен. На 28 юли премиерата е в Русе, зала \"Монбат Арена\", вход 25 лв. с включена в цената на билета книга подарък.", "date": "2019.06.05", "title": "Христо Стоичков представя биографията си в пет града"}
{"url": "https://duma.bg/etichnata-moda-nachin-na-upotreba-n193230", "text": "Преподаватели и студенти от Нов български университет променят нагласите в модата и фокусират вниманието ни към глобални проблеми. На 6 юни от 19 ч. ще се проведе дипломно модно ревю на студентите от бакалавърската програма \"Мода\" на НБУ в зала 7 на НДК. \"Changed Mindsets\" насочва вниманието към Етичната мода - сборно понятие, което означава промяна на нагласите както на потребителите на мода, така и на създателите, производителите и търговците. Преподавателите и студентите от НБУ насочват към проблемите при начина, по който работи модната индустрия в момента. Тяхната \"етична мода\" се изправя срещу т. нар. бърза мода, която се предлага на достъпни цени. Условията на труд в производството й обаче са опасни, работниците са принудени да се трудят извънредно срещу минимално заплащане.", "date": "2019.06.05", "title": "Етичната мода - начин на употреба"}
{"url": "https://duma.bg/tri-minus-edno-e-ravno-na-nula-n193237", "text": "Въпреки липсата на пари и усилията на държавните здравни органи да стегнат в менгеме и научните изследвания у нас се намират медици с кураж да продължат да търсят медицината на бъдещето. Български учени в екип с техни колеги от 8 държави например откриха генетичен вариант на нова коварна фамилна болест. Това е 14-о поред откритие в областта на неврогенетиката за екипа на проф. Ивайло Търнев, носител на \"Оскар\" в медицината, шеф на неврологията в Александровска болница. Болестта се нарича наследствена спастична парапареза и се отличава с ранно начало и тежка инвалидизация. От описаните в историята на откритието 10 семейства две са български. Първоначалните симптоми са слабост в долните крайници и загуба на равновесие с падания. Откритието проправя път за генетични терапии. Проф. Търнев съобщи това на 18-ата национална среща на медици и журналисти, организирана от фондация \"МОСТ\" (Медии Общество Семейство Традиции) през уикенда в Албена. Мотото на срещата бе \"Три минус едно е равно на нула\" - става дума за профилактика, лечение, долекуване.  Новото откритие на нашите медици носи не само признание за неговите автори, но и за бедната България с чудесните й иначе лекари. То поставя отново и въпроси, свързани с всекидневната практика на лечение на българите, достъпа им до новите, модерни лекарства - тоест, до всичко онова, което ще ги излекува и ще подобри живота им. За това трябват пари, но и разбиране от здравните власти и управляващите, че  означават далеч по-скъпо струващо лечение постфактум.  Проф. Иво Кременски, участник в срещата на Албена, корифей на българските генетични изследвания, консултант към лабораторията по геномна диагностика, не за пръв път постави въпроса за национални програми, които биха повишили ефективността, ефикасността и достъпа до генетични и геномни изследвания в България. Те са основата за въвеждане на нещо, изключително перспективно в дългосрочен план - прецизната медицина. Тя включва превенция, профилактика, индивидуализирано лечение, рехабилитация, грижи за пациента и семейството на база геномните характеристики, начина на живот, факторите на околната среда и социалния статус. Геномни изследвания се прилагат при всички болести. Най-чести в момента са категорията генетични болести (над 7000 вида), които заемат над 80% от групата на т. нар. редки болести; генетични предразположения - най-честите форми на рак. Нуждаещи се от изследване с генетични и геномни изследвания у нас са всички бременни - 65 000 (изследвани 35 000 годишно), всички новородени - 60 000 на година, болни с генетична болест - 3500 (лечение и превенция има при 500); семейства с репродуктивни проблеми - 200 000 (лечение и профилактика - за 5000); болни от рак - 350 000 (лечение/превенция за 1000). В дългосрочен план има трайни тенденции за непрекъснато нарастване на нуждаещите се, както и за непрекъснато внедряване на нови лекарства при много високи цени. Не трябва да се подценява и бъдещо увеличаване на мигрантския поток от хора с различни генетични характеристики и честота на тежки генетични болести. Пример е най-честата, тежка генетична болест бета-таласемия (средиземноморска анемия).  От известните  у нас се очакват около 3000 болни новородени годишно. При около 1% от генетичните болести в момента е възможно поддържащо ефективно лечение, като у нас то струва от 50 000 до над 600 000 лева годишно за болен. А допълнителните грижи за болните и семействата достигат милиони левове за целия период на живот. Новите генни терапии непрекъснато ще обхващат все повече генетични болести - в момента се провеждат проучвания за над 200 болести. Пример за това са едни от най-честите генетични болести като спинална мускулна атрофия (СМА), бета-таласемия, муковисцидоза и редица други. Наскоро одобреното в САЩ лечение при спинална мускулна атрофия (очакват се около 4-5 новородени годишно у нас) е на стойност от 2 милиона долара за болен еднократно.  Очевидно единственият ефективен подход за решаване на непосилно тежкия финансов, социален и демографски проблем, свързан с генетичните болести и генетични предразположения, е провеждането на национални  които задължително да включват предварително информиране, консултиране, генетичен скрининг, генетична диагноза, дородова (пренатална) диагноза, ефективно управление и ефикасен модел на финансиране, категоричен е проф. Кременски.   Това предполага строг контрол и регулация при генетичните и геномните изследвания на национално ниво. Още през 1974 г. СЗО предупреждава, че \"провеждане на генетични изследвания без национална програма води неминуемо до загуба на средства и създаване на безпокойство\". В момента българското здравеопазване е единственото в Европа, което не разполага с ефективни, специфични, регулаторни, контролни структури и механизми, с актуални стандарти по \"Медицинска генетика\", клинично-диагностични алгоритми и показания за генетични и геномни диагностични, профилактични и превантивни изследвания. От 2013 г. нашето здравеопазване не разполага с Национална програма за превенция и диагностика на генетичните болести при бременните, новородените и болните. От 2010 г. България няма актуализирани стандарти по \"Медицинска генетика\". Никога не са утвърждавани на национално ниво критично важните клинико-генетични алгоритми за диагностика, лечение и проследяване на болните, алармира проф. Кременски.  Опитът да се \"компенсира\" липсата на национални програми, като се осигуряват неритмично и недостатъчно количество само реактиви и консумативи по Наредба №26, е неефективен и създава множество проблеми и заплахи. В много случаи тази наредба от 2007 г. не е съобразена с реалните нужди и сроковете за провеждане на генетични изследвания. Финансирането по наредбата от 2 милиона лева годишно е два пъти по-малко от лечението на 1 болен с рядка болест, което е недостатъчно и не е променено през последните 10 години при драстично нараснали нужди. И още нещо - лекарите със специалност \"Медицинска генетика\" у нас са около 20, а здравеопазването се нуждае от поне 70. България има регламентирана само една \"обща\" специалност - \"Медицинска генетика\" за лекари. При драматично променящите се изисквания в провеждането на новите геномни изследвания (всеки ден в света се появяват 10 нови) е нереалистично да се очаква, че един \"медицински генетик\" може да бъде компетентен по всички проблеми, свързани с новите технологии и изисквания.  В момента българското здравеопазване не се нуждае от разкриване на поредните  а от интегриране, централизация, инфраструктурно и кадрово обезпечаване на доказано работещите университетски, академични, генетични лабораторни структури и центровете за лечение на пациенти с редки болести. Успоредно с това трябва да се създадат ефективни регулаторни и контролни механизми, настоява проф. Кременски. Липсата на политически приоритети и действия за предотвратяване и контрол на неинфекциозните болести поставя света в риск не само да не постигне целта за устойчиво развитие и за намаляване с една трета на преждевременната смъртност от неинфекциозни болести, но също и да забави икономическия растеж, категорични са специалистите. Какво остава тогава за България?", "date": "2019.06.05", "title": "Три минус едно е равно на нула"}
{"url": "https://duma.bg/velik-zavet-napisan-s-karvav-mech-n193238", "text": "Само който е бил войник, само той знае чудото на легендарните български бойни маршове: Велик е нашият войник! Песента - някога боен марш на 23 Шипченски пехотен полк, а днес химн на Българската армия, е създадена през 1916 г. Подпоручик Константин Георгиев от Казанлък, сякаш получил Божие озарение, пише текста по време на бойно дежурство край Охрид през Първата световна война. Редник Михаил Шекерджиев от Габрово, зашеметен от стиховете, за една нощ композира музиката. И двамата вече почти забравени...  Година по-рано друг българин - поетът Иван Йончев - отдавна не \"почти\", а напълно забравен, излива на един дъх стихотворението \"Заветът на дедите\". То е само от няколко куплета, но как силно разтуптява сърцата и как извиква сълзи в очите: Заливани от мръсотията и зловонието на сегашното мутренско всекидневие, все по-често губим спомена за звездните личности в нашата история. Така и с Иван Йончев. Кой е той? Спрете десет души на улицата и ги попитайте. Едва ли някой от тях ще може да ви отговори. А Иван Йончев е една от тези звездни личности в духовния живот на София от края на ХIХ и началото на ХХ век, когато върху България се стоварват три войни - Балканската, Междусъюзническата и Първата световна. Нещо повече - Йончев е истински литературен феномен, защото едва 14-годишен показва голямата си поетична дарба и не само написва, но и успява да издаде поемата \"Слепец\"! Учи в Първа софийска мъжка гимназия,  увлечен е от поезията и музиката. После заедно със знаменития тенор Стефан Македонски се озовава в Загреб, където двамата овладяват оперното пеене. Щом завършват, се връщат в София и тук получават много примамливо предложение - да се присъединят към творческия екип на \"Българска оперна дружба\". Йончев обаче отказва и сякаш така избира своя път  - до смъртта си той остава обречен на поезията. Поетът надделява над певеца. Животът му е труден, тъй като стиховете хранят душата, но гърло не хранят и ще не ще се хваща на случайна работа, за да оцелява. За негов късмет нито се е родил алчен, нито сънува богатство, нито е болезнено амбициозен. Живее аскетично и свиква да хапва нещо веднъж на ден и дори веднъж на два-три дни, но в същото време винаги да проявява състрадание и щедрост към бедния - готов е да свали дрехата от гърба си и да я подари на изпадналия в крайна нищета. С високо чело, сух, слаб, бледен, но с една аристократична бледност и финес, екстравагантно облечен, обаче с много вкус, той излъчва особена чувственост, одухотвореност, излъчва мекото сияние на човек с чиста душа - достоен, изтънчен и великодушен, с рядко срещано благородство и красота. Жените са луди по него! Както пише през 1982 г. в тогавашния вестник \"Народна армия\" Асен Харизанов, в софийския район \"Красно село\" има малка уличка \"Иван П.Йончев\", та там сред близките големи блокове, на номер 5, е и къщурката на семейство Йончеви - в нея живее до смъртта си поетът. А когато сутрин излиза от къщи и тръгва към трамвая за центъра, съседските момичета се сбират да го гледат. Неговият племенник д-р Драго Мумджиев разказва, че не един и два пъти е бил свидетел как вуйчо му - щом се зададе по улицата край Първа софийска девическа гимназия (днес неин наследник е 7-мо средно училище на ул.\"Цар Иван Шишман\"), в училището настъпва истинска суматоха, хаос и дисциплината за деня е съсипана, защото ученичките насред урока се втурват към прозорците с викове: \"Йончев минава, Йончев минава!\" и му пращат въздушни целувки. А някои скачат от прозорците! Майка му си спомня, че много красиво момиче, дъщеря на министър, е безумно влюбено в него и даже когато той е на смъртно легло от туберкулоза, момичето идва всеки ден пред вратата на къщата и моли да й позволят среща. Но Йончев е непреклонен - той забранява на близките си да я пуснат, за да не го гледа в това състояние. Девойката е съкрушена, обаче остава безкрайно настойчива и тогава се стига до компромис: падне ли мрак, в стаята на Йончев запалват лампата, а отвън, в двора, поставят стълба, момичето се качва по стълбата до прозореца, гледа болния през стъклото и безутешно плаче! Така много вечери наред... Негови приятели са Димчо Дебелянов, Кирил Христов, Николай Райнов, Константин Щъркелов, Стилиян Чилингиров, Стефан Македонски, Марта Попова... С нея има роман. Голямата актриса не крие, че е пленена от стиховете му и от чара на неговия характер. Човек с деликатна и в същото време мощна духовна привлекателност, той остава  идеалист, романтик и голям родолюбец в съзнанието на околните. Според едни пише знаменитото си стихотворение по време на мобилизацията за Първата световна война - въодушевен от славната ни история и воден от силни патриотични пориви. Според други \"Заветът на дедите\" се ражда през 1915 г. по време на едно от сраженията през Първата световна война. Тогава Йончев е 31-годишен, под силното влияние на полк. Тодор Гиргинов - негов командир.  Полковникът е любимият му наставник по родолюбие и двамата много пъти водят дълги разговори за Отечеството, за победните битки на българския войник през вековете, за саможертвата, за безсмъртието, когато смъртта е в името на Родината. Може би стихотворението е разкошен, безценен плод точно на тези разговори. То избликва от сърцето, от преживяното потресение... и прозрението след него. Ранен на фронта, той сам описва случилото се през 1914 г.: \"Пристигнах в София в отпуск, за да лекувам раните си. В кратките няколко дни посъбрах стиховете от войнишките джобове (имал навика така да пази написаното, б.а.) и ги дадох на един словослагател, приятел. За корицата използвахме хартия, останала от някакво канцеларско издание. Дори за да заприлича на книга, написахме и: \"Цена 70 стотинки\", но аз я събрах в два куфара и я раздавах безплатно по пътя към фронта...\" После продължава историята и пред неговия добър приятел проф. Асен Златаров: \"Беше страшен глад, хората търсеха хляб, а не книги, но \"Заветът на дедите\" бе запят като песен. Когато случайно в Босилеград разбраха, че аз съм авторът на текста, взеха, че от благодарност ме нахраниха. Това е единственият ми хонорар от тази книга!\" Съсипан от туберкулозата, която след няколко години ще отнесе в гроба и друг гений на българската поезия - Христо Смирненски - без стотинка в джоба, гладен, той с невероятни усилия успява да издаде в София през 1917 г., буквално месеци преди да дойде краят, малка книжка със стихове за Родината, Майката, Любовта, за несломимия дух на българина. Тя става неговия завет. И я раздава без пари! Отива си на 26 май 1918 г., едва 34-годишен... Да се поклоним, драги читатели, доземи да се поклоним пред това звездно дете на българската поезия и пред такава обич към България!", "date": "2019.06.05", "title": "Велик завет, написан с кървав меч"}
{"url": "https://duma.bg/edno-kafe-i-50-leva-resto-n193239", "text": "Аз имам съвест бе, еййй! Как така ще взема 100 лева и няма да свърша работа на хората? Така реагира човек от село Три кладенци, Врачанско, когато го питаме можел ли е да вземе парите, които са му дали за изборите, и въпреки това да гласува за когото си реши. - Нали ще дойдеш ти например да купуваш гласове за местните избори октомври. Ще ми платиш ли, ако ми излезе, че взимам парите и не гласувам за когото си казал? В селото, което е в община Криводол, победител от изборите е ДПС, което се случва за пръв път. ДПС има 65 гласа, БСП - 64, а ГЕРБ - 44. 28 от 44-те гласа за ГЕРБ са с преференция за Емил Радев. - Аз купих гласовете за Емил Радев - обажда се човек от съседната маса с вид на лидер на компанията, която жули биричка в мързеливия следобед на потъналото в дрямка село от Прекрасния Северозапад на Радичков. Мъжът е по-заможен от останалите, на него се е паднала честта (и възможността) да почерпи с мента местния работлив циганин, когото всички уговарят да им свърши работа без пари. - Аз купих гласовете за Емил Радев, с мене трябва да говориш - напомня пак той, притеснен, че сделката започва да се изплъзва. Не съм като тия, дето купуваха за ДПС, не мога да ти предложа 65 гласа, само 28 имам, но ги гарантирам - продължава човекът. Понеже вече сме обиколили няколко врачански села, знаем, че не това е типът продавачи на гласове и приказките са му само фукане. Да си продавач на гласове обаче рязко ти вдига статута в социалната йерархия и човекът старателно продължава да си поддържа легендата, която преди малко си е измислил. - Не мога да те разбера сега за какво си дошъл? Ще купуваш ли за местните избори или няма да купуваш? - Не бе, журналисти сме, обикаляме селата и се опитваме да разберем как са се купували изборите. - Журналисти - друг път! Ти кажи колко гласа искаш през октомври, вади парите и да говорим сериозно, така само си губим времето! На масите пред кръчмата, в която се продават невероятни артикули в стъклени бутилки като \"Етър\", \"Ябълка\" и зловеща черна течност с надпис \"Кола\" с вкус на водни боички, са седнали 11 души. Осем са българи, трима са цигани. Но точно един от циганите взривява блаженото спокойствие с неочакваното признание: - Аз пък гласувах по съвест. Предлагаха ми пари и не ги взех. Шокът, който думите му предизвикват, е неописуем. - Не взе парите? - Не ги взех. - И без пари гласува? - Гласувах. Настава неловко мълчание. И тогава един от българите гръмогласно се провиква: - Абе, циганин с циганин! Утре че те викнем да ми изореш нивата и нема да ти платим, щом не взимаш пари! Разговорът пак минава на майтап и се насочва към другия циганин - този, за когото е въпрос на селска чест да го почерпиш с мента. - Я кажи сега - и ти ли гласува, без да вземеш парите! - Ааааа, не! Аз може да съм 'секакъв, но досега цел живот с избори не съм се омърсил! Няма да гласувам и после да ми се подиграват хората... Тръгваме си от село Три кладенци с напомнянето, че октомври, ако имаме нужда - добре сме дошли. За хората, които са си учили уроците по история, Борован е известно село. Когато Ботев стъпил на козлодуйския бряг и тръгнал към Врачанския балкан, Борован било първото голямо село, в което е трябвало да започне въстанието, което да катурне султана. Но когато го стигнал, установил, че никой няма желание да вдига въстание. Тогава поетът възкликнал: А Борован? Борован спи! Допреди 2-3 избора Борован беше най-голямата червена крепост, в която БСП постигаше най-високите си резултати в цялата страна. На тези избори победител е ДПС, следван на малка разлика от ГЕРБ, а БСП е далеч назад. Над 40% от гласовете за ГЕРБ са с преференция за Марин Ташев Захариев, около 20% са за Александър Йорданов. Мария Габриел и Лили Павлова, които имат най-много преференции в цялата страна, в Борован имат по един-два гласа на секция. Намираме местните гербаджии с намерение да се заяждаме с тях: - Извинете, знаете ли кой е Марин Ташев Захариев? Ентусиазмът ни обаче е попарен от тъжната им откровеност: - До вчера никой не го знаеше кой е, но днес всички говорят за него... - А той идвал ли е в Борован? - Не, разбира се. - А Александър Йорданов? - И той не. - Как си обяснявате преференциите за тях? - продължаваме да питаме. - А вие не си ли ги обяснявате? - максимално честно ни отговарят активистите на ГЕРБ. За да не излезе, че не са верни на партията, все пак отбелязват, че близо половината гласове са без преференции. Т.е. истински. И дебело подчертават, че ДПС е купило повече. На територията на община Борован живеят шестима турци - работливи и уважавани хора, които са се преселили преди 4 години от Добрич. Съотношението между циганите и българите е почти 50:50 с лек превес на българите. Циганският вот обаче се е разпределил почти поравно между ДПС и ГЕРБ. Това, което прави впечатление, е, че ДПС е отхапало огромна част от гласовете на етническите българи. Преди десетина години директорката на училището живеела с мъж, който имал сладка далаверка от общината. На територията на Борован има старо военно летище и общината години наред му давала да коси тревата. От продажбата на сеното, според завистниците, той изкарвал около 20-30 хиляди лева годишно. Обаче на власт дошъл кмет от БСП и прекратил договора за косенето на летището.  Обиденият човек отишъл при Доган (Доган е събирателен образ, който може да символизира всеки от елита на ДПС) и му казал: \"Моята жена е много авторитетен човек, грамотна. Хайде да я направиш кмет, а ние ще се отблагодарим\".  Дали тази история е вярна, или не, едва ли някой може да каже, но e факт, че кметицата на Борован е издигната през 2011 г. от коалиция на СДС, ДПС, ДСБ и Движение \"Свободен избор\" и вече втори мандат е от ДПС.  В село Добролево, за чиято кръчма нашият автор Николай Фенерски разказа преди изборите, едната секция е с преобладаващо (но не изцяло) ромско население. Седмица преди изборите дошли купувачите от ГЕРБ. Не е имало нито принуда, нито насилие - спуснали само паролата - който иска да продаде гласа си, да отиде в едно от кафенетата и да си поръча кафе. Заедно с кафето получава 50 лева ресто.  През цялото време на масата до бара е седял униформен полицай, за да следи да не стане гаф, твърдят местните хора. Обаче... В деня за размисъл дошли купувачите на ДПС. Размяната на парите се извършвала на площада, а на 20 метра отново е стояла патрулка. Те вече предлагали по 100, а не като ГЕРБ - по 50 лева. И се получила циганска работа - някаква част от хората взели пари и от едните, и от другите.  И сега на ГЕРБ в Добролево не им излизат 30 гласа, за които са платили. Голямата драма в Добролево е, че купувачът за ГЕРБ привиква един по един хората, на които е платил, и ги тормози защо са взели парите, а не са си изпълнили уговорката. Но понеже не знае кои 30 от платените 100 избиратели са го измамили, привиква всички, включително и честните. И честните, и нечестните плачат и се кълнат, че не са те измамниците, но не могат да представят доказателства. Купувачът им е заръчал освен да гласуват с преференция за Марин Захариев, да снимат и бюлетината. Секционната комисия обаче разбрала и прибирала телефоните преди тъмната стаичка. ДПС в такива разпри не влизали, нито гонели отчетност. Приели са, че фирата е неизбежна, раздали са парите, надявайки се на съвестта на хората. В 90% от случаите се оказало, че хората имат съвест... В община Борован, където кметицата е от ДПС, не всички гласове за листата на Мустафа Карадайъ са купени с пари. Много са купени с обещания. \"На предишните избори ДПС ни платиха. После отидохме при кметицата да ни назначи по програми, защото сме гласували за нея. Тя обаче каза - гласували сте, дала съм ви пари. Всичко е пито-платено\", разказват в Борован. Кметицата, подобно на Доган, е събирателен образ - при по-подробен разговор става ясно, че този диалог не е бил воден лично с нея, а с някой неин роднина или служител. Така или иначе в главите на хората е останало, че имат избор - или взимат парите и не търсят работа, или гласуват за ДПС и ще бъдат назначени на работа по социални програми. До общината и точно пред клуба на ГЕРБ е паркът на Борован. \"Знаете ли какво беше тука тая сутрин - разказват ни местните гербаджии. - Имаше поне 200 цигани, които бяха дошли да ги назначават по програми. Програми обаче в Борован няма\", злорадстваха те. Само ден по-късно обаче социалният министър Бисер Петков обяви, че близо 2400 ще работят в следващите 3 до 6 месеца по новоотпуснати програми за заетост. Т.е. хората не са излъгани, държавата ще оцени, че са гласували без пари за ДПС. Другият инструмент за контролиране на вота са \"петдневките\". По закон, за да получи социалната си помощ, социално слабият трябва да отработи 5 дни. В последната половин година в село Добролево никой не е отработил нито ден. Месец преди изборите събрали социално слабите и им казали: \"Нали разбирате, че всички сте в нарушение. Ако гласувате за ДПС, ще ви се размине. Ако гласувате за друг - горите с помощите.\" И сега в Добролево всички социално слаби се бият в гърдите, че са гласували за ДПС. Разбира се, не навсякъде ДПС са били толкова ларж. В райони, в които са купували гласовете през двама или трима посредници, изведнъж за задните номера в листите изникват много преференции.  Хората, които физически дават банкнотите на гласоподавателите, са основно 2 групи. Едните са от т. нар. престъпен контингент. В София бихме казали, че са \"мутри\", но за Борован тази титла е силно пресилена. Става дума за обикновени бандитчета и кокошкари на най-ниско ниво. Другата група приносители на парите са местните земеделски кооперации. Много от тях - повече от половината, са отказали да се включат в тази мръсна игра. Но известна част, особено хора, които вече са направили бившите кооперации своя лична собственост, са се включили мащабно. Всяка от тях е получила номерче на преференция, с която да отчете приноса си. Това обяснява защо няколко съседни села гласуват масово за Емил Радев, а Марин Захариев и Илия Лазаров имат нули. В съседните няколко села пък почти всички преференции са за Марин Захариев, а Емил Радев има нула. В село Крива бара ГЕРБ има 160 гласа. 146 от тях са за секретаря на СДС Илия Лазаров - последен в листата. В някои села обаче е имало повече от един купувач и гласовете са се разпределили между Александър Йорданов и Младен Шишков, примерно. Бившият председател на парламента и автор на крилатата реплика \"Днес е един добър ден за българската демокрация\" е получил 2616 преференции във Врачанския избирателен район. В трите много по-големи софийски района, където поне има шанс някой да го е чувал, Йорданов получава далеч, далеч по-малко. Тази любов към задните номера е още по-странна заради факта, че ГЕРБ имат врачанин в листата - уважавания местен лекар Иво Ралчовски. В малкото села, в които не са се купували избори, той има колкото или дори повече преференции от Мария Габриел. Но там, където се е разкешвало, резултатът му клони към нула. Ако случайно прокуратурата иска да провери кой е дал парите на дребните бандитчета и зърнарски босчета, за да купят изборите, хората в Криводол и Борован охотно разказват за бивш общински съветник и сина му, които имат много проекти по ПРСР, и за шеф на местна кабелна телевизия, който също имал много проекти. Тъй като фактура за рушвет няма, ще спестим имената им, но силно се надяваме, че някой ще се поинтересува дали изборите не са купени именно с парите от Европа и проекти не са раздавани на свои хора, за да платят вота с тях. Информация, че БСП са купували гласове, получихме само в село Бутан, където хора твърдят, че партията е давала по 30 лева на глас. Резултатите в Бутан обаче са близки до средното за региона - победа на ДПС, следвана плътно от ГЕРБ и далеч назад БСП. Може би защото същите тези хора разказват, че ДПС са плащали по 50 лева. Активист на БСП разказа, че и при него са дошли същите продавачи, които после са гарантирали гласовете за ГЕРБ, и са му предложили да работят. Той обаче отклонил поканата - не само защото не иска да прави това, а и защото е бил убеден, че това е постановка, с която да го обвинят в купуване на гласове. Тук само ГЕРБ и ДПС имат право да купуват, твърди той. ВМРО са участвали в друга схема, заради която сега си имат неприятности. В доста села в този толкова далечен от Македония край кметовете са от ВМРО. Повечето от тях са сменили по няколко партии, преди да ги тресне патриотизмът. Доста от хората, с които говорихме, твърдят, че са гласували за кмета (разбирай за ВМРО). Дали това е заради страх, изгода или просто \"защото с кмета играем карти\", както казаха в село Галатин, е трудно да се прецени. Сградата на читалището в с. Галатин, в която се помещава и изборната секция Там обаче на предишните местни избори са се регистрирали 92-ма души от съседното село Баурене и именно с техните гласове е избран кметът от ВМРО. Месец преди тези избори (достатъчно дълго, за да се спази изискването за 6 месеца уседналост преди местните избори през октомври) в Галатин са се регистрирали още 9 души от Баурене, 4 от тях - в къщата на брата на кмета. Като опитни журналисти добре знаем, че хубавият репортаж се прави с имена, много снимки и детайли, които да опишат хората, с които говорихме. Обещанието да не цитираме имена, да не публикуваме снимки и да запазим анонимността на хората, които ни разказваха, бяха нашата част от сделката и необходимият компромис, който сметнахме за нужно да направим. В този репортаж многократно се говори за цигани/роми и на места те се противопоставят на българите. Жертваме политкоректността, защото държим да покажем една нова тенденция, която лично ние наблюдаваме за пръв път, макар че може би я има от няколко избора: Бяхме свикнали, че основно ромите продават гласа си. На тези избори купените ромски гласове са по-малко от друг път, за сметка на това многократно повече етнически българи са продали гласа си. Цинично е, но е факт - обяснението е в много по-голямата изборна култура на ромите. Първо, те са си знаели цената - никъде не са падали под 50 лева на глас. Второ - на някои места са продали гласа си 2 пъти. А българите... Българите обикновено са стрували 20 или 30 лева. Само тези, които живеят в смесени с роми села, са взели по 50 лева. И едно обяснение за ниската активност, което чухме в Борован: Никой не вярва, че си гласувал без пари. Самият факт, че си гласувал, означава, че си дал гласа си за ДПС или ГЕРБ. Тези, които не искаха това петно, решиха изобщо да не гласуват.", "date": "2019.06.05", "title": "Едно кафе и 50 лева ресто"}
{"url": "https://duma.bg/stefan-danailov-shte-igrae-na-plazha-n193228", "text": "Легендата на българското кино и театър Стефан Данаилов ще представи на плажа в Лозенец спектакъла \"Актрисата\". Мастъра, както наричат прочутия актьор студентите му, играе мъжа на главната героиня Лилия Мартин, в която се превъплъщава Аня Пенчева. Образа на бившия й съпруг пък пресъздава Кирил Ефремов. В постановката - дело на самия Стефан Данаилов, участват още Иван Панев, Ненчо Илчев и Павел Иванов. Режисурата е поверена на Росица Обрешкова, а за музиката отговаря Иван Лечев. Пиесата, чиято премиера ще е на 7 юни в НТ \"Иван Вазов, ще може да се гледа на \"Хасиенда бийч\" на 28 юли, неделя. Организаторите очакват поне хиляда души да проявят интерес към комедията, която достига и драматични обертонове. Театралният продуцент Кирил Кирилов разкри, че цяла седмица е убеждавал Стефан Данаилов да изнесе представлението на необичайната крайморска сцена. На същото място преди 6 години е пяла примата на родната естрада Лили Иванова, уточни Димитър Тодоранов - собственик на \"Хасиенда бийч\" и продуцент на фестивала \"Арт поток\", чието четвърто издание ще се проведе в Царево от 19 до 29 юли. В рамките на събитието ще има и няколко изложби, съобщи художникът Стефан Божков. Заедно с Валери Чакалов и Коста Данев той ще покаже творби от керамика и работи върху платно. Обеща да е доста любопитна и сборната експозиция на десетима успешни артисти, които се изявяват в сферата на визуалните изкуства, а част от тях правят чудеса с хартия и върху нея. Арт академията за деца с Калина Попова ще бъде посветена на обучението на всички желаещи малчугани, като заниманията ще завършват с атрактивни изложби. Представянето на интересни книги също ще е част от фестивала. Сред тях се открояват автобиографиите на Орлин Горанов и Христо Мутафчиев, както и томчето за Невена Коканова на Георги Тошев, който ще покаже и филма си за Емир Кустурица. Откриващият се парти уикенд на 14-15 юни, с който ще бъде дадено началото на летния сезон на \"Хасиенда\", ще привлече ценители с \"Метаморфози\" - незабравим сет на диджей Касим, позициониран в световния топ 10. Любо Киров, звезди на хип-хопа и известни имена от музикалния бизнес също ще зарадват феновете си. А Кирил Ефремов и Кирил Кирилов ще се обединят в дует \"К2\", за да направят премиера на парче, върху което работят в момента.", "date": "2019.06.05", "title": "Стефан Данаилов ще играе на плажа"}
{"url": "https://duma.bg/novite-pravila-na-uefa-vazhat-ot-25-yuni-n193219", "text": "Новите правила на УЕФА ще влязат в сила на 25 юни, т. е. от новия сезон, съобщи Евроспорт, позовавайки се на Ройтерс. Така финалите в Лигата на нациите тази седмица и евроквалификациите през месеца няма да бъдат засегнати. Промените в правилата ще бъдат валидни за предварителните кръгове в Шампионската лига и за квалификациите за Евро 2020 през септември. Вече всяко докосване до ръката на полеви футболист ще се счита за нарушение, независимо дали е било неумишлено, или ръката е била прилепена до тялото. Съдиите ще могат да показват жълт и червен картон на всеки член от щаба на отборите. Играчите трябва да напуснат при смяна от възможно най-близкото място, за да не бавят играта. ", "date": "2019.06.05", "title": "Новите правила на УЕФА важат от 25 юни"}
{"url": "https://duma.bg/spasiha-4500-vlechugi-ot-prevrashtaneto-im-v-modni-aksesoari-n193223", "text": "Полицията е спасила хиляди живи змии, гущери, гекони, крокодили и алигатори да се превърнат в модни продукти от висок клас, съобщи Европол след координирана глобална акция. Операция Blizzard с участието на органи на реда от цял свят, включително и от ЕС, Австралия, Южна Африка и САЩ - общо агенции на 22 държави, е имала за цел удар по нелегалната търговия с влечуги. Шестима заподозрени са арестувани в Италия и още толкова в Испания. В световен мащаб полицията е конфискувала 4419 живи животни, между които 2703 водни и земни костенурки, 1059 змии, 512 гущера и гекона и 20 крокодила и алигатора. Властите са иззели също и 152 чанти, портфейли, часовници, лекарства и субстанции за препариране. Операцията е била насочена към пътници на самолети, търговски товари, магазини за домашни любимци и хора със законно разрешение за отглеждане на влечуги, съобщи АФП. \"Трафикът на диви животни се е увеличил значително през последните години до такава степен, че в момента хиляди влечуги, струващи милиони евро, се конфискуват всяка година\", уточни Педро Фелисио, ръководител на Европол за престъпления с икономически и имуществен характер. И допълни: \"Въпреки положените усилия от различно естество заплахата от екологични престъпления остава висока.\"", "date": "2019.06.05", "title": "Спасиха 4500 влечуги от превръщането им в модни аксесоари"}
{"url": "https://duma.bg/balakov-pokazva-muskuli-n193220", "text": "Красимир Балъков показа мускули още в първите си дни начело на националния отбор. Новият селекционер обяви, че никой няма да му реди състава, а той сам ще решава всичко. Още преди да започне работа обаче, членът на Изпълкома на БФС Венци Стефанов намекна, че вижда мениджърски намеси, след като Бала оповести групата за евроквалификациите с Чехия в петък и с Косово в понеделник. Вмешателството в работата на селекционерите е публична тайна. Още преди години германецът Лотар Матеус разкри как в групата са викани синът и зетят на шефа на БФС Боби Михайлов. Германецът визираше Ники Михайлов и Живко Миланов, като първият и сега е в състава. \"Просто няма как някой друг да ми реди състава. Не вярвам някой да го е правил при предишните треньори. Последното решение е изключително мое и така ще бъде до последния ми ден. Целта пред отбора е класиране за Евро 2020. Знам, че това мое изказване може да ми забие 3-4 ножа след квалификациите. Знам, че имаме шансове и ще дадем всичко от себе си. Освен Англия останалите отбори са малко или много на едно ниво. Нашият минус е, че дълго време не сме се класирали. Има футболист в националния отбор, който може да играе като мен. Трябва да му дадем малко повече самочувствие да се събуди. Това е Тошко Неделев. Абсолютно инстинктивен и качествен играч, който, ако малко още поработи за себе си, може да стигне нивото, което ние с Данчо Лечков демонстрирахме. Всичко зависи от него. Националният отбор ще бъде една смесица от опитни и млади футболисти. Така ще бъде и в бъдеще. В момента съм заложил да извикам по-опитните вратари, защото имаме минимален шанс за класиране. Нека минат тези 2 квалификации. Вече в следващите, не знам, може да бъде друг начин на избор за вратарския пост. Анализаторът ни има система, която сравнява футболистите на база 120 елемента. Разбира се, сред тях има по-маловажни и по-важни, но се преценява по 10-балната система. Когато излезе едно сравнение, то е точно и конкретно. Така мога да преценя спрямо противника къде ние горе-долу куцаме и къде те са по-добри от нас, както и обратното. На база тази статистика мога да коригирам някои неща. Капитанът Ивелин Попов е един от малкото ни играчи, които разполагат с изключително голям опит. Той има голямо влияние в отбора като авторитет. Ще намерим най-доброто му място. Той може да играе на 3 позиции. Попов може да поведе отбора по най-добрия начин. Трудно можем да подобряваме някои качества на играчите. Тук имаме много малко време, но можем да поддържаме тези качества. Ще се опитаме да работим технически поне в 70% от времето. Дали, ако бях футболист днес, щях да струвам 100 млн. евро? Да. Когато имах договор в Щутгарт, за да ме откупят оттам, имаше клауза за 70 млн. Това беше в 2001 г. Сега сме 2019-а. Предполагам, че с 30 млн. цената ми би се качила нагоре\", каза пред официалната страница на БФС във фейсбук Балъков, след като отговаря на въпроси на феновете онлайн.", "date": "2019.06.05", "title": "Балъков показва мускули"}
{"url": "https://duma.bg/visokite-registriraha-nov-svetoven-rekord-n193224", "text": "Общо 850 души се стекоха в холандския град Утрехт, за да поставят световен рекорд за най-много високи хора, събрали се на едно място, съобщи ЮПИ. Изискването за участие е било мъжете да не са по-ниски от 1,90 м, а жените - от 1,75 м. Събирането е организирано от Клуба на високите хора в рамките на ежегодната европейска среща. Досегашният рекорд е 136 високи хора, събрали се в Австралия през 2009 г. Изследване от 2016 г. показа, че холандските мъже са най-високи в света - със среден ръст около 1,80 м, а жителките на страната са на второ място след латвийките, със средна височина 1,65 м.", "date": "2019.06.05", "title": "Високите регистрираха нов световен рекорд"}
{"url": "https://duma.bg/zamrazenite-plodove-bili-po-polezni-ot-presnite-n193225", "text": "Замразените плодове съдържат между 10 и 50% повече витамини и минерали в сравнение с пресните и поради тази причина са по-полезни за здравето, предава телевизионният канал CNN. Същото важи и за зеленчуците. Медията цитира проучване на специалисти от университета в Северна Каролина. Според учените замразяването е най-добрият способ за съхраняване на тези продукти. По този начин всички растителни съединения, налични в пресните продукти от този вид, се запазват и след размразяването им. По думите на ръководителката на изследването Мери Ан Лила плодовете се берат на \"върха на тяхната зрялост\", когато са най-богати на минерали и витамини. След това продукцията бързо се замразява и се опакова с използването на азот. Тази процедура позволява да се запазят всички й хранителни вещества. Така например зеленият фасул, който може да се закупи по магазините в пресен вид, съдържа по-малко полезни вещества в сравнение със замразения.", "date": "2019.06.05", "title": "Замразените плодове били по-полезни от пресните"}
{"url": "https://duma.bg/sedma-zaguba-za-lavitsite-n193222", "text": "Женският ни национален отбор по волейбол допусна седма поредна загуба в Лигата на нациите. На старта от III кръг \"лъвиците\" бяха обърнати от домакина Тайланд с 1:3 гейма (25, -20, -22, -22). Пред 6000 души в зала \"Хуамарк\" срещата продължи 1,56 часа. Възпитаничките на Иван Петков играха равностойно през по-голямата част, но с изключение на първия гейм, се пропукваха в решителните моменти. Над всички бяха Мирослава Паскова и Мира Тодорова, които забиха по 15 т., но и допускаха елементарни грешки. Нася Димитрова добави 12, а резервата Симона Димитрова завърши с 11.  За азиатките топреализаторка стана Аджчарапорн Конгиот с 30 т. Тя е първият тайландски играч с толкова точки в турнира. 23-годишната Конгиот направи 17 успешни атаки от 35 опита, заби 5 аса и 8 блокади. В мача Плеумджит Тинкаоу и Чатчу-Он Моксри вкараха по 11 т. \"Лъвиците\" не успяяха да реализират ръстовото си превъзходство, най-вече заради слабо посрещане. Те започнаха агресивно и измъкнаха първия гейм, след като изоставаха с 13:16 и 15:19. Нашите изравниха до 21:21, а при 24:24 реализираха едва третия си геймбол чрез Гергана Димитрова, която пусна топката зад блокадата на домакините. Във втората част азиатките дръпнаха набързо с 11:7 и 16:9 и нашите се предадоха. В третия гейм играта беше равностойна до 20:20, но после българките отново се пропукаха. В четвъртия гейм те водеха през по-голямата част, като преднината им на няколко пъти достигна 3 т., но в заключителните минути пак показаха слабостта от предните шест срещи. Така \"лъвиците\" остават на последното 16-о място след като единствени нямат победа досега при дебютното си участие в елита на турнира. Те имат само 1 т., а днес от 11.00 часа  играят с финалиста от миналата година Турция. Утре техен съперник е  Доминиканската република, срещу койято спечелихме финала във Втора лига преди година и правото на участие в елита.", "date": "2019.06.05", "title": "Седма загуба за \"лъвиците\""}
{"url": "https://duma.bg/ludogorets-e-58-i-v-evropa-n193221", "text": "Лудогорец заема 58-о място в клубната класация на УЕФА според представянето на отборите в евротурнирите през последните 5 сезона. 8-кратният шампион на България има коефициент 27,000 и е непосредствено след 5-кратния първенец на Казахстан Астана. ЦСКА-Сф е 289-и след доброто представяне в Лига Европа миналия сезон с 2,000 т. В класацията фигурира и фалиралият ПФК ЦСКА, който заема 300-о място с 0,500. 299-и е Литекс с 0,750. Левски е 294-и с 2,000, а Ботев Пд 295-и с 1,500. В ранглистата на УЕФА намират място още под №291 Славия с 1,750 т., №296 Дунав (0,250), №297 Берое (1,000) и №298, Черно море (0,500). Без Лудогорец трите останали български отбора, които ще играят в пресявките за Лига Европа, ще участват в жребия с националния коефициент, който е 3,500, благодарение на изявите на тима от Разград. Реал М води в класацията със 146,000 т., пред Барселона 138,000, Байерн М 128,000 и др. Новият шампион на Европа Ливърпул не влиза в топ 10. Той е 11-и с 91,000 т., въпреки че и миналата година достигна финала.", "date": "2019.06.05", "title": "Лудогорец е 58-и в Европа"}
{"url": "https://duma.bg/radukanov-poe-septemvri-n193217", "text": "Милен Радуканов вече е треньор на Септември, обяви БЛИЦ. 46-годишният специалист се е нагърбил със задачата да върне в елита Септември, който отпадна след загуба с 0:3 от Арда в плейаута в Пловдив.", "date": "2019.06.05", "title": "Радуканов пое Септември"}
{"url": "https://duma.bg/levski-si-vrashta-trima-naemnitsi-n193218", "text": "Трима от преотстъпените млади футболисти на Левски ще започнат подготовка с тима на 10 юни. Ивайло Найденов, Атанас Кабов и Илия Димитров, които играха под наем през пролетта, ще бъдат на първата тренировка. Найденов спечели промоция с Арда за елита, както и крилото Кабов с Царско село. Централният нападател Димитров изпадна със Септември от Първа лига в плейаута с Арда. От софийския клуб се очаква да бъде привлечен обещаващият халф Асен Чандъров. ", "date": "2019.06.05", "title": "Левски си връща трима наемници "}
{"url": "https://duma.bg/dzhey-zi-e-parviyat-rapar-miliarder-n193226", "text": "Джей-Зи е първият рапър, който стана милиардер, съобщи списание \"Форбс\", цитирано от световните агенции. Американската звезда, чиято кариера започна през 1996 г., е натрупал състояние, възлизащо на 1 милиард долара. Това го превръща в един от малкото богаташи от този ранг в света на шоубизнеса и първи, идващ от рап средите, отбелязва се в статия, посветена на Джей-Зи, който е съпруг на певицата Бионсе. Рапърът е на 49 години. Неговото истинско име е Шон Картър. Има 14 албума и 22 награди \"Грами\". Израснал е в Бруклин и като млад е продавал дрога. Днес той е уважаван в бизнес средите на Ню Йорк и поддържа приятелски връзки с влиятелни личности като Барак Обама. Джей-Зи има дялове в марката шампанско \"Арман дьо Бриняк\" и коняка \"Д`Юсе\", които са му донесли респ. 220 милиона и 100 милиона долара. Стрийминг каналът Тайдъл, собственост на рапъра, пък струва 100 милиона долара. Музикалният каталог на звездата се оценява на 75 милиона долара, предаде Франс прес. А за 10 години Джей-Зи е спечелил доходи от музиката в размер на 500 милиона долара, допълва ТАСС. Заедно с Бионсе Джей-Зи притежава мезонет в Трайбека в Манхатън. Двамата имат имоти и в предградието на Ню Йорк, и в квартала Бел Еър в Лос Анджелис, като недвижимото имущество се оценява на 50 милиона долара, припомня Франс прес. Според \"Форбс\" на второ място след най-богатите рапъри е продуцентът Диди, който в миналото се казваше Пъф Деди. Той има 825 милиона долара. На трета позиция е продуцентът Доктор Дре със 770 милиона долара. Джей-Зи, Диди и Доктор Дре са не само най-богатите рапъри, но и най-заможните американски музиканти.", "date": "2019.06.05", "title": "Джей-Зи е първият рапър милиардер"}
{"url": "https://duma.bg/dragomir-simeonov-stava-gid-v-plovdiv-n193227", "text": "Популярният български журналист и блогър Драгомир Симеонов влиза в ролята на водещ и гид в петия сезон на популярната поредица Explore Bulgaria на National Geographic. Приключенският дух на Драго го отвежда в красивите обятия на втория по големина град в страната, избран за Културна столица на Европа за 2019 г. Новият сезон следва рамката на експедицията из това пълно с археологически, архитектурни, културни, съвременни и позабравени изненади място. Непосредствено преди телевизионната премиера (днес, 5 юни, от 21,30 ч. по National Geographic) първи епизод на поредицата ще бъде представен на голям екран в Пловдив с прожекция в Lucky Дом на киното от 11 ч. (вход свободен). Локалната поредица ще се излъчва редом с продукции от цял свят и, както и в предходните сезони, ще разкрие красивото лице на България, като този път ще заложи на магията на Пловдив. Петото издание на Explore Bulgaria включва 6 епизода, като всеки от тях има различна тема. С помощта на експерти и местни жители водещият ще преведе зрителите през значими места и ще ги върне назад във времето. Ще ги отведе до емблематичната за Пловдив река Марица, ще разгледа познати и не толкова известни факти за историята на града, ще разбере повече за богатата култура и бит, събрани в красивия Град под тепетата, и ще се потопи в античния му чар и модерно усещане.", "date": "2019.06.05", "title": "Драгомир Симеонов става гид в Пловдив"}
{"url": "https://duma.bg/v-shveytsariya-pomilvaha-semenya-vremenno-n193213", "text": "Двукратната олимпийска шампионка в бягането на 800 м Кастер Семеня ще продължи да се състезава във всички дисциплини при жените, без да намалява нивата на тестостерона в организма си. Върховният съд в Швейцария временно отмени ограниченията на Международна асоциация на лекоатлетическите федерации (ИААФ), откъдето призоваха южноафриканката да взима хапчета за намаляване на тестостерона, ако иска да бяга в късите дистанции. Тя обаче ще се състезава при жените, докато бъде разгледана жалбата й. \"Благодаря на швейцарските съдии за това решение. Надявам се, че отново ще се състезавам без ограничения\", каза тя. Преди месец Семеня загуби обжалването си в Спортния арбитражен съд (САС) в Лозана, който потвърди въвеждането на новите правила на ИААФ. Те касаят жените с наднормен брой мъжки хормони, които вече трябва да поддържат нивото на тестостерона в телата си в определени граници чрез медикаменти или да преминат в други дисциплини. Швейцарският съд обаче сметна, че това решение е дискриминационно. ИААФ класифицира Семеня и други дами като спортисти с различия в сексуалното развитие (ДСД), с което те придобиват нечестно предимство заради високия си тестостерон. Споровете дали Семеня е мъж или жена са от години. Преди почти 3 години тя се ожени за Виолет Расебоя, също атлетка от ЮАР. На сватбата тя беше облечена като младоженец - със сако и златни панталони. Булката по традиция беше изцяло в бяло.", "date": "2019.06.05", "title": "В Швейцария \"помилваха\" Семеня временно"}
{"url": "https://duma.bg/10-kluba-ot-parva-liga-obyaviha-sobstvenitsite-si-n193216", "text": "Според новия Закон за мерките срещу изпирането на пари родните клубове имаха срок до 31 май 2019 г. да посочат действителните си собственици. Повечето от 14 тима в елита са се съобразили с изискването и са предоставили нужната информация, установи проверка на GONG.BG. Христо Стоичков обаче не фигурира до имената на Гриша Ганчев и Юлиан Инджов в ЦСКА. Обяснението е, че легендата на българския футбол притежава само 20% от дружеството ЦСКА-1948, което е собственик на ЦСКА. А щеше да се явява действителен собственик, ако притежаваше минимум 25% от него. Не са посочили собствениците си 4 клуба - Етър, Ботев Вр, Дунав, които са със статут на общински, както и Витоша Б.   Лудогорец: Действителни собственици: Кирил Домусчиев, Георги Домусчиев ЦСКА: Действителни собственици: Гриша Ганчев и Юлиан Инджов с притежавани по 100 броя поименни, безналични акции с право на глас (38,1% от общия размер на капитала на АД.  Левски: Действителен собственик: Георги Попов. Берое: Едноличен собственик: ТЕЦ Марица Изток 2. Черно море: Действителен собственик: Зърнени храни България АД Ботев Пд: Действителен собственик: Георги Самуилов, ЕФ ЕС Мениджмънт Локомотив Пд: Действителен собственик: Христо Крушарски с 95% от капитала. Славия: Действителни собственици: Електра Еротокриту – Лимасол, Кипър (право на собственост на 65,57% от капитала); Кмет на Столична голяма община (право на собственост на 34% от капитала); Юридическо лице или друго правно образувание, чрез което пряко се упражнява контрол – Алмара Трейд Лимитид (Кипър); Представители на юридическо лице: Димитър Радев; Юридическо лице, чрез което непряко се упражнява контрол: Софийски имоти; Представители на юридическо лице: Димитър Шивачев. Арда: Действителни собственици: Стефан Пешев, Петър Пешев Царско село: Стойне Манолов.  Данни за притежаваните права: Председател на сдружението: Константин Илиев; членове на сдружението: Радослав Кълвачев, Емил Енев, Ангел Йорданов; член на управителния съвет: Георги Гьорев.", "date": "2019.06.05", "title": "10 клуба от Първа лига обявиха собствениците си "}
{"url": "https://duma.bg/ruis-poiska-revanshat-da-e-v-meksiko-n193214", "text": "Световният шампион на IBF, IBO, WBO  и WBA Анди Руис, обяви, че иска реваншът срещу Антъни Джошуа да бъде в родината му Мексико. Промоутърът на британеца Еди Хърн пък настоя реваншът да бъде на Острова. \"С радост ще проведа реванш, но първо искам да поговоря с отбора. Да видим какво и как. Би било страхотно да го проведем в Мексико. Никога преди не сме имали световен шампион в тежка категория. Така че би било много готино да проведем реванша в родината ми\", заяви Руис, цитиран от Sky Sports. Ричард Джошуа, бащата на Антъни, е искал мачът на сина му с Анди Руис да бъде отложен, твърди авторитетното издание \"WorldBoxing News\", а причината била нокаут, който той претърпял в последния спаринг. Джошуа бил нокаутиран от германеца Агит Кабайел, който е еврошампион. Хърн обаче отрече това. \"Абсолютна лъжа е, че той е бил тежко ранен в спаринг, нямаше здравословни проблеми преди мача. Най-голямото притеснение беше ечемик на окото му\", заяви агентът.", "date": "2019.06.05", "title": "Руис поиска реваншът да е в Мексико"}
{"url": "https://duma.bg/mz-prevede-avans-na-bolnitsata-vav-vratsa-n193267", "text": "МЗ преведе на МБАЛ \"Христо Ботев\" във Враца авансова субсидия по реда на Наредба 3/2019 г. за медицинските дейности извън обхвата на задължителното здравно осигуряване, за които министерството субсидира лечебни заведения и за критериите и реда за субсидиране на лечебни заведения. Това съобщиха от ведомството на Кирил Ананиев ден, след като стана ясно, че почти половината работещи във врачанската болница са депозирали молби за напускане заради неплатени заплати. С предоставените финансови средства болницата ще бъде в състояние да изплати възнагражденията на работещите в лечебното заведение за април и аванс за май, пишат от МЗ. От там уточняват, че продължават преговорите с кредиторите на болницата с цел договаряне на разсрочване на задълженията. Очаква се да бъде постигнато споразумение с някои от кредиторите, за да може болницата да осъществява дейността си.  ", "date": "2019.06.05", "title": "МЗ преведе аванс на болницата във Враца"}
{"url": "https://duma.bg/triumvirat-shte-vodi-tsska-sf-n193215", "text": "ЦСКА-Сф няма да търси нов треньор. Триото, което завърши сезона, ще продължи да работи и през следващата кампания. За старши треньор ще се води Добромир Митов, но негови помощници остават Димитър Пенев и Люпко Петрович, които имат и лицензи за първи треньори, за разлика от Митов. В щаба остават асистентът Даниел Моралес и кондиционният треньор Кирил Динчев. Работата с вратарите отново ще е поверена на Ивайло Петров-Пифа, който е зет на известния футболен агент Емил Данчев. \"Червените\" ще започнат подготовка в неделя.  На практика ключова роля на \"Армията\" в последните кръгове имаха Митов и Петрович, които водеха мачовете от пейката. Пената, който е и почетен президент на клуба, гледаше мачовете от трибуните. Под ръководството им \"червените\" още нямат загуба. Тримата поеха отбора на пожар в началото на май след изненадващото напускане на Любо Пенев, когато отборът победи във Варна Черно море с 3:1. Клубът на Гриша Ганчев вече подготви бърза селекция, като привлече защитника Петър Занев, руския атакуващ полузащитник Денис Давидов, шотландския нападател Тони Уот и италианския плеймейкър Диего Фабрини, който беше спряган за \"Левски\". От \"Армията\" досега си тръгнаха само вратарят Данте Стипица и бранителят Стивън Перейра.", "date": "2019.06.05", "title": "Триумвират ще води ЦСКА-Сф"}
