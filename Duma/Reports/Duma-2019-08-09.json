{"url": "https://duma.bg/sofiya-sprya-obshtestvena-porachka-po-signal-na-bsp-n197497", "text": "Главният архитект на София Здравко Здравков прекрати обществена поръчка за основен ремонт и въвеждане на мерки за енергийна ефективност на сгради в центъра на София, в които се помещава и Столичната библиотека. Решението идва, след като общинският съветник от БСП Альоша Даков пусна преди две седмици официален сигнал до кмета на София Йорданка Фандъкова с настояване процедурата да бъде спряна заради нарушаване на закона. Тогава той отбеляза, че в приложените документи за поръчката са използвани данни с изтекъл преди 8 години срок на давност. В документите по процедурата беше приложен техническият паспорт на Столичната библиотека, издаден през 2008 г., припомни Альоша Даков. Изтичане на срокове е имало и по отношение на енергийния паспорт на библиотеката, а за 11 години показателите за енергийна ефективност бяха променяни нееднократно. Необходимо е да се извърши актуално енергийно обследване на сградите, които да бъдат заложени в обществената поръчка, категорични са социалистите.   ", "date": "2019.08.09", "title": "София спря обществена   поръчка по сигнал на БСП"}
{"url": "https://duma.bg/tsatsarov-naznachi-proverka-v-babh-zaradi-film-ot-sotsialnite-mrezhi-n197500", "text": "Главният прокурор Сотир Цацаров разпореди проверка на Българската агенция за безопасност на храните (БАБХ), съобщиха от пресцентъра на държавното обвинение. Спецпрокуратурата ще търси евентуални длъжностни престъпления и сключване на неизгодни договори от агенцията. Повод за решението на Цацаров е разследването на Генка Шикерова \"Война на трупове\". Филмът бе разпространен за първи път в социалните мрежи през последните дни и предизвика вълна от възмущение. Той е посветен на сключените договори за т.нар. мобилни инсинератори за унищожаване на животински отпадъци.  От БАБХ ще бъдат изискани всички договори и анекси по обществените поръчки за обезвреждане на животински отпадъци, обявени през 2017 г. и 2018 година. Агенцията трябва да представи документи за всички плащания, извършени от нея, както и за осъществените от изпълнителите дейности. Спецпрокуратурата очаква книжата, удостоверяващи упражнения контрол от страна на БАБХ върху работата на изпълнителите и количествата унищожени животински отпадъци, данни за капацитета на инсталациите, за мобилните инсинератори на всяка от фирмите, както и данни за конкретните преработени количества по време и място. Ще се провери и състоянието на екарисажите във Варна и Шумен, както и за причините за неползването им, особено в настоящата усложнена обстановка. На проверка ще подлежат и всички заповеди и указания на БАБХ относно предписания сега начин на унищожаване на труповете на умъртвените животни във връзка с африканската чума по свинете, защо труповете се загробват и т.н.", "date": "2019.08.09", "title": " Цацаров назначи проверка в БАБХ заради филм от социалните мрежи"}
{"url": "https://duma.bg/uchenitsite-znayat-vse-poveche-za-sigurnostta-i-virusite-v-internet-n197495", "text": "Учениците имат все повече знания за сигурността в интернет и защитата от вируси, показва анализът на резултатите от тазгодишното национално външно оценяване по информационни технологии след десети клас. То се проведе в 928 училища в страната и в него участваха близо 45 000 десетокласници. Тестът беше разделен на две части. Първата съдържаше 20 задачи с избираем отговор. Най-добре учениците са се справили с въпросите за безопасна работа в мрежова среда, защита от вируси и работа със споделени документи.  Втората част на оценяването беше практическа, като отново всеки получи персонален вариант на задачата. 98% от явилите се са работили по нея, а повече от половината ученици не са се затруднили при решаването й. Най-добре се представиха десетокласниците в Търговище, Русе и Ловеч. 73% от положилите изпита получиха сертификати за владеене на дигитална компетентност по Европейската рамка за оценяване. Средният резултат от външното оценяване тази година е 35,88 точки, което е почти 60% успеваемост. Това е и най-високото постижение досега.", "date": "2019.08.09", "title": "Учениците знаят все повече за сигурността и вирусите в интернет"}
{"url": "https://duma.bg/strashno-e-n197503", "text": "Нещо много страшно става в българското училище, след като в него все по-трудно влизат преподаватели. За поредна година в разгара на лятото стотици училища търсят кадри, а ръководствата им чакат в несигурност и напрежение 15 септември. Неяснотата кой и за колко време ще обучава учениците не е проблем само на директорите. Тя е заплаха за децата, за родителите им, за властта, за нацията.  Трагичното състояние на системата продължава да е пряк резултат от безплодните опити на институциите да превърнат школото в привлекателно място и за двете страни, които са зад и пред чина. Още по-печално е, че положителен отзвук не носят дори милионите, които се изливат по различни държавни програми и проекти. Това разхищение в мизерията води само до несполучлива политика и драматична статистика. А тя няма да се промени, докато учителите през половината ден са заровени в бумаги, а в останалото време обикалят къщите в издирване на потенциални подопечни. Както знаем, дистанцирането от школото е характерно и за учениците. Те го посещават или телом, или духом. При това всеобщо отвращение от образователната ни система може би е дошло време чисто и просто да закрием училището. Ако това е нечия цел, тя скоро ще бъде изпълнена.", "date": "2019.08.09", "title": "Страшно е"}
{"url": "https://duma.bg/sas-zakon-vavezhdat-srochna-sluzhba-v-dobrovolniya-rezerv-n197496", "text": "Анализите показват, че в рамките на следващите 10-15 г. България няма да разполага с достатъчно подготвени граждани за защита на отечеството, придобили статус на запасни, с които да бъдат окомплектовани военновременните формирования. Във връзка с това Министерството на отбраната предлага въвеждане на \"срочна служба в доброволния резерв\". Тя ще включва период до 6 месеца, през който пълнолетен български гражданин преминава военна подготовка и изпълнява задачи в състава на военни формирования от въоръжените сили като резервист, е посочено в мотивите на проекта за изменение и допълнение на Закона за резерва на Въоръжените сили.  Този нов вид военна служба у нас ще включва три етапа: начална военна подготовка, специална военна подготовка и изпълнение на задачи в състава на военни формирования от въоръжените сили. Длъжностите ще се обявяват със заповед на министъра на отбраната. За времето на изпълнение на договора за срочна служба в доброволния резерв резервистът ще е със статус на военнослужещ с правата и задълженията, съответстващи на заеманата длъжност. Той ще получава основно месечно възнаграждение в съответствие със заеманата длъжност и присвоеното му военно звание.  От МО са направили и сметка колко ще струва това на бюджета. Разходите за издръжка и подготовка на личен състав, изпълняващ срочна служба в доброволния резерв, както и за обезщетения на работодатели през 2020 г. са разчетени в размер на 2 727 000 лв., а през 2021 г. - на 9 362 000 лв. Прогнозната стойност за разходите през 2022 г. поради увеличаване на личния състав е приблизително 37 451 000 лв.", "date": "2019.08.09", "title": "Със закон въвеждат срочна служба в доброволния резерв"}
{"url": "https://duma.bg/zhurnalisti-se-vazmutiha-ot-opitite-na-prokuraturata-za-tsenzura-n197502", "text": "Становищата, с които прокуратурата се опита да ограничи критичните медийни материали срещу Иван Гешев и приближените му, станаха повод за гневна позиция от Асоциацията на европейските журналисти в България (АЕЖ). От организацията публично се възмутиха от ходовете, с които държавното обвинение ограничава свободата на словото, и изтъкнаха, че това противоречи на конституцията, на Европейската конвенция за правата на човека, на българското и европейското законодателство. От АЕЖ подчертават, че всекидневните атаки от Прокурорската колегия на ВСС, прокуратурата и Асоциацията на прокурорите към медии, които си позволяват да бъдат критични към процедурата за утвърждаване на Иван Гешев като главен прокурор, не просто будят недоумение, но са и опасен опит за налагане на цензура. Подобен истеричен стил на комуникация не подхожда на сериозна институция, опитът да се накарат критичните медии да замълчат никак не е безобиден и представлява опасност за демокрацията в страната, категорични са те. Повод за позицията са поредицата призиви от прокуратурата дебатът около избора на главен прокурор да се води с \"добронамерен тон\" и за \"повече толерантност и отговорност в провежданото обсъждане\". Според АЕЖ подобни искания показват неразбиране на ролята на журналистиката и на философията на демократичното устройство на държавата. \"Това, че медийни групи, близки до властта, непрестанно величаят силните на деня, громят всички техни критици и единственият начин представител на управлението да попадне под критиката им е, ако загуби позиции, не означава, че ролята на медиите е да венцеславят хората с власт. Напротив, фактът, че една от най-важните позиции в държавата ще бъде заета без елемент на състезателност - след посочване на един-единствен кандидат, би трябвало да е силен стимул за всяка уважаваща се медия за разследвания, коментари и анализи във връзка с кадровата политика в прокуратурата\", посочват от АЕЖ. Те призовават Прокурорската колегия на ВСС да преразгледа решението си да номинира Гешев. За да увери прокуратурата в своята добронамереност, АЕЖ предлага да организира специални обучения по медийна грамотност за прокурори.", "date": "2019.08.09", "title": " Журналисти се възмутиха от опитите на прокуратурата за цензура"}
{"url": "https://duma.bg/nedostig-na-samoleti-prichinil-spada-na-turistite-n197492", "text": "\"Въпреки спада на туристите по Черноморието това лято не можем да говорим за провал или за нужда от спасяване на летния туристически сезон. Само за юни имаме 91 000 повече посетители в България според националната статистика, така че не можем да говорим за провал на сезона\", заяви Румен Драганов от Института за анализи и оценки в туризма по bTV. Пикът на посещенията е бил на 3 август, когато са били заети 88% от всички хотели на морето. За целия месец заетостта е 68%. \"Има 3% спад в сравнение с миналата година, но това е поради недостига на самолети, което накара туроператорите да намалят полетите към Черноморието, признава Драганов. И отбелязва, че на годишна база туристите би трябвало да са повече. Той посочи, че през май и юни са били отменени полети към България, което се дължи на кризата със самолетите на \"Боинг\", но сега \"Луфтханза\" е увеличила броя на полетите си до нашата страна.  28 на сто от хотели са обявили намаление между 15 и 30%, каза Румен Драганов, но това е за нощувка в местата с по-ниски категории, хотелите с висока категория си държат цените. Няма разлика между цените на северното и южното ни Черноморие. Всички намират туристическия ни продукт за отличен, заяви Драганов, след като се запозна с оплакването на туристка за буболечки в стаята в хотела й във Варна. Той обаче допълни, че такива случаи с лоши условия и обслужване има, но не са правило, а по-скоро изключение. Според него българите си остават най-желаните и платежоспособни туристи. Хотелиери обясняват спада на туристи през май и юни с хубавото време в Европа и лошото време в България. Много полети бяха отменени от Германия за България и бяха пренасочени за Турция, заяви хотелиерът Ростислава Димитрова. Сезонът започна колебливо. Втората половина на юли мина много добре. Август се очаква да бъде по-добре от юли. Очаква се септември да продължи, каза дългогодишният хотелиер Георги Илиев. Слънчев бряг се напълни, заяви Пламен Копчев, председател на Съюза на собствениците в курорта. Високият сезон ще продължи в нормални граници, след това цените ще падат. Според Копчев профилът на туристите в \"Слънчев бряг\" не се е променил след проверките за шум, организирани от Валери Симеонов. ", "date": "2019.08.09", "title": " Недостиг на самолети причинил спада на туристите"}
{"url": "https://duma.bg/varnaha-shefa-na-tad-grup-v-aresta-n197499", "text": "Апелативният спецсъд върна в ареста собственикa на \"ТАД Груп\" Иван Тодоров. Съдиите отмениха наложената гаранция от 100 хил. лв. и постановиха постоянното му задържане. Магистратите смятат, че има достатъчно доказателства, че Тодоров е подбудил Кристиян Бойков да копира данни от НАП и да ги разпространи в интернет, за да създаде смут у населението. Съдът не уважи искането на защитата за разпит на Бойков, който дойде, без да е призован, и беше готов да даде показания. Отхвърлено беше и искането на прокуратурата делото да се гледа при закрити врата.  На заседанието бяха представени нови материали по делото. Използвана е експертиза от охранителни камери в офиса на \"ТАД Груп\", според която Тодоров коментира по телефона хакнатите данни на НАП с неизвестно лице. Обвинението смята, че като собственик Тодоров е осъществявал пряк контрол върху служителите си и е знаел какво върши Кристиян Бойков. Според съда няма риск той да се укрие, но най-правилната мярка за него на този етап от разследването е постоянен арест. Представена е и справка от чат между Тодоров и Бойков, в която 20-годишният служител заявява: \"Тая вечер НАП заминава.\" Друго доказателство е иззет мобилен телефон, в който е била открита информация с лични данни на висши политици, висши магистрати, както и редови прокурори и следователи. От иззет лаптоп пък се вижда, че е правен опит да бъде хакнат сайтът на Агенция \"Митници\". Като свидетели са разпитани служители на фирмата и пострадали от нея. Адвокат Ина Лулчева обвини прокуратурата, че прилага двоен стандарт, тъй като не е искала задържането на другите двама обвиняеми. Според защитата няма доказателства за кибертероризъм.", "date": "2019.08.09", "title": "Върнаха шефа на \"ТАД Груп\" в ареста"}
{"url": "https://duma.bg/izgoryaha-avtomobili-na-bivshiya-kmet-na-saedinenie-n197493", "text": "Два леки автомобила, както и камион и трактор изгоряха в град Съединение, съобщи БНР. Превозните средства са собственост на съветника от \"Сдружение за Съединение\" и бивш кмет от БСП Георги Руменов. По случая е започнато разследване, за да се установят причините за пожара. Руменов твърди, че пламъците са причинени умишлено и имат политически мотив. Сигналът за пламналите коли, които са били паркирани в двора на Руменов, е бил подаден около 3 часа. Въпреки намесата на огнеборците обаче единият автомобил е напълно изпепелен, а другият има сериозни поражения по предницата. Малко по-късно се е наложило пожарникарите да гасят и камион и трактор, също собственост на Руменов, който се занимава със зърнопреработка. Общинският съветник отрича да е получавал заплахи.", "date": "2019.08.09", "title": "Изгоряха автомобили на бившия кмет на Съединение"}
{"url": "https://duma.bg/dete-se-udavi-v-reka-iskar-n197494", "text": "Тялото на момче, което се удави в сряда в река Искър, бе открито вчера. 10-годишното дете изчезна във водите край ВЕЦ \"Варуна\", съобщиха от полицията във Враца. Около 13 часа майката на момчето от Мездра съобщила в полицията, че по време на къпане в района на бента на река Искър то било повлечено от водата в канал, захранващ ВЕЦ \"Варуна\". Детето било заедно с вуйчо си по време на инцидента. Проведени са издирвателни мероприятия по протежение на канала и в района на ВЕЦ. Според друга информация детето не се е къпало, а се е подхлъзнало и паднало.", "date": "2019.08.09", "title": "Дете се удави в река Искър"}
{"url": "https://duma.bg/samoletite-im-krivi-n197480", "text": "И какво се оказа? За провала на туристическия сезон, който уж не бил се провалил, виновен е недостигът на самолети за чартърни полети, с които у нас пристигат летовниците. Освен това нощувките у нас намаляват заради хубавото време в Европа това лято и дъждовете у нас. Тук човек може само да замълчи в недоумение и да се сети за лафа, че на калпав туризъм самолетите му криви. Все едно не бяха от България кадрите, показващи как в \"Слънчев бряг\" хотелиер с ритник в карате стил поваля израелска туристка. Все едно не бяха от България снимките на касови бележки, от които се вижда, че за два шезлонга и чадър на плажа летовниците се бръкват със 70 лв. всеки ден. Все едно не са от родното Черноморие непрекъснатите оплаквания, че при \"ол инклузив\" масово се предлага некачествена храна със съмнителен произход. Значителният отлив на туристи от българските курорти това лято не може да се обяснява само с международното положение, специфична част от което са и чартърните самолети. Спадът в този стратегически за държавата сектор е по-скоро резултат на цялостната държавна политика. Както навсякъде у нас, и туризмът през последните години влиза от скандал в скандал. Ако не е засмукано в басейн дете, ще бъде бита камериерка. Ако не е бита камериерка, ще бъдат туристи, измамени от таксиджии.  Когато съсловните организации са безброй и са като орела, рака и щуката. Когато в обществото преобладава мнението, че имаме министър, който нищо не разбира от туризъм и отделя повече време да брои имотите си. Когато българският пазар е загърбен и същото това министерство става инициатор на безумни инициативи. Когато министри се карат кой е по-корумпиран (разбирай Ангелкова и Валери Симеонов). Когато парите за реклама уж се увеличават, а резултатът е нулев. Когато снимки с бетонови строежи на метри от водата заливат социалните мрежи, явно нещо не е наред. И липсата на самолети е най-малкият проблем.", "date": "2019.08.09", "title": "Самолетите им криви"}
{"url": "https://duma.bg/darzhavnite-imoti-shte-se-prodavat-onlayn-n197491", "text": "Всички държавни имоти, частна държавна собственост, ще се продават на електронна платформа. Така ще се обявяват на търг и имоти на дружества, които са с над 50% държавно участие, и тези, в които мажоритарно държавните компании имат над 50% участие. Това се предвижда в проектонаредба за електронна платформа за продажба на имоти, публикувана за обществено обсъждане. Електронната продажба включва и имоти под 10 хил. лв., които са в компетентността на областните управители, както и на обособени части на лечебни заведения. Проектът е изготвен от Агенцията за приватизация, а в правителството я внася министърът на икономиката Емил Караниколов. Създаването на електронната платформа е възложено с обществена поръчка на държавното предприятие \"Информационно обслужване\", а след това тя ще се управлява и развива от Агенцията за приватизация и следприватизационен контрол. Тя ще записва всяка операция от кандидатстването в електронен търг до обмен на документи между участниците. Всяко действие се удостоверява с електронни времеви печати. При провеждането на електронните търгове платформата ще отчита астрономическото време по часовата зона на България с точност до година, дата, час, минута и секунда. Достъпът до публичната част на платформата ще бъде без регистрация. Регистрацията, подписването и подаването на електронни документи от кандидатите и участниците е с квалифициран електронен подпис. Данните за проведените електронни търгове се архивират и са достъпни за справки 5 г. от обявяване на процедурата, а се пазят 10 г. В проекта е разписан редът за обявяване и провеждане на електронен търг от Агенцията за приватизация, от държавните фирми и от областните управители.", "date": "2019.08.09", "title": "Държавните имоти ще се продават онлайн"}
{"url": "https://duma.bg/kratki-novini-n197481", "text": "Марек Кухчински обяви, че подава оставка заради скандала с използването на правителствен самолет. Журналистите научиха, че по време на служебните си пътувания той е взимал хора от семейството си, а също политици от управляващата партия \"Право и справедливост\" също с членове на семействата им. Освен това той често пътувал до родното си Подкарпатско воеводство, придружаван пак от семейството си.    Земетресение с магнитуд 5,9 разтърси Югозападна Турция. То е на дълбочина 7 километра и е на 49 км източно от град Денизли. Според телевизия НТВ при труса са се срутили редица сгради, в които имало хора. Спасители са извадили някои хора, които са хоспитализирани. Трусовете са били усетени в южните окръзи Анталия, Бурдур и Ъспарта.   Двама души са убити, а други 15 са ранени по време на експлозия на територията на военно поделение в района на Архангелск, съобщи \"Спутник\". Експлозията е станала във военно поделение на 30 км от Северодвинск при тестване на система за течен реактивен двигател.  Вулкан край Токио изригна за първи път от четири години, хвърляйки пепел и дим близо два километра в небето. Има предупреждения да не се приближава планината. Вулканът е на връх Асама на около 140 км северозападно от Токио. Нивото на опасност е повишено от три на пет, което означава, че хората трябва да избягват кратера. Новозеландската полиция се натъкна на скъпа находка на популярен плаж - кокаин за около 3 млн. новозеландски долара ($,9 млн.). 19 кутии с този вид наркотик изплували на Бедълс бийч на 30 км западно от Окланд. Кокаинът бил натъпкан в 19 кутии с размер на видеокасета. Цената на тази дрога е най-висока именно в Нова Зеландия - 375 долара за 1 грам кокаин.", "date": "2019.08.09", "title": "Кратки новини"}
{"url": "https://duma.bg/ivitsa-dachich-obvinen-v-namesa-v-izborite-sasht-n197483", "text": "При посещението си в САЩ сръбският външен министър Ивица Дачич призова сръбската общност там да гласува за Доналд Тръмп на президентските избори догодина. Дачич отправи този призив към съотечествениците си в САЩ заради подкрепата на албанците за Демократическата партия и нейните кандидати. Според него в САЩ живеят около 650 хиляди сърби. В същото време той бе критикуван от Майкъл Карпентър, който е съветник по външната политиката в президентската кампания на бившия вицепрезидент демократ Джо Байдън. \"Сръбският външен министър планира да се бърка във вътрешната политика на САЩ с призива до сръбските американци да подкрепят Тръмп през 2020 година\", написа Карпентър в Туитър.   Доналд Тръмп е определил юни 2020 г. като крайния срок за разрешаване на проблемите между Косово и Сърбия, твърди белградският в. \"Блиц\". Вашингтон е твърдо против евентуален бойкот на изборите от сръбската опозиция и ще се опита да ги убеди да участват в тях.", "date": "2019.08.09", "title": "Ивица Дачич обвинен  в намеса в изборите САЩ "}
{"url": "https://duma.bg/amnesti-sasht-ignorirat-pravata-na-choveka-n197484", "text": "Правозащитната организация \"Амнести интернешънъл\" призовава хората, които планират да посетят САЩ, да проявят максимална предпазливост поради честата употреба на огнестрелно оръжие в страната. Организацията предупреждава хората да проявят повишено внимание и да имат план за спешни случаи при пътуванията из САЩ. В документа на \"Амнести\", публикуван на сайта й, се препоръчват хората да се избягват многолюдни места, \"особено културни събития, храмове, училища и търговски центрове\". Също така се препоръчва те да бъдат много внимателни в местните барове, нощни клубове и казина. \"Поставяйки собствеността на оръжието над основните права на човека, американските власти съзнателно и систематично правят грешки на различни нива и игнорират своите международни задължения за осигуряване на правата и сигурността на хората\", обвинявана организацията. ", "date": "2019.08.09", "title": "\"Амнести\": САЩ игнорират  правата на човека "}
{"url": "https://duma.bg/turtsiya-i-sasht-dogovoriha-zona-za-sigurnost-v-siriya-n197482", "text": "Турция и САЩ се договориха за създаването на зона за сигурност в Северна Сирия източно от река Евфрат, заяви турският президент Реджеп Ердоган. Зона от порядъка на 30-40 км по протежение на сирийско-турската граница ще бъде контролирана от Турция в координация със САЩ. Членовете на кюрдските сили ще трябва да напуснат тази територия и да предадат тежкото си въоръжение. САЩ и Турция ще извършват и съвместни операции в тази зона.  Сирийското външно министерство днес обяви \"категорично неприемане\" на плановете на \"окупаторите Турция и САЩ\" за създаване на безопасна зона. \"Това споразумение е ясна атака срещу суверенитета на Сирия и нейната териториална цялост, както и грубо нарушение на принципите на международното право и Хартата на ООН\", твърди министерството във Фейсбук.", "date": "2019.08.09", "title": " Турция и САЩ договориха  зона за сигурност в Сирия"}
{"url": "https://duma.bg/glad-za-uchiteli-v-tsyalata-strana-n197498", "text": "Стотици учители търсят училищата в цялата страна месец преди началото на учебната година. Проверка на ДУМА установи, че гладът за преподаватели не подминава нито един град и това лято.  Рекордьор в издирването на кадри отново е София, където актуалните обяви за педагогически и друг персонал са над 400. Най-търсени са преподавателите по чужди езици и математика. В същото време училищните ръководства очакват педагогически съветници, психолози, логопеди, медиатори, ресурсни учители. Криза в намирането на персонал изпитват и детските градини в София.  Сериозен недостиг на учители има и в останалите големи градове като Варна, Пловдив и Бургас - по 100-150.  С поредна криза в осигуряването на кадри в училищата и детските градини в цялата страна ще бъде посрещната учебната година на 15 септември, установи проверка на ДУМА. Гладът за учители не подминава нито един град и това лято. Стотици са свободните места, обявени от регионалните управления по образование малко повече от месец преди учебната 2019-2020 г.  Най-търсени са преподавателите по чужди езици, но няма нито една област, в която да няма свободни места, показва още проверката на ДУМА. Училищните ръководства също така издирват педагогически съветници, психолози, логопеди, медиатори, ресурсни учители. Сериозна криза има в намирането на персонал, не само педагогически, и в детските градини в София. Медицинските сестри са най-дефицитните кадри в тази област. След София най-много учители липсват в Пловдив - близо 150. Недостигът е и в трите етапа на образованието и е разпределен почти еднакво по всички предмети. По 100 учители се търсят във Варна и Бургас. Близо една трета от липсващите преподаватели във Варненско са по чужди езици, следвани от началните учители. Близо 200 са свободните места в Стара Загора. Все по-голям глад за учители има в Пернишко, показват данни на РУО. Най-значим е той в детските градини. Само в област Пазарджик пък имат нужда от 60 педагози.  Регионалните управления са обявили още 40 свободни места в Смолянско, 25 са в Ямболско, 80 в София-област, 50 във Врачанско, 50 във Великотърновско. Най-малко кадри по традиция липсват в Силистра - 15 учители, в Ловешко - шестима, и в Кърджалийско - едва двама.  ДУМА припомня, че Министерството на образованието и науката ще създаде система, чрез която учители и възпитатели ще могат да си търсят работа в системата на образованието. Тя няма да е достъпна публично, ще е нужна регистрация, която ще се позволява само на специалистите. ", "date": "2019.08.09", "title": "Глад за учители   в цялата страна"}
{"url": "https://duma.bg/voyna-na-prezidenti-v-kirgizstan-n197486", "text": "Бившият президент на Киргизстан Алмазбек Атамбаев, когото киргизстанските специални войски не успяха да арестуват в сряда, свика привържениците си на безсрочен митинг в столицата Бишкек. Искането е едно - оставка на действащия президент. Новите власти в страната обвиняват Атамбаев в корупция. На 20 юни киргизкият парламент внесе в прокуратурата списък с обвинения срещу бившия президент Атамбаев, изготвен от специална парламентарна комисия. Надзорният орган излезе със заключение, че бившият президент може да бъде замесен в корупция при модернизацията на ТЕЦ в Бишкек и в други незаконни действия. Ако съдът намери Атамбаев за виновен, той може да бъде осъден на доживотен затвор. Самият Атамбаев нарече обвиненията на парламентаристите \"абсурдни\" и каза, че е чист пред народа и е готов да отговаря за всичките си действия като президент. Формално обаче причина за печалните събития е друга. Бившият президент е свидетел по делото за незаконно освобождаване от затвора на криминалния авторитет Азиз Батукаев. Атамбаев няколко пъти е викан за разпит, но той не се явява нито веднъж. Именно това става причина за атаката срещу резиденцията му. На 7 август специалните служби на Киргизстан предприеха опит за силово задържане на Атамбаев в село Кой-Таш на 20 километра от Бишкек. Привържениците на експрезидента обаче се вдигнаха в негова защита и командосите не успяха да го арестуват. Няколко от тях дори попаднаха в плен на Атамбаев и в момента са заложници на привържениците на експрезидента. При сблъсъците пострадаха близо 50 души, един командос загина. Главният прокурор на страната, цитиран от АФП, съобщи, че 23-ма цивилни и 24-ма служители на силите на реда са хоспитализирани, а здравното министерство уточни, че някои от цивилните са ранени от куршуми. Според властите при спецоперацията силите на реда са използвали само гумени куршуми, докато привържениците на експрезидента стреляли с бойни патрони. Атамбаев призна, че лично е стрелял по атакуващите дома му командоси от спецчастите при вчерашния им опит да го арестуват. \"Моите привърженици нямаха оръжие, аз лично стрелях по време на нападението\", каза той, но добави, че се \"стараeл да не уцелва хора\". Атамбаев отбеляза също, че е готов да съдейства за освобождаване на задържаните от неговите привърженици при щурма бойци от спецчастите. Атамбаев твърди, че застъпилите се за него привърженици са били без оръжие, а той самият е стрелял при опита да бъде арестуван. Бившият президент призова силите за сигурност да не стрелят по народа. Той направи изявление, излъчено от контролирания от него телевизионен канал \"Април\". \"Искам да апелирам към силите за сигурност: не стреляйте по народа си, всичко това ще свърши много лошо за вас\", каза бившият държавен глава. В апела си Атамбаев изрази съжаление, че са пострадали много невинни хора. \"Днес имаше опит да ме заловят, за съжаление, пострадаха невинни мирни хора. Това стана, защото за залавянето ми беше изпратен антитерористичният отряд \"Алфа\". Ние не сме терористи. Нито аз, нито гражданите около дома ми. Мнозина дойдоха просто да се снимат с мен. И тази жестокост, този цинизъм на сегашните власти е просто шокираща\", каза той. Според Атамбаев специалните сили използвали не само специална техника, но и бойно оръжие. Бившият президент изрази благодарност към хората, които не са позволили да бъде задържан. Алмазбек Атамбаев ръководи страната от 2011 до 2017 година. Той е единственият свободно избран президент на страната, който доброволно прехвърли властта след изборите на новия държавен глава Сооронбай Жеенбеков. По-късно бе съобщено, че Атамбаев се е предал на властите.", "date": "2019.08.09", "title": "Война на президенти в Киргизстан"}
{"url": "https://duma.bg/balgarcheta-popadnali-v-kashta-na-uzhasite-n197487", "text": "Две българчета, осиновени в САЩ, попаднаха в къща на ужасите в градчето Съмървил с население, по-малко от 1000 души. На 8 юли властите арестували Марк и Мелиса Макгрегър за тормоз над 10-те им деца - 8 биологични и двете осиновени българчета - близначки. Едно от момичетата е открито насред пътя, далеч от дома му, от съседи на семейството. Момичето било мръсно, босо и със сплъстена коса. Пред полицаите то обяснило, че е осиновено от семейство Макгрегър преди седем години и че сега е на 14 години. Тийнейджърката разказала подробности за тормоза от осиновителите й и за наказанията, които варирали от затваряне в тъмна или в слънчева стая за часове наред до принуждаване за бягане без обувки по чакълен път. Момичето било карано също да стои навън в студа, ако не се подчинява. Други наказания включвали лишаване от храна, а родителите заключвали храната в къщата, след като хванали момичето да си взима нещо за ядене. Стаята на момичетата е описана от властите като неподходяща за деца. В нея имало бетонен под с малко пружинено легло с тънък матрак, без възглавници и малко корито с разкъсани дрехи за всяко от момичетата. Българчето не е могло да се изкъпе три седмици и не е ходило на зъболекар или лекар дълго време. Последвалият медицински преглед, проведен в близкия център за подкрепа на деца, показал, че 14-годишната девойка имала глисти, а сестра й раздут корем поради недохранване. Срещу Марк и Мелиса Макгрегър е заведено дело за тормоз над деца. В обвинението се казва, че те са се премествали многократно през последните няколко години. Преди били жители на щата Вашингтон, но се преместили в Мисури заради предишно разследване срещу тях, пак за насилие над деца. Според полицията двойката не записала децата на училище, а вместо това избрала домашното училище, за да ги контролира по-добре. \"Това е един изключително неприятен случай, който хвърля сянка върху много други положителни случаи на осиновяване на български деца в САЩ\", заяви генералният консул в САЩ Иван Анчев. Осиновените в САЩ българчета вече са под закрила на властите, съобщи Министерството на външните работи на България.", "date": "2019.08.09", "title": "Българчета попаднали  в \"къща на ужасите\""}
{"url": "https://duma.bg/nsi-otchita-sriv-na-proizvodstvoto-n197488", "text": "Последното проучване на НСИ за юли отчита отслабване на промишленото производство и на строителството при стагнация в търговията на дребно. Това показва известно отслабване на икономическата експанзия в България през второто тримесечие след рязкото ускоряване на ръста на БВП през първите три месеца на годината. Индексът на промишленото производство в България се понижава през юни с 1,9% спрямо май, когато се сви с 0,4%, като това представлява отслабване на производството за четвърти пореден месец. На годишна база календарно изгладеният индекс на промишленото производство се сви с цели 3,6% след повишение с 0,9% през месец май. Това е първо понижаване на производството спрямо година по-рано от декември 2018 година и най-голям спад от средата на 2013 година. През юни намаление с цели 12,5% спрямо предходния месец е регистрирано в добивната промишленост, с 1,3% при производството и разпределението на електрическа и топлоенергия и газ и с 1,2% в преработващата промишленост.  Търговията на дребно, която остава през юни на нивото от май, когато обаче се сви с 0,3%. Като цяло търговията на дребно, без търговията с автомобили и мотоциклети по съпоставими цени, се представя слабо през настоящата година, след като през януари се сви с 0,4%, а през февруари - с 0,6 на сто, преди да отбележи слаб ръст с 0,1% през март и с 0,4% през април.", "date": "2019.08.09", "title": "НСИ отчита срив на производството"}
{"url": "https://duma.bg/sloveniya-mobilizira-politsai-zaradi-migrantite-n197485", "text": "Словенското правителство мобилизира голям брой полицаи заради засиления приток на мигранти и увеличения брой на чужденците през доста натоварения туристически сезон. Взето е решение да се наемат допълнително полицейски служители до края на годината, въпреки че по правило законовият лимит за ангажираността им е 30 дни в годината. Обемът на полицейската работа на границата с Хърватия се увеличава заради засилилата се нелегална имиграция спрямо миналата година.  Междувременно Малта за първи път не допусна в свои води хуманитарен кораб, изпратен да спасява мигранти в Средиземно море. Отначало малтийските власти разрешили на кораба \"Оушън вайкинг\", който е бил нает от хуманитарни организации и в неделя вечерта бе отплавал от Марсилия, да презареди с гориво край острова, без да акостира. Но два часа преди уговорения час уведомили плавателния съд, че няма разрешение да влезе в териториалните води на страната. Малта не посочи каквато и да била официална причина за отказа, но морски агент е уведомил \"Оушън вайкинг\", че не може да презареди с гориво, защото е кораб на НПО.", "date": "2019.08.09", "title": "Словения мобилизира   полицаи заради мигрантите"}
{"url": "https://duma.bg/v-severna-makedoniya-stresnati-ot-chumata-n197490", "text": "Има реална опасност африканската чума по свинете да се появи и в Северна Македония, предупреждават македонските ветеринари и заявяват, че в момента се вземат всички необходими мерки това да не се случи. В следващите дни ветеринарите ще посещават ферми, за да обучават стопаните, но и те трябва да бъдат коректни, ако се съмняват, че свинете им са се разболели. Държавата е подготвена и има изготвен план, ако африканската чума се появи в страната. Засега не е направена оценка на евентуалните щети. \"Имаме фонд от около 160 000-200 000 свине. Ако една свиня струва около 6000 денара, ще получите числото. Това обаче не означава, че всички ще се разболеят и всички ще бъдат унищожени. Има ясни правила, унищожават се свинете в район от три километра от появата на болестта. Ако заболяването се появи, щетите може да бъдат много големи, но правим всичко да не се появи\", каза за телевизия Сител - директорът на Агенцията за храна и ветеринарство Зоран Атанасов. Над 60% от предоставените места за загробване на умъртвени прасета заради африканската чума са отказани. Местата се избират много внимателно, за да се избегне по-нататъшен риск от зараза. Това заяви министърът на околната среда и водите Нено Димов по БНТ. Това е в рамките на нашата компетентност като министерство и ние внимателно следим да няма никакъв риск, категоричен е той.", "date": "2019.08.09", "title": "В Северна Македония стреснати от чумата"}
{"url": "https://duma.bg/916-sa-ofitsialnite-milioneri-u-nas-n197489", "text": "916 милионери преброи БНБ в края на юни т.г. Общата сума в техните сметки вече е над 2,26 млрд. лв. От март до юни 2019 г. броят на едрите депозити е намалял с 8, но за една година се е увеличил с 90 от отчетените през юни 826 едномилионни сметки. С 275 повече отпреди година са големите депозити със суми от 500 хил. до 1 милион, сочат данните. За три месеца към тях са се добавили нови 77 депозита. Последните отчети показват, че броят на всички по-големи депозитни сметки расте - и на годишна база, и спрямо предходното тримесечие. Намаление има само при най-малките сметки, в които е имало до 1000 лв. 3402 са фирмените депозити с над 1 милион лева в тях към края на юни т.г. Те са с 52 повече от края на март и с 287 повече отпреди една година. 147 сметки по-малко със заеми над 1 милион е отчетът на банковата статистика този юни в сравнение с миналия, а само за три месеца - от март до юни т.г., броят им е намалял с 44. При фирмените кредити обаче спад няма- те продължават да растат - с 56 за тримесечие през тази година и със 172 за една година. Общият брой на всички депозити е намалял в края на юни до 10,190 млн. броя. Размерът на спестяванията в тях расте и вече е 76,3 млрд. лв. Експертите на Димитър Радев обаче отчитат леко забавяне в темповете на увеличението - за една година ръстът е 6,4% срещу 8,6%, отчетен три месеца по-рано, също на годишна база. С 4,7% е намалял броят на фирмените депозити. Така към края на юни т.г. депозитните сметки на компаниите са 600 хил. броя. Общо в тези сметки има 23,24 млрд. лева. Размерът на средствата, които се държат в по-малкия брой сметки, обаче расте - с 2,6% за година. Банковата статистика отчита 6 млн. \"заспали\" депозита под 1000 лв.", "date": "2019.08.09", "title": "  916 са официалните милионери у нас"}
{"url": "https://duma.bg/kartitsata-amerika-n197479", "text": "Събитията във Венецуела нагледно илюстрират вредителските политтехнологии на американската външна политика. С тях Вашингтон прилича на къртица, която копае под държави, региони или позитивни процеси, за да разчисти пътя за хегемонизма си. Заради най-новите санкции на САЩ венецуелският президент Николас Мадуро се видя принуден да спре третия кръг от преговорите с опозицията, водени в Барбадос с посредничеството на Норвегия. Осло вече съобщи за насърчителни признаци в хода на диалога. Мадуро също направи изявление в подобен дух. Напрежението около Венецуела спадна и логично бе властта и опозицията да бъдат оставени на спокойствие, за да стигнат до споразумение.  Но не така мислят във Вашингтон. Тези дни Белият дом обяви новите си санкции - блокират се активите на властите на Венецуела в САЩ, включително на Централната банка на страната и държавната нефтена компания PDSVA. Това обаче не е просто икономическо ембарго, а и международен бандитизъм, както отбеляза руският политик Константин Косачов. И неслучайно ЕС се разграничи. За всеки добронамерен човек ходът на САЩ е вреден, но на Вашингтон му харесва къртишки да подстрекава. Мадуро логично отказа продължаване на преговорите, но подкрепяната от САЩ опозиция пристигна в Барбадос за това. Предстои Мадуро да бъде обвинен, че спира мирния преговорен процес, затова трябва да бъде свален, макар че зад него стоят милиони венецуелци. А подстрекателят ще се скатае зад казуистична риторика. Точно като къртица постъпи и бившият държавен секретар Рекс Тилърсън през 2017 г., който в последния момент се обадил по телефона от Колумбия на опозицията да не приема готовото споразумение с Мадуро, а то дори било сложено на масата за подписване. По същия подстрекателски начин Вашингтон действаше в Украйна срещу Кремъл, за да хвърли тази страна във война срещу Русия.", "date": "2019.08.09", "title": "Къртицата Америка"}
{"url": "https://duma.bg/kuklen-tsirk-v-afisha-na-mezhdunarodniya-teatralen-festival-v-tarnovo-n197470", "text": "На 10 август от 11 ч. на открита сцена \"Арт лято\" - до паметника \"Асеневци\" в старата столица, Театър \"Весел\" ще бъде домакин на още един чуждестранен спектакъл от програмата на Международния театрален фестивал \"Лято, кукли и приятели\". При дъждовно време представлението ще се играе в салона на читалище \"Искра\". Входът е свободен! Английският театър \"Нойзи Ойстър\" ще представи спектакъла \"Куклен цирк\". Постановката е дело на Нойзи Ойстър, а сценографията и куклите - на ДаСилва Папетс. Участват Ник Палмър и Сара Роуланд-Баркър.  ", "date": "2019.08.09", "title": "\"Куклен цирк\" в афиша на Международния театрален фестивал в Търново"}
{"url": "https://duma.bg/i-zvezdata-na-giyermo-del-toro-izgrya-v-holivud-n197469", "text": "Мексиканският кинорежисьор Гийермо дел Торо посвети своята звезда на Алеята на славата в Холивуд на родината си и на всички имигранти по света. \"За мен като мексиканец получаването на звезда е жест, който не мога да нарека в този момент нито банален, нито обикновен, заяви носителят на \"Оскар\" на церемонията по откриването на паметния знак. \"Много е важен фактът, че това събитие се случва именно сега, продължи Дел Торо. Желая да насърча всички имигранти по света да вярват в своя шанс, а не в препятствията, с които ще се сблъскат!\" Режисьорът коленичи и целуна флага на Мексико. Той получи два \"Оскар\"-а за филма си \"Формата на водата\" мин. г. - за най-добър филм и за най-добър режисьор, съобщи dariknews.bg.", "date": "2019.08.09", "title": "И звездата на Гийермо дел Торо изгря в  Холивуд "}
{"url": "https://duma.bg/saksofonistat-viktor-tot-vplita-v-tvorbite-si-balgarski-folklor-n197472", "text": "Най-важното в музиката е свободата, отвореността, гъвкавостта - това ръководи инструменталистите от унгарското Виктор Тот арура трио в творческите им търсения. Двама от тях - саксофонистът Виктор Тот и Миклош Лукач - цимбал, се чувстват у нас като у дома. Защото от години се изявяват в различни градове из България и сътрудничат с наши музиканти. И мелодиите им са наситени с фолклорни елементи от Балканите и други региони на света:\"Опитваме се да използваме влияния от балканска, унгарска, индийска, съвременна класическа музика и да ги вплитаме в нашите композиции.\" И макар да ценят и претворяват традициите, свирят за мига, търсят предизвикателствата, новите неща в музиката, много се вълнуват, когато я споделят с публиката. Тримата, заедно с басиста Дьорд Орбан, са издали един албум, а Виктор Тот има в дискографията си седем авторски диска. \"Цимбалът е много хубав инструмент\", с гордост заявява Миклош Лукач, като припомня дългогодишната му традиция в Унгария още от циганската музика. И подчертава, че цимбалът се търси и цени все повече в съвременната музика по цял свят, както и в джаза. \"Свиря с известни американски джазмени и моите изпълнения се вписват много добре. Този инструмент е част от бъдещето на музиката\", убеден е известният цимбалист, оставил яркия си почерк в повече от 50 издадени албума. И с усмивка вметва, че през последните 20 години сигурно 100 пъти е идвал в България. \"Най-важното е на публиката никога да не й доскучава\", посочва Виктор Тот. И дава образен пример какъв е подходът му при създаването на неговите композиции: \"Представете си, че седите на прозореца и се опитвате да скочите навън, да излезете от рамката. Трябва да си повярвате, че можете да полетите, да убедите сами себе си, че сте способни да го направите, без да се колебаете. Най-важното в музиката е гъвкавостта, възприемчивостта към новото, експериментът.\" На концерта триото недвусмислено спечели публиката с композиции, които звучат космично и прочувствено, и са богато наситени с фолклорни елементи от нашия регион. Начинът, по който интерпретират произведенията, зависи и от енергията на публиката, посочват музикантите и разкриват, че до един момент следват нотите, темела на творбата, но не се придържат стриктно към написаното. А започват да импровизират и да надграждат, използвайки общата енергия помежду им. Виктор Тот разказва, че триото има много голям интерес към българския фолклор, самият той е свирил с Теодосий Спасов, Пейо Пеев, Николай Иванов и др. наши музиканти. Освен триото Тот има саксофонен джаз квартет, с който също изпълнява българска народна музика. Когато свирим в Стара Загора или другаде в България, там се срещаме с много саксофонисти и често дискутираме как се вплитат елементи от различните национални музики. Тот има специален интерес към театъра и създаването на музика за спектакли. Благодарение на Габриела Хаджикостова (актриса и съоснователка на \"Малко театро\" в Будапеща) той се запознава с българското изкуство и вече 20 години работят съвместно. \"Дори имам пропуск като почетен член на Българското общество в Унгария, което за мен е голяма чест\", гордее се Виктор. Цялата негова група участва в театрални постановки, а самият той обича поезията, лириката, която определя като много важна в живота му като артист. Чрез българските поетични творби, които познава в унгарския им превод, е установил, че нашата поезия е много прочувствена и намира тясна връзка между двете култури - унгарската и българската. Триото гостува със съдействието на Институт Балаши, УКИ и унгарското посолство в София. Втората вечер на Банско джаз фест ни срещна с четири групи изпълнители, всяка от които представи различна и уникална страна на джаза - младата българска певица и композиторка Лина Никол и лайв бенд изпълниха интересни авторски творби, \"Силует&Винкс\" от САЩ/Унгария представи любопитен поглед към джаза, соула и арендби, а известната американска китаристка Малина Мой зареди публиката с енергия и чар.", "date": "2019.08.09", "title": "Саксофонистът Виктор Тот вплита в творбите си български фолклор"}
{"url": "https://duma.bg/pametta-za-detsata-zhertvi-nyama-partien-tsvyat-n197475", "text": "Летните предизборни месеци очевидно не са най-подходящото време за общинските процедури по проекта на Инициативния комитет за изграждане на паметник на децата, жертви на фашизма. Идеята, родена от ДУМА, стигна до проект, който по предложение на покойния вече акад. Светлин Русев предвижда в Борисовата градина - при т.нар. огледало зад Братската могила, да бъде поставен монумент с автор скулптора проф. Иван Славов - в памет на стотиците български деца, зверски убити в годините 1923-1944-та. Проектът е внесен в Столичната община, има одобрение от главния архитект на София Здравко Здравков, както и от арх. Атанас Ковачев, който оглавява екипа, изработил Подробния устройствен план на Борисовата градина. Стотици са вече хората от цялата страна, които без оглед на партийна, политически и етническа принадлежност подкрепят идеята за паметника, дават лептата си за построяването му. Сред тях има хора от БСП, от ГЕРБ, СДС, \"Атака\", безпартийни и, разбира се - от структури на БАС в цялата страна. Инициативата включва и събиране на данни за загинали в посочения период деца. До момента в Инициативния комитет са постъпили точни данни за около 200 деца, жертви на фашизма у нас, и за около 3000 еврейчета, загинали при депортацията им от българските власти от Македония и Егейска Гърция. Организацията на БАС в Монтана направи дори благотворителен концерт за събиране на средства за паметника, за който ДУМА писа подробно.  От общината обаче вече има гласове, че идеята била политическа. Интересно как ще определят там изградените в последните 10-ина години подобни паметници на децата жертви на фашизма из цяла Европа - във Франция, няколко в Германия, в Чехия, в Беларус, в Русия и пр. Нима е въпрос на партии да помним застреляния с 12 куршума Николчо Чампоев от Русе - на годинка и седем месеца, нима той не зове нашата съвест да направим и в София мемориал, където всеки ще може да остави цвете и да се закълне никога повече деца да не стават жертва на престъпленията на възрастните? Пък и да попитам - имената на убийците на тези деца, утвърдени от общината като \"жертви на комунизма\", върху мемориала пред НДК, те политически въпрос ли са, или...  БАНКОВА СМЕТКА Банка ДСК IBAN:  BIC: STSABGSF (Христо Георгиев, паметник на загиналите деца) Поредните радетели на идеята, които я подкрепиха: Янка Джендова - 242 лв., Красимир Саманджиев - 200 лв. Д-р п.н. Стоянка Коева През 1964 г. по предложение на Клуба на интернационалната дружба при Двореца на пионерите в Москва Асамблеята на ООН учреди 8 февруари за световен ден на младия антифашист. Изборът на тази дата не е случаен. На 8 февруари 1943 г. хитлеристите разстреляха смелите борци антифашисти, младогвардейците Олег Кошевой, Любов Шевцова, Дмитрий Огурцов, Виктор Суботин и Семьон Останенко. На същия ден са ликвидирани младите герои от антифашистката съпротива на Франция - парижаните Жан Мари Ароус, Пиер Беноа, Жан Бодров, Пиер Грело и Люсиен Лекра. На 8 февруари 1962 г. е убит 15-годишният френски комунист Даниел Фери. На същата дата 1963 г. вследствие на жестоки мъчения умира в затвора младият иракски комунист Фадил Джемал. Още хиляди деца и младежи антифашисти са платили с живота си свободата на идните поколения. Затова след победата над фашизма живеещите в мир народи почитат паметта за тях. Строителството и развитието на социализма са неотлъчно свързани с признанието към най-младите герои - жертви на фашизма. В градове и села се проучва съдбата им и се откриват паметници. Многобройни са книгите, стиховете и песните, посветени на тях. През 1969 г. ЦК на ДКМС излезе с решение за издирване на деца антифашисти, жертви на набезите на полицаи и жандармеристи. В днешното смутно време е прекрасна инициативата на в. ДУМА за мащабно изследване и издирване на децата, убити по време на режимите 1923-1944 г. и за съграждането на мемориал (паметник) на децата, невинни жертви на едно жестоко насилие, което никога повече не бива да се повтаря. Прекрасна е обединяващата кауза, свързана със събирането на средства за построяване на паметника.  - Фашизмът се възражда и виждаме покушение върху мирогледа на младите хора чрез изкривяване на фактите от историята. - Агресията, заниженият интерес към ученето, девалвацията на образованието имат тревожен съвкупен ефект. - Променя се ценностната система към липса на интерес за трудова дейност. Обезценява с животът на човека и това е сигнал за рефашизация на обществените режими. Всичко това води до трайна тенденция за все по-задълбочаваща се пропаст и липса на приемственост между поколенията. Затова сигнална лампичка трябва да ни свети и да предупреждава за необходимостта от познаване на миналото, за да не се повтарят трагедиите, които е преживяло обществото ни.  Сигналната лампичка трябва да освети и заради злокобното послание на Алън Фюстър Дълес, шеф на ЦРУ (САЩ). През 1945 г. той заявява: \"Ние ще хвърлим всичкото злато на САЩ, цялата сила на САЩ за измамване и оглупяване на хората от социалистическия свят. Незабелязано ще подменим човешките ценности с фалшиви. Как? Ще намерим единомишленици в тези страни и Русия. Ще разгърнем грандиозна по мащаби разложителна работа, ще изтръгнем социалната същност на литературата, ще насърчаваме автори, които втълпяват в човека култ към секса, насилието, садизма, предателството, т.е. безнравствеността. Нужни са писания, представящи естествеността и почтителността като архивни отживелици. Простащината, наглостта, лъжата и измамата, пиянството и наркоманията, животинският страх сред хората, безсрамието, доносничеството и още много пороци, заложени в човека, трябва да се развият. Така ще разклащаме поколение след поколение, ще предизвикваме ерозия и развращаване на младежта. Ще създадем човек с консумативна психика на елементарен потребител. Всичко това ще извършим под девиза \"Защита правата на човека и гражданските му свободи.\"", "date": "2019.08.09", "title": "Паметта за децата жертви няма партиен цвят"}
{"url": "https://duma.bg/sofiya-film-fest-gostuva-v-kyustendil-n197473", "text": "Програмата започва днес, 9 август, в 21 ч. с филма \"Врагове\" на Светослав Овчаров - майстор-режисьор, който се очаква лично да представи творбата си пред публиката в Кюстендил. Разказът ще върне зрителите повече от век назад във времето на Балканската война. Оператор е един от най-добрите майстори на кинообрази - Рали Ралчев, а ролите са поверени на Асен Блатечки, Иван Бърнев, Валентин Ганев, Христо Ушев, Стефан Мавродиев.  Вторият фестивален ден е на 10 август, когато от 21 ч. киноманите могат да видят една от впечатляващите творби на френския режисьор Франсоа Озон \"В къщата\". Сценарият е дело на режисьора по едноименната пиеса на Хуан Майорга.  Организаторите представят в Кюстендил носителя на \"Златна Палма\" от Кан'18 - \"Джебчии\", режисиран от виртуозния Хирокадзу Корееда. След една от специалните си акции из магазините Осаму и неговият син откриват момиченце, зъзнещо в студа. Прожекцията е на 16 август, с начален час 21.00. В съботната киновечер на 17 август от 21.00 ч. зрителите ще имат среща с филма \"Снимка с Юки\" на режисьора Лъчезар Аврамов. В творбата участват Руши Видинлиев, японската актриса Кики Сугино, българинът, \"завладял\" Холивуд - Димитър Маринов, както и легендарният боксьор Севдалин Тодоров. Режисьорът Лъчезар Аврамов ще бъде специален гост  и лично ще представи своя филм. На 23 август от 21.00 ч. зрителите ще гледат още един емблематичен филм - третата творба на режисьорката Марен Аде \"Тони Ердман\". Той беше удостоен с наградата на ФИПРЕССИ от Кан и Сан Себастиан. Премиерата на копродукцията между Германия, Австрия и Румъния бе в Кан. Седмото издание ще бъде закрито на 24 август в 21.00 ч. с номинирания за \"Златна мечка\" на \"Берлинале 2018\" \"Транзит\" на Кристиян Пецолд, научи ДУМА от Светлана Дамянова, пресофис \"Арт фест\".", "date": "2019.08.09", "title": "\"София филм фест\" гостува в Кюстендил "}
{"url": "https://duma.bg/vlyubeni-v-shefa-n197478", "text": "Като заваляха прокурорски писма, та цяла неделя... Капят, капят декларации под индиго в подкрепа на единствения кандидат за главен прокурор. Той става, той е еманация на всичко, което искаме, той е правилният кандидат. И още, пишат прокурорите от цялата страна, зад онези, които са против номинацията, стои \"политическо вмешателство\". Вече дори не споменаваме името на избраника, щото не е ясно какви мерки и механизми ще приложат. Само се забавляваме с позабравеното явление \"трудови (и партийни) колективи от цялата страна пишат писма в подкрепа на...\" Прокурорските колективи, внезапно озарени от безспорността, авторитета и капацитета на правилния кандидат, пишат, та се късат. И защо? Защото се завъртя в публичното пространство логично неоспоримото твърдение, че никой не би възразил на кандидатурата на Иван Гешев, след като е подкрепена от върха на пирамидата. Е, писмата само потвърждават, че обоснованото предположение е повече от усещане. Какво удивително единомислие показват писмата на прокурорите! Всички са абсолютно несъгласни с опитите за вмешателство и единодушно подкрепят правилния кандидат. При това със завидна бързина. Не, не че някой е изпратил Окръжно! Опазил ни Бог от подобни твърдения! Дори не искаме да припомняме и обясненията отпреди време на една прокурорка, че никой в системата не отказвал на устни молби на Първия. Обаче пак се питаме: защо е това единение на мислите и идеите във времето и пространството? Нужно ли е на прокурорите? Не. Няма да промени по никакъв начин гласуването им във Висшия съдебен съвет. Писмата на прокурорските трудови колективи явно трябва да убедят всички останали, че това е правилният кандидат. Дали е добър, или лош като професионалист? Не е в рамките на нашите компетенции да оценяваме. Едва ли и стотиците прокурори, които го подкрепят, са наясно с това. Те пишат не заради него, а заради системата. Същата система, на която Гешев е продукт. Същата система, която така е инженерната, че (почти) винаги гласува единодушно, обича единодушно, номинира единодушно, подкрепя единодушно. За разлика от всичко останало, което се цепи, разделя, фракционира и какво ли не. Защото прокурорите знаят: едно мрънкане или несъгласие и току-виж - озовали се на място потайно и дълбоко, където могат да размишляват, да се забатачват и да си умрат в \"последна дупка на кавала\". Само с едно мърдане на пръста на Шефа, една по-лоша атестация - и с прокурора е свършено. Той става прокурорче някъде, забравено от Бога. Днес - както вчера, както и утре, прокурорската гилдия е, била е и ще бъде монолитна. И надъхана. Като Иван Гешев. А и отдавна не се налага няКОЙ да вдига телефона, да пише Окръжно и да напомня на всеки прокурор какво трябва да се направи. Те си знаят. И го правят. По шаблон. Завинаги влюбени в Шефа.", "date": "2019.08.09", "title": "Влюбени в Шефа"}
{"url": "https://duma.bg/bez-dusha-n197477", "text": "Почти толкова време, колкото траеше ремонтът, сега се обсъжда картината в София с площад \"Славейков\" и улица \"Граф Игнатиев\". Те и околностите им са знакови места. Те са душата на столицата. Всички обичаме тези места. Колко време столичани, гостите на София и особено живущите в този район търпяха неудобства заради ремонтите?  Надяваха се да видят и да усетят, че тук наистина ще бъде красиво, удобно, че ще се радват на обновено съвременно пространство. Всуе!  За жалост повече са разочарованията и огорченията! Улицата \"Граф Игнатиев\" е тясна, но през нея продължават да минават трамваите, минават и стотици българи - около нея са много посещавани учреждения, галерии, магазини. Около малките площади \"Славейков\" и \"Гарибалди\" тупти  едно от най-важните сърца на столицата. Много се писа и изговори за недомислията и лошото изпълнение на тези важни артерии на града ни. Гледам и аз тези съвсем малки пространства и тъгувам! Защото те съвсем загубиха цвета и обаянието си след ремонта. Скътаните някога с чар местенца сега тънат в сивота и безличие! Чудя се на проектантите, на управниците, на кметството - те харесват ли си \"творбите\"? Тук няма цвят, няма уют, няма душа! Какви са тези мрачни и груби материали, с които застлаха площадите и улицата? Още от откриването им те изглеждат отчайващо! От какви материали са, че са попили като попивателна хартия масла, боклуци и нечистотии? Всичко изглежда старо и мръсно. И тъй като го няма \"цветното малко пазарче\", няма ги търговците на книги и сувенири, картината е още по-сива и безлична! Перголите на площада са много високи, сенниците още не са сложени, фонтанът не работи и пространствата са бездушни, безжизнени. Пейките на площадите са груби, тежки и неуютни. От тях лъха студенина и неудобство. Специалистите по архитектура, озеленяване и устройство на градски пространства да си кажат думата. Харесват ли те тези места след ремонтите? За тях се изхарчиха  милиони народни пари! Пропиляха се нервите на много хора! Но стана ли тук по-красиво и по-удобно? Говори се, пише се, че още ще се работи по тукашното преустройство, че ще има нови ограждения на трамвайната линия, та да е по-безопасно за хората. На кого да вярваме - на очите си, които виждат сивотата и лошото качество, на краката си, които се спъват в блокчетата, или на обещанията на  столичната  управа?  Прави впечатление и нещо друго - като по правило всеки ремонт в столицата се замисля като че ли на принципа: всяка коза за свой крак. Разбиват се вече завършени настилки, прекарват се кабели наново, разкопават се дупки или се разкриват шахти на вече завършени уж след ремонти места. За ремонтите на ВиК и топлофикацията да не говорим. Не се свързват нещата едно с друго, не се търси ефектът от едно по-цялостно виждане за инфраструктурата, което би подобрило и движението из града и околната среда. Всичко се прави като че ли с един замах, без търсене на естетика и уют в големия град. А всички сме виждали мегаполиси, които носят душа в себе си, където не се унищожава старото, а новото се пригажда към него, без да се бият взаимно отделните елементи. Виждали сме и много зеленина не само в градинките, а и по тротоари и лампи дори, много цветя по прозорци и балкони. За които помощ може да окаже общината. Стига да иска. Но тя бърза и мери само в пари. Които невинаги носят този ефект, който на нас ни се иска. То пък кой ли ни пита...    ", "date": "2019.08.09", "title": "Без душа"}
{"url": "https://duma.bg/istorii-ot-90-te-s-predpremiera-vav-varna-n197471", "text": "Една от най-очакваните български книги ще събере над 20 автори от различни възрасти и техните \"Истории от 90-те\". Едноименният сборник със съставител преводачката и издателка Невена Дишлиева-Кръстева ще излезе през ноември, но вече привлича интереса на читателите онлайн чрез публикуваните кратки откъси. Най-нетърпеливите ще имат възможност да се срещнат на живо с четирима от авторите още в петък от 19 ч. във Варна по време на предпремиерното четене на сборника в Концертно студио на Радио Варна до входа на Морската градина. Събитието е част от културната програма на Алея на книгата. ", "date": "2019.08.09", "title": "\"Истории от 90-те\" с предпремиера във Варна "}
{"url": "https://duma.bg/spasete-sibir-spasete-zdraviya-razum-n197476", "text": "Лятото на 2019 г. освен със свинската чума ще се запомни и с това, че редица от обитателите на социалните мрежи в България, и не само, внезапно разбраха, че в Сибир има горски пожари. При това такива по мащаб, че ги изпълниха с чувство на тревожност и дори със страх за бъдещето. Преди години по същия начин доста народ се безпокоеше от озоновата дупка, която междувременно се (само)затвори и от топенето на ледниците.  \"Ужас.\" \"Апокалипсис.\" \"Чудовищно.\" \"Положението е страшно.\" \"Горят дробовете на планетата. 3 милиона хектара!!\" \"Спасете Сибир.\" \"За \"Нотр Дам\" всички ревяха. Защо сега никой не споменава нищо? Защо?\" И най-прелестното: \"За \"Нотр Дам събирахте пари, а за Сибир защо не събирате?\" Наистина защо? Това са част от реакциите в българския сегмент на фейсбук, а и в медиите, свързани с мащабните пожари в Сибир и Далечния изток през това лято. Те са обилно гарнирани с тонове снимки на горящи животни, бягащи елени и мечки на фона на епохални пламъци. От някои кадри лъха усещането, че е дошла геена огнена.  Първоначалното въздействие обаче силно отслабва, когато съобразителни люде откриха, че няколко от най-разпространяваните кадри нямат никакво отношение към случващото се в Сибир и дори не са от Русия; някои снимки, по-специално на горящите животни, са всъщност компютърно обработени образи от различни фотобанки. Когато обърнете внимание на тази особеност, ви репликират: \"Не гледайте картинките, вижте същността.\" Добре, но в случая точно това е и същността. В социалните мрежи алармистките съобщения се разпространяват именно заради тези картинки, а не заради сухата статистика, която слабо говори нещо на незапознатите с материята хора.  Горящи животни, красивият ужас на пламъците, особено пък ако са и художествено пресъздадени от майсторството на фотографа, това са образите, които ни грабват първосигнално и ни карат да се отъждествяваме с жертвите. И това, че те са от други истории или дори изобщо са лъжливи, хич не е без значение.  Защото големият разговор не е за това има или няма пожари (има, разбира се), дори не е за това дали са опасни или не, а за формата на манипулация, която се прилага върху големи групи хора и за манипулативното формиране на мнението им. Колцина са тези, които ще проверят и сравнят, ще подходят критично към проблема. Със сигурност много по-малко от онези, които препредават, копират, лайкват и коментират в руслото на сформиралото се стихийно доминиращо мнение. Дали обаче е стихийно? Либералното руско електронно издание РБК, което трудно може да бъде заподозряно в симпатии към Кремъл, е извършило собствено изследване по темата за вълната обществено негодувание с мотото \"Спасете Сибир\", надигнала се сякаш от нищото в социалните мрежи (основно) и в други медии.  На журналистите им направило впечатление, че редови потребители на социална мрежа, които обикновено събирали няколко десетки харесвания (\"лайка\") на ден, изведнъж, включвайки се в темата с пожарите, получават над десет хиляди, което изглежда крайно съмнително. Пред РБК гендиректорът на компанията \"Крос Диджитъл\" Олга Сивкова разказва, че съществува алгоритъм, който уж никой не знае как работи, който извежда като топновина някаква остра тема в социалната мрежа и тази публикация става популярна. После тя попада сред популярни личности от шоубизнеса, сред лидерите на обществено мнение в мрежата, аудиторията следва лидера и процесът започва да се развива лавинообразно.  Въпросът защо точно тази тема, а не някоя друга е изведена на преден план от алгоритъма, остава открит. Друг специалист - Глеб Сахрай от компанията \"Еделман Афилейт\", потвърждава пред РБК, че с помощта на лидери на общественото мнение в социалните мрежи и специални похвати дадена тема може да стане водеща в главите на хората за сметка на други проблеми. Горските пожари, казва Сахрай, се много подходящи за това, защото създават ярка картина, която се набива в съзнанието. Разбира се, тази техника може да се използва за всякакви случаи - от политически събития до търговски кампании. Вълната на реакция на пожарите минава през социалните мрежи в Русия в периода 24-26 юли, когато е пикът й, и достига България през първата седмица на август. Тогава внезапно в българския сегмент на фейсбук се разрази кампанията \"Спаси Сибир\" и последва вълна от тревожни, че дори и истерични реакции на горските пожари.  Хората трябва да бъдат спокойни, че апокалипсисът за тази година се отлага. Него лесно ще го познаете, когато той наистина дойде. Няма да имате време да пишете във фейсбук. Засега няма нищо страшно. Докато не започнат да умират хора, няма нищо страшно. А при тазгодишните пожари в Сибир и Далечния изток все още никой не е загинал.  В Сибир не се случва нищо по-различно от други години. Откакто там съществува тайга, тя е горяла, гори и ще гори. Писателят фантаст Сергей Павлов има роман \"Лунна дъга\", в който човечеството е усвоило вече Слънчевата система, но продължава да гаси горски пожари в Сибир.  Нищо извънредно няма в тазгодишните пожари. Към началото на август общата площ на всички горски пожари в Русия - изгасени и действащи, е 8,82 млн. ха. За същия период на 2018 г. площта е била 8,4 млн. ха, което е 0,25% от горския фонд на Русия. За 2017 г. площта е била два пъти по-малка, но и температурите не са били рекордни. Има обаче все пак една особеност и тя е, че поради промяна на розата на ветровете над Сибир пушекът от пожарите е достигнал тази година до големи населени места.  Към момента на масовата реакция на пожарите площта им в Сибир е била 3,1 млн. ха. Към 6 август статистиката на службата за борба с горските пожари \"Авиалесоохрана\" показваше 2,3 млн. ха, което е дори по-малко от 2,5 млн. ха горящи едновременно през 1998 г. Т.е. няма нищо необичайно в това, което се случва, в сравнение с други години. Тези два-три милиона хектара обаче не са едно единно, апокалиптично огнище \"с размерите на Белгия\", както го представят картинно някои хора. Това са стотици отделни малки и големи огнища, едни гаснат, други започват. От тази маса пожарникарите гасят реално около 100-200 хил. хектара, които представляват непосредствена заплаха за хората, икономически обекти или природни резервати. Останалото само се следи от Космоса и въздуха, до него банално няма достъп, няма и екологична причина да се прави, независимо какво казват различни самозвани капацитети. За сравнение такава е практиката и в Канада, която има същите гори като в Русия. Годишно в страната горят 2,5 млн. ха гори, което е напълно съотносимо с руските мащаби, ако отчетем, че в Канада има два пъти по-малко гори от Русия.  Руски журналисти изчислиха, че средствата, нужни за гасенето на всички сибирски пожари, са 1,8 трлн. рубли, което е 10% от бюджета на държавата. Това са огромни разходи, за да бъде прекъснат един естествен природен процес, ако той, разбира се, не застрашава хората. А че горските пожари в тази част на света са нормално явление и може и да ви е странно, не застрашават природата, казват и учените. Според експерти на Шведския селскостопански университет, цитирани от РИА Новости, природният пожар е \"естествен фактор на динамиката на тайгата, нейна неразделна част\". Той не застрашава възстановяването на гората. Според тези учени преди 200-300 години горските пожари са били много повече. Разликата е, можем да добавим, че преди 200-300 години хората не са имали нито спътници, нито самолети, нито така са се били разселили, че да обръщат внимание на нещо, което пряко не ги засяга. Нито пък са имали социални мрежи, където да се нагнетява напрежение за щяло и нещяло.  Шведският учен Анна-Лена Акселсон коментира още, че сибирските гори много пъти са преживявали пожари и растителността е добре адаптирана към възстановяването от огъня. Горите ще се възстановят и след тези пожари, казва тя пред РИА Новости. Тук трябва да се добави, че поразените от огъня гори съвсем не са равнозначни на унищожените от огъня гори. Много често пожарът унищожава само ниската растителност и \"облизва\" кората на дърветата, които после живеят още дълго. Унищожените до въглен гори са малка част от общата площ на обхванатите от пожари. Освен това най-голяма площ от поразената гора е заета от т.нар. икономически недостъпна дървесина. Професорът от Института по естествени науки на Североизточния федерален университет Александър Исаев обяснява за руските медии, че горят основно ела и лиственица, които не са висококачествена дървесина. Това е по повод на обвиненията, че свързани с властта групировки палят гората, за да изнасят после дървесина за Китай.  Тук се натъкваме на политическия момент в цялата история, използван от част от руската опозиция, за да отправят поредните обвинения към властта, без значение доколко те са основателни. Пожарите съвпаднаха с поредния протестен плисък в Москва, което породи и някои конспиративни теории. Защото немалко улични активисти под маската на грижата за екологията започнаха да насочват дискусията в чисто политическо русло. \"Вие нищо не правите\", \"всички ще умрем\", \"крадливото путинско правителство е виновно\", \"Путин бие демонстранти в Москва, вместо да гаси пожари\", направете нещо, каквото и да било\", това са малка част от характерните изказвания от края на юли в руските социални мрежи.  Такива имаше и в България. \"И все пак Путинката успя да си прикрие следите след метежната сеч в Сибир след тези пожари\", е реален коментар в българската страница на фейсбук. Използването на всяка авария, катастрофа, бедствие дори, за да се разгърне негативна кампания срещу руските власти и дори срещу Русия и руснаците, е все по-характерно за сегашното противостоене между Изтока и Запада. А тези, които действително, а не наужким се безпокоят за сибирските \"бели дробове\" на планетата, е добре да кажем, че за последните 20 години площта на горите в Русия въпреки всички пожари и сеч се е увеличила със 79 млн. хектара, и то не без помощта на хората.  Сибир няма нужда от спасение. Него го е имало и преди човечеството да стане разумно, ще го има, след като то изчезне. От спасение се нуждае само здравият ни разум. Добре е да осмисляме научно и критично това, което ни се поднася и от медиите, но и особено от социалните мрежи, и да не забравяме напътствието на видния одески интелектуалец Анатолий Васерман: \"Човек трябва да влиза в интернет със знания, а не за знания.\"", "date": "2019.08.09", "title": "\"Спасете Сибир\". Спасете здравия разум"}
{"url": "https://duma.bg/datata-n197474", "text": "СВЕТОВЕН ДЕН НА КОРЕННОТО НАСЕЛЕНИЕ (ТУЗЕМНИТЕ НАРОДИ). Отбелязва се от 1995 г. с Резолюция 49/214 на Общото събрание на ООН от 23 декември 1994 г., за да се подобри икономическото, социалното и културното положение на коренното население по света при пълно зачитане на неговата самобитност и традиции. На 13 септември 2007 г. Общото събрание на ООН приема Декларация за правата на коренното население. Близо 370 милиона са коренните жители на Земята, които живеят в над 70 държави. ДЕН НА НАГАСАКИ. Отбелязва се годишнината от атомната бомбардировка над града през 1945 г. Бомбата с кодовото име \"Дебелака\" е пусната с парашут от американски бомбардировач B-29 в 11.02 ч. местно време. Над 73 000 са жертвите непосредствено след взрива (на 500 м над земята), а до края на 1945 г. броят им достига 140 000 души. Втората атомна бомба има еквивалент на 22 килотона тринитротолуол, в нея е заложен плутоний за разлика от първата, разрушила Хирошима, в която е имало уран. 1913 - В ПЛЕВЕН СЕ РАЖДА РАДОЙ ПОПИВАНОВ, БИОЛОГ (УМИРА 2010 Г.). Дългогодишен ръководител на Катедрата по обща биология при Медицинска академия, от 1953 г. е професор, от 1974 г. - академик. Научните му интереси и разработки се отнасят към имунологията на репродукцията. Публикувал над 200 труда. Бил е член на Международния координационен комитет по имунология на репродукцията при Световната здравна организация, директор на Централната лаборатория по генетика при БАН, депутат, министър на народното здраве. 1962 - УМИРА ХЕРМАН ХЕСЕ, НЕМСКИ И ШВЕЙЦАРСКИ ПИСАТЕЛ (Р. 1877 Г.). В началото на творческия си път е повлиян от романтизма. Наблюдава със загриженост вземането на властта в Германия от националсоциалистите. През 1933 г. помага на Бертолт Брехт и Томас Ман да напуснат страната, обявява се публично в защита на известни евреи, преследвани от нацистите. Обвиняван е в подкрепа за режима, но от края на 30-те години издаването на произведенията му в Германия е забранено. През 1946 г. получава Нобелова награда за литература. 1975 - УМИРА ДМИТРИЙ ШОСТАКОВИЧ, РУСКИ КОМПОЗИТОР (Р. 1906 Г.). Автор на 15 симфонии и шест концерта, две опери, филмова музика и пр. Седмата симфония (1941), започната в блокирания Ленинград и посветена на този град, изразява героизма на руския народ през годините на Втората световна война. Произведението има широк отзвук по целия свят. 1988 - БЪЛГАРИЯ УСТАНОВЯВА ДИПЛОМАТИЧЕСКИ ОТНОШЕНИЯ С ЕВРОПЕЙСКАТА ИКОНОМИЧЕСКА ОБЩНОСТ (ЕИО). Европейската общност е създадена на 25 март 1957 г. с Римския договор (на снимката - подписването му), наричана e ЕИО до 1992 г. Нейни основателки са Белгия, ФРГ, Франция, Италия, Люксембург и Нидерландия.", "date": "2019.08.09", "title": "Датата"}
{"url": "https://duma.bg/uchitelyat-na-arya-stark-pristiga-v-stolitsata-n197468", "text": "Ненадминатият фехтовач, първият меч на Браавос, учителят на Аря Старк в най-нашумялата продукция на HBO \"Игра на тронове\" пристига в българската столица. Актьорът Милтос Йеролему, изиграл Сирио Форел, идва на Aniventure Comic Con, като към фестивала на 14 и 15 септември се присъединява и косплей звезда от Италия, обединил до прецизност изкуството и грима в едно. Комикс зоната в Интер експо център също увеличава площта си с участието на популярните български интернет герои Just Spas, Tony Pateto и Neda Malcheva. На събитието на 15 септември Сирио Форел ще има собствен 60-минутен Sword Fighting Workshop: The Water Dance в LARP зоната на фестивала, като местата за него са ограничени само до 20. Специалните билети за това изживяване вече се продават. Всички желаещи могат да вземат автограф или да се снимат с актьора в специалната Meet&Greet зона и в двата дни на фестивала. Звездата ще се включи и в панел на главната сцена, където всеки желаещ ще има шанса да му зададе въпрос. Освен актьора София ще посрещне и поредната косплей звезда на фестивала на комикс културата. Като типичен италианец Manuel D`Andrea е увлечен по модата и я превръща в начин на живот. Получава куп признания в сферата на изобразителното и графичното изкуство, шивачеството, декорацията и постпродукцията. През 2011 г. открива умението си да създава костюми и изработва първия си косплей - Едуард Ножиците. През 2012 г. печели италианския шампионат по косплей, което го отвежда в Япония, както и Eurocosplay, изстрелял го на лондонската сцена. Освен талантлив дизайнер Manuel е и изкусен гримьор. Превъплъщенията му през годините будят непрекъснато удивление в социалните мрежи. Сред най-добрите трансформации са Лейди Гага в American Horror Story, Еди Редмейн в \"Момичето от Дания\", Лудият шапкар от \"Алиса в страната на чудесата\". Manuel D`Andrea ще бъде част от журито на най-голямото косплей ревю по време на фестивала заедно с Narga and Aoki Cosplay и Enji Night.", "date": "2019.08.09", "title": "Учителят на Аря Старк пристига в столицата"}
{"url": "https://duma.bg/patilantsite-ot-selo-garvan-n197522", "text": "Десетина малчугани, оплескани до ушите в брашно и тесто, се тълпят пред пещта и надничат сред жарта. След минути ароматните домашни пърленки, които сами са омесили, ще бъдат готови. Докато хлебчетата изстинат, децата се мятат върху две шарени черги, разпънати между дърветата и превърнати в хамаци. След като закуси с пърленки и кисело мляко, бандата ще се опита да оплете рогозка от... царевична шума.  Дружината се води от леля Маргарита - сръчен майстор на домашни гозби, която може да намери сто приложения на одеялото и чергата, да изработи кукли и украса от всичко, що ражда земята, да запее забравена народна песен и да разкрие още десетки тайни на \"бабиния скрин\" и магията на българското село.  Маргарита е секретар на Народно читалище \"Христо Ботев 2008\" в кметство Гергини, Габровско. Възрастните я наричат \"любимия глас от радиото\". 36 години тя е радиожурналист, а последните 28 прекарва в радиоточката на Община Габрово. Със сигурност няма да откриете габровец, който да не разпознава \"как звучи\" Маргарита Стоянова. Децата пък я знаят като баба Цоцолана, която всяка година повежда Патиланския поход през Габровския Балкан. А в двора на читалището в с. Гарван посреща цяло лято палави малчугани и техните родители. Вече осма година проектът \"Моето шарено лято\" събира деца от четирите села на кметство Гергини и техни приятели, дошли да прекарат ваканцията далеч от големия град.  Паркът зад читалището е възстановен - поляна, импровизирана детска площадка, малка зеленчукова градина, където децата се учат да садят, поливат и берат. А най-голямата атракция е т.нар. \"сушило\", възстановено също по проект на читалището. Там, освен че се приготвят вкусни печива, сладка и гозби, се редят и сини сливи за сушене и изработка на известния \"габровски шоколад\" - пестил от сливи и захар. Маргарита е необятен извор на идеи. Децата буквално я обожават, а възрастните посрещат с отворени обятия всяка нова инициатива или проект. Помагат кой с каквото може - носят продукти, монтират мебели, даряват стари играчки и книги, а всеки празник за децата завършва около софра, отрупана с даровете на селските дворове.    Гордостта на Маргарита Стоянова от последната година е Дръм съставът към читалището. Децата от селата към кметство Гергини са виртуози в тракането с дървени лъжици, барабанене с капаци от тенджери и други подръчни музикални инструменти. Малките музиканти вече имат няколко изяви на сцена, а през август ще пътуват из Родопите - приключение, което всъщност е наградата им, че са се превърнали в група, която знае как се влиза в ритъм - и буквално, и преносно. Малчуганите са и първи помощници във всички останали празници и занимания в с. Гарван. Посрещат свои връстници от града, които веднъж месечно могат да прекарат един ден на село, да изработят нещо от естествени материали, да изпробват традиционни занаяти, да научат стари български ритуали.  Опитни планинари са и се включват в предните редици на Патиланския поход, който е съвместна инициатива на няколко читалища. Всяка година през юни децата от Габрово и техните родители тръгват през планинските пътеки от Етъра към Соколския манастир. Името на прехода е препратка към \"Патиланско царство\" на един от най-обичаните габровци Ран Босилек. Маргарита Стоянова пък винаги повежда похода в ролята на мърморещата, но грижовна баба Цоцолана. Пътят на патиланците се вие между зелени поляни, овощни градини, вековни гори и стръмни баири. Понякога газят локви и кал, друг път се спират да си наберат горски плодове и дъхави планински билки. На поляната пред манастира цялата дружина разпъва палатки и одеяла за пикник.  Неуморната Маргарита е двигателят и на известния вече в половин България Селски мол. Инициативата се ражда на раздумка между трима приятели - радиожурналистката, габровска художничка и местен актьор. Идеята е част от проектите на НЧ \"Христо Ботев 2008\", свързани с възстановяване на стари овощни сортове, най-вече сините сливи и вкуса на пестила. Каузата на Селския мол е подобна - да се възстановят стари вкусове, традиционни занаяти и дребно производство, да се даде възможност за развитие на биоземеделието и малките семейни стопанства. Селският мол всъщност е изложение на всички тези продукти, гозби, занаяти и ръчно изработени накити, сувенири и играчки. Базарът гостува в най-различни градове и по-малки населени места. През 2014 г. е първото изложение, следват около 50 представяния, включително и в Брюксел. Само в Габрово Селският мол има по 7-8 издания годишно.  Да запази традициите и да предаде обичта към земята и българските занаяти на следващите поколения е целта на още един проект на читалището в с. Гарван по програма \"Култура\" на Община Габрово. \"С празна крина хамбар не се пълни\" също се случва в парка на читалището. Тук гости са деца от различни училища, школи по занаяти и възрастни с интерес към традициите и природата. Всеки месец се организират различни работилници и игри на открито. Целта е именно чрез нетрадиционни методи децата да се докоснат до творчеството и духовността, да се научат да живеят в хармония с природата. Има уъркшопи за използване на рециклирани материали, часове по вероучение, работилници за домашен мармалад и лютеница, плетене на чорапи и бродиране. Будители в България има и днес. А българските читалища са техните храмове. Маргарита Стоянова и читалището в с. Гарван са шареното и вдъхновяващо доказателство за това.", "date": "2019.08.09", "title": "Патиланците от село Гарван"}
{"url": "https://duma.bg/v-druga-darzhava-takova-ne-mozhe-da-se-sluchi-n197521", "text": "Едно писмо на Сдружението на университетските преподаватели по философия, публикувано с призив за подкрепа в сайта peticiq.com, повдигна изключително важна тема - ролята на хуманитаристиката за националното самосъзнание и за гражданската зрялост на българина. Как и колко трябва да се изучават хуманитарни предмети в училището; трябва ли да ги има не само в класическите университети, но и в специализираните технически, аграрни или медицински вузове. С други думи - трябва ли един монтьор или инженер да знае история, да изучава родния си език и литература, да познава философските учения за света и пр.? Стигаме всъщност до вечната дилема за модела на образованието: широко общо образование плюс надграждане на знания в тесен профил, както бе до 1989 г., или тясноспециализирано образование от гимназията до висшите училища, какъвто е изборът сега. \"В последните години се засилва тенденцията за намаляване във висшите училища на часовете за обучение по общообразователни дисциплини, особено от областта на хуманитаристиката и социалните науки, съпроводено често със  се казва в петицията (вероятна причина са намеренията на МОН да дава повече пари за т.нар. приоритетни направления - главно технически и природни, сред които хуманитарните не са - бел.авт.). В европейските университети е традиция да се изучават хуманитарни дисциплини, което е предпоставка за тежестта на дипломата. Според приетата Стратегия за развитие на висшето образование за 2014-2020 г. неговата цел е да формира не просто специалисти в дадена област, а да развива цялостно личността и обществото, да подготвя студентите за тяхната бъдеща социална и гражданска роля. До момента обаче стратегията не е съпроводена от анализ за механизмите за постигането на тази цел и вместо към подсилване на обучението по общообразователни дисциплини, формиращи широк личен светоглед и критично мислене, във висшите училища се върви към ликвидирането им и към намаляване на броя на щатните преподаватели по тях. Това е недопустимо и с оглед на все по-ниското ниво на грамотност и обща култура на студентите. Необходима е дългосрочна държавна политика за обучението по хуманитарни и социални науки\", призовава петицията. То може да бъде насърчавано например чрез механизмите на националната акредитационна агенция и трябва да се изработи регламент за държавните изисквания за общообразователна подготовка за придобиване на висше образование, предлагат преподавателите.     Темата стана актуална - и за средното, и за висшето образование, след като в последните три години чрез новия училищен закон и замислените промени за вузовете политиката за образованието в България бе рязко променена в посока \"пазарна ориентация\". При това - без обществен консенсус по въпроса. Законът за предучилищното и училищното образование от 2016 г. и новите стандарти и учебни планове, изработени от МОН, наложиха профилите в гимназиалния курс и прекратиха от Х клас нататък задължителното изучаване на общообразователни предмети извън профилите (с изключение на български език и литература). Така задължителното изучаване на народообразуващ предмет като историята например с целия учебен материал е натъпкано в годините от VIII до Х клас, а във втория гимназиален етап вече няма да го има. Същото е с останалите предмети от хуманитарните и социалните науки - с всички последици за общата грамотност на младите. Ако в момента не само учениците, но и студентите  и смятат, че Гео Милев е писал за Априлското въстание, утре те изобщо няма да знаят тези имена. В политиката си за приема в гимназиите в последните две години МОН се ориентира към увеличаване на броя на професионалните паралелки за сметка на хуманитарните. А тази година още след първото класиране бяха закрити само в София 15 професионални паралелки и се очакват още заради липса на желаещи да учат в тях. И дори при четвъртото класиране за гимназиите останаха 850 свободни места, които сега директорите ще запълват до 10 септември. На места вече приемат деца, изкарали по две двойки на приемните изпити.    В хуманитарната гимназия \"Св. св. Кирил и Методий\" неотдавна направиха интересно проучване - как се реализират завършилите. Оказа се, че 60% от абитуриентите се насочват към хуманитарни специалности във вузовете, но 40% избират право, медицина, икономика, IT сектора или технологии. Можем да сме сигурни, че един инженер или лекар, завършил преди вуза хуманитарна гимназия, ще има доста по-широка обща култура от техничаря, учил в професионална гимназия и след това в технически вуз, където е бил лишен от възможността да придобие по-широки познания извън професията. Човек може да стане много добър заварчик или технолог, свързан с моментните нужди на бизнеса, но няма да има активно гражданско мислене и поведение, понеже такова създават именно хуманитарните и социалните науки. Факт е, че на матурите най-ниски резултати по български език и литература постигат учениците от професионалните гимназии...              Всъщност представителите на хуманитарните науки отдавна усещат пренебрежително отношение от страна на държавата към тях. Още след приемането на Стратегията за висшето образование учени хуманитаристи от Софийския университет, БАН, ЮЗУ в Благоевград, Нов български университет през януари 2017 г. предупредиха, че стратегията е приета набързо и без обществено обсъждане, че държавата насърчава основно обучението на техничари и IT специалисти, че определя списъка на приоритетните специалности въз основа на чисто пазарни критерии и че в стратегията прозира опасност до 2020 г. хуманитарните и социалните науки да бъдат поетапно ликвидирани. \"Тотализиращата идеология на икономическия популизъм превръща бизнеса в идол, но пазарът на труда зависи не само от бизнеса, а и от потребностите на гражданското общество\", заявиха учените. Пак през 2017 г. държавата увеличи леко коефициента към базовия норматив за финансиране на хуманитарните специалности, но те пак останаха на дъното сред другите.  Брожението сред хуманитаристите се засили, след като бяха приети показателите, предложени от МОН към Закона за развитие на академичния състав, за оценяване на науката и конкретно - на публикациите на учените. Тези критерии не са съобразени със спецификата на хуманитаристиката и на хуманитарните науки, изследващи конкретно български теми, заяви в писмо до парламентарната ресорна комисия Общото събрание на учените от Института за балканистика с център по тракология при БАН. Хуманитаристите и във висшите училища у нас наричат критериите за оценяване Защото според изискванията публикациите трябва да бъдат включени в международните бази данни Scopus и Web of science, а там се отчитат статии само на английски език и ориентирани основно към тематика в интерес на Запада и на САЩ. Това силно стеснява достъпа на проучванията от областта на националната и регионалната балканска тематика. Естествено е, че оценките за публикациите на хуманитаристите при това положение са силно занижени спрямо тези на колегите им от природните науки. Да се създаде Българска национална база данни на академичните издания, която в наукометрията да е равностойна на чуждестранните, предлагат учените. Последният засега удар по хуманитарната наука дойде през април тази година и до момента логично обяснение не може да се намери. Постановление 44 на МС от март тази година за изпращане на лектори по български език и литература във вузове в чужбина  и МОН поиска от тези, които в момента са лектори, да прекратят дейността си. МС постанови, че за лектори може да кандидатстват само хора, заемащи длъжност по трудови правоотношения в държавни вузове у нас. А преди това в проекта за ПМС, пуснат за обществено обсъждане, учените от БАН фигурираха и имаше изискване лекторите да имат поне докторска степен. Но в обнародвания вариант учените от БАН бяха елиминирани (!), а вместо в чужбина да ни представят най-квалифицирани специалисти, постановлението каза, че кандидатите може да са просто \"магистри\". Кой извърши това безобразие, не се разбра. Академичните учени възразиха с писмо до министър Красимир Вълчев, подкрепено от ръководството на БАН, от Съвета на ректорите и от хуманитарната колегия. Вълчев обеща да поправи нонсенса, та на учените от БАН да не им се налага да се местят на работа във вузовете, за да кандидатстват за лектори. Но... нищо не направи. В сайта на МОН сега е пусната обява за конкурса за лектори в чужбина, в която си стои изискването кандидатите да са на работа във висше училище (конкретно в 5 университета: СУ, Великотърновския, Пловдивския, Шуменския и Югозападния). Както и да имат само степен... \"магистър\" и 3 години преподавателски стаж.   Е, в никоя друга държава такова нещо не може да се случи.                     ", "date": "2019.08.09", "title": "В друга държава такова не може да се случи"}
{"url": "https://duma.bg/arda-vzima-spas-delev-i-oshte-dvama-natsionali-n197461", "text": "Дебютантът в елита Арда се подсили накуп с трима национали - Спас Делев, холандеца Даррен Сидоел и Али Сесай от Сиера Леоне. 29-годишният Делев има 24 мача и 2 гола за България, играл е за ЦСКА, Мерсин, Лас Палмас, Локо Пд, Берое и Погон Шчечин.   21-годишният защитник Сидоел е юноша на Аякс, където играе 5 години и е продаден за 500 000 паунда на Рединг, а после на Рьозеларе (Бел). Играл е във всички национални гарнитури на Холандия. 25-годишният Али Сесай е национал на Сиера Леоне, но е роден в Англия и има британски паспорт. Юноша е на Арсенал и Лестър. За последно е играл в Швеция и Гърция. ", "date": "2019.08.09", "title": "Арда взима Спас Делев   и още двама национали"}
{"url": "https://duma.bg/shampion-s-balkan-se-vrashta-pri-sinite-n197460", "text": "Венцислав Петков се завръща в редиците на Левски Лукойл след тригодишно прекъсване. Гардът от националния отбор спечели шампионска титла с Балкан, а сега подписа 3-годишен договор със \"сините\", където игра през 2011-2014 и през 2015/2016 г. Юноша е на Овергаз, играл е още за Дунав, Академик Благоевград, Берое и Ямбол. В 32 мача за Балкан през миналия сезон има средно по 10,6 т., 3,6 асистенции, 2,5 борби и 0,8 отнети топки, а в турнира за Купата на ФИБА Европа е записал средно по 8,8 т. и 2,3 асистенции в 15 двубоя.", "date": "2019.08.09", "title": "Шампион с Балкан се връща при \"сините\""}
{"url": "https://duma.bg/ivaylo-petkov-levski-ne-iska-zvezdi-n197462", "text": "Новият спортен директор на Левски Ивайло Петков обяви, че приоритет за тима е да търси не звезди, а футболисти, които да се вписват в колектива и да подсилят отборния дух. \"Отборът разчита на колектива. Миналата година не е имало такъв интерес към Мариани. В Левски не трябва да има звезди, а силен колектив. Сега Мариани бе продаден за доста сериозна сума за България. Търси се футболист на неговия пост, но не на всяка цена. Не искаме да взимаме звезда, а футболист, който ще се впише в колектива и ще помогне за развитието на клуба\", обяви Петков при официалното му представяне от изпълнителния директор Павел Колев. \"Появявам се сега, защото документално не бяха изчистени нещата, тъй като работя и като агент, и трябваше това да се прекрати, за да бъда свободен като работник. Досега не давах интервюта за селекцията, защото продължава трансферният период. Има работа, която трябва да се свърши, за да се сглоби боеспособен отбор.  Искам да изчистя нещо по темата Литекс. Единият ми престой там е преди 21 години, не съм имал други отношения освен като футболист с Литекс. Бил съм играч на Литекс, след това не съм бил търсен на работа и не съм работил в Литекс освен като футболист. Тук съм, защото виждам голяма перспектива и голям потенциал. Това е най-големият отбор на България и трябва да се върне там, където му е мястото. Винаги може по-добре, но на този етап отборът вече показва нов облик. Трябва време. Отбор, сформиран от месец и нещо, не може да има невероятни резултати. Важното е, че има облик и стил на игра. Всички футболисти са гледани от треньорите, одобрени от мен и финансово задоволени от г-н Колев. Работим като колектив и това е принципът на новия Левски - Всички да работим заедно\", каза още бившият национален бранител. Той призна още, че досега за него най-тежък е бил трансферът на австрийския нападател Дени Алар от Рапид В заради изтекла в медиите информация, която повлияла на преговорите. \"Смятам, че Ивайло Петков ще се развива заедно с Левски, а това е важно. Най-много ми харесва, че мислим в една посока за трансферната политика на клуба. В последните 10 години Левски е взел близо 200 футболисти, а от тях само 7 са си тръгнали срещу трансферна сума. Това обяснява до голяма степен и състоянието, в което заварихме отбора\", коментира Павел Колев и призна, че клубът още има интерес към привличането на националите Кристиян Димитров и Тодор Неделев от Ботев Пд.", "date": "2019.08.09", "title": "Ивайло Петков:  Левски не иска звезди"}
{"url": "https://duma.bg/shef-na-svetoven-brand-podade-ostavka-zaradi-transseksualen-model-n197464", "text": "Маркетинговият директор на \"Викторияс сикрет\" (Victoria`s Secret) подаде оставка, като в мотивите си Едуард Разек посочи, че не одобрява решението за наемане на първия трансджендър модел за бранда, заради което е решил да се оттегли. Новината бе потвърдена официално от Лес Уекснър. Той е изпълнителен директор на L Brands - компанията, притежаваща световноизвестната марка за бельо. \"Малко са хората, които работят със същите страст и талант като Ед в тази индустрия. Въпреки това имам вяра в нашите невероятни екипи и продукти и нямам търпение да градим заедно бъдещето си, докато растем и се променяме\", гласи част от изявлението по повод оставката. Уекснър уточнява, че заедно с колегите му са разговаряли с Разек, за да го разубедят да напуска. Той обаче е бил категоричен, че няма да промени възгледите си. \"Беше труден разговор, защото, както знаете, двамата с Лес сме прекарали заедно толкова много години, споделяме и любовта си към този бизнес. Въпреки това мисля, че е време\", коментира Едуард в социалните мрежи. Скандалът се разрази, след като от марката обявиха, че са наели първия транссексуален, и представиха Валентина Сампайо. По-рано Едуард Разек даде интервю за Vogue, в което ясно обясни, че сред ангелите на бранда няма място за по-едри манекенки и трансджендъри.", "date": "2019.08.09", "title": "Шеф на световен бранд подаде оставка заради транссексуален модел"}
{"url": "https://duma.bg/rezultati-n197459", "text": "III предварителен кръг, първи срещи Краснодар - Порто 0:1 Оливейра (89);  Истанбул ББ - Олимпиакос 0:1 Масурас (53); ЧФР Клуж - Селтик 1:1 1:0 Рондон (28) 1:1 Форест (37); Базел - ЛАСК Линц 1:2 0:1 Траунер (50) 0:2 Клаус (82) 1:2 Цуфи (87); Марибор - Розенборг 1:3 0:2 Сьодерлунд (50 и 64) 1:2 Таварес (70) 1:3 Йенсен (71). От вторник: АПОЕЛ Никозия - Карабах 1:2; ПАОК - Аякс 2:2; Динамо З - Ференцварош 1:1; Брюж - Динамо К 1:0; Цървена звезда - Копенхаген 1:1.  Волейбол ПО БНТ 1 20.20 Египет - България  ФУТБОЛ ПО ДИЕМА СПОРТ 20.30 Славия – Етър ПО ДИЕМА СПОРТ 2 22.00 Ливърпул – Норич Сити ПО НОВА СПОРТ 18.00 Ботев Вр – Черно море 21.45 Юрдинген – Борусия Д УТРЕ Волейбол ПО БНТ 1 20.20 Пуерто Рико - България ФУТБОЛ ПО ДИЕМА СПОРТ 18.00 Ботев Пд - Царско село 20.30 Левски - Берое ПО ДИЕМА СПОРТ 2 14.30 Уест Хем – Манчестър Сити 17.00 Кристъл Палас – Евертън 19.30 Тотнъм – Астън Вила ПО НОВА СПОРТ 14.30 Лийдс – Нотингам Форест 17.00 КПР – Хъдърсфилд 19.30 Вюрцбургер Кикерс – Хофенхайм 21.45 Атлас Делменхорст – Вердер 23.40 Алемания Аахен – Байер Л  В НЕДЕЛЯ Волейбол ПО БНТ 1 20.20 България - Бразилия ФУТБОЛ ПО ДИЕМА СПОРТ 17.45 Арда - Локо Пд 20.30 Лудогорец - ЦСКА-Сф ПО ДИЕМА СПОРТ 2 16.00 Нюкасъл – Арсенал 18.30 Ман Юнайтед – Челси", "date": "2019.08.09", "title": "Резултати"}
{"url": "https://duma.bg/prandi-iska-viza-za-tokio-oshte-ot-varna-n197463", "text": "\"Ако националният отбор се представи достатъчно силно, пътят на България към Олимпийските игри в Токио 2020 може да започне от Варна\", обяви селекционерът на волейболистите Силвано Пранди. \"Ако не успеем, има поправителна сесия\", допълни италианецът. Според него основната цел е да играем максимално добре всеки ден и срещу всеки съперник.  В преследване на единствената отборна олимпийска виза за Токио нашите приемат поред във Варна Египет, Пуерто Рико и олимпийския шампион Бразилия в Двореца на културата и спорта от днес до неделя. Само победителят в турнира ще я спечели. \"Колко добре ще играе отборът ни, зависи от комбинация от фактори - как ще се представим ние и колко силно ще играят съперниците ни\", каза философски Пранди и благодари на играчите, които са се вложили максимално в тренировъчния процес. \"Уверен съм, че в периода на подготовка през тези 4 седмици създадохме отбор и се вдигна качеството на нашата игра\", допълни Пранди. Той може да разчита на всичките 14 играчи, а отборът разчита много и на подкрепата на публиката, която може да е предимство за тима. \"Крайната цел е спечелването на първото място, но за да стане това, за нас в момента главната цел е да спечелим първия си мач с Египет\", изтъкна Професора.  Треньорът на Пуерто Рико Освалд Антонети коментира, че отборът му пристига във Варна от участие в Панамериканските игри. \"Нашата цел е да се развиваме и да създадем истинска волейболна култура в Пуерто Рико\", каза той. Според него Бразилия е фаворит в групата, но не трябва да се забравя, че България е домакин и е интересно как ще се справи с предимството на своя терен. \"Всички 4 отбора в групата имат своите олимпийски мечти\", заяви холандският треньор на Египет Гидо Вермюлен. \"Ние също имаме амбиции, дойдохме с променен състав, а нашата задача е да сме на ниво във всеки мач\", закани се той.  \"Това е най-важното състезание за нас през тази година\", каза треньорът на Бразилия Ренан дал Зото. \"За всеки състезател и човек от щаба е мечта да участва на олимпийски игри, затова сме тук и това е основната ни цел\", допълни наставникът на \"Селесао\". Според него в такъв кратък формат от 3 срещи в 3 поредни дни всичко може да се случи. \"Убеден съм, че ще се получи силен и интересен турнир, всички участници са подготвени добре и ще дадат всичко от себе си\", каза още Дал Зото. Той очаква истински битки във Варна и според него в групата няма изявен фаворит. Всеки ден първите срещи са от 17.00 ч., а мачовете на България с Египет, Пуерто Рико и Бразилия са от 20.30 ч.", "date": "2019.08.09", "title": "Пранди иска виза   за Токио още от Варна"}
{"url": "https://duma.bg/lyubovta-ne-biva-da-se-dava-kato-nagrada-n197509", "text": "Новото актуализирано издание на \"Всичко започва от детството\" от Стела Даскалова публикува ИК \"Сиела\". Авторката дава важни препоръки на родителите как да предотвратят бъдещите проблеми на детето, като избегнат често срещани грешки в подхода си към него още в ранна възраст. Сред темите, които Даскалова засяга, са толерантността, разбирането, любовта и семейният уют, доверието, преодоляването на страховете - от родителите, от неуспеха, от смъртта. Любовта и всеотдайността на майката и бащата, смята авторката, са от ключово значение за правилното отглеждане на всяко дете. В началото на книгата Даскалова допълва: \"Разликата между безусловната любов и условната е огромна. Когато любовта се дава като награда за добро поведение, детето остава с впечатлението, че е обичано само при определени условия и че ако не полага специални усилия, не заслужава да бъде обичано. Това убеждение формира ниска самооценка и липса на самоуважение. Когато порасне, това дете най-вероятно ще бъде неуверено и ревниво в любовните си връзки, защото никога няма да е спокойно, че заслужава само по себе си да бъде обичано. Същевременно няма да вярва, че е способно да постигне голям успех и да бъде харесвано от хората. Всичко това ще пречи на неговото щастие...\" Книгата съдържа и над 150 трогателни и мъдри детски мнения за всичко, което вълнува малчуганите - за щастието и мечтите, за страховете, за трудностите в отношенията с родителите, за родителската агресия, за нуждата от любов и разбиране. Стела Даскалова е авторка на \"Какво се случва с любовта? Капаните на нашите убеждения\" и на още една много успешна книга по темата: \"Всяко дете е герой. Важни уроци, които не се учат в училище\". Основната енергия, която обединява и трите й книги, е любовта във всичките й измерения.", "date": "2019.08.09", "title": "   Любовта не бива да се дава като награда"}
{"url": "https://duma.bg/bez-vodesht-i-na-emi-n197467", "text": "Подобно на връчването на \"Оскар\" церемонията за телевизионните награди \"Еми\" тази година ще премине без водещ, предаде Ройтерс. Продуцентите са решили в шоуто да се отдели повече време на хитовите сериали, които приключиха през 2019-а - \"Игра на тронове\", \"Теория за Големия взрив\" и \"Вице\". \"Ако има водещ, който произнася встъпителен монолог, това означава 15 или 20 минути по-малко време. Решихме церемонията да протече без домакин, но няма да липсват забавление и изненади\", съобщил главният изпълнителен директор на \"Фокс ентъртейнмънт\" Чарли Колиър на срещата на Асоциацията на телевизионните критици. Водещите телевизионни отличия \"Еми\" ще бъдат раздадени на 22 септември.", "date": "2019.08.09", "title": "Без водещ и на \"Еми\""}
{"url": "https://duma.bg/napraviha-vodka-s-razh-i-voda-ot-chernobil-n197465", "text": "Първата в света водка, направена изцяло от продукти, отгледани в ограничената зона около атомната централа \"Чернобил\", вече е факт, съобщи Би Би Си. Екип британски учени съвместно с украински агрономи са дестилирали алкохолното питие от ръж и вода, добити от изоставената зона около авариралата през 1986 г. централа. Нарекоха продукта \"Атомик\". \"Не е по-радиоактивна от всяка друга водка. Проверихме. Две от най-добрите лаборатории в света я изследваха за радиоактивност и не откриха нищо\", поясни професор Джим Смит. Според украинския агроном доктор Генади Лаптев получената чиста водка показва, че почвата около Чернобил се е възстановила и пак може да се използва за отглеждане на продукти. \"Това означава, че не трябва да изоставяме земята, а има шанс да произведем нещо напълно чисто от радиация\", посочва специалистът. Засега е произведена само една бутилка, но екипът се надява продуктът да се продава добре. Всички приходи ще отидат за подпомагане на украинските общини, които все още не могат да се възстановят икономически от най-пагубния ядрен инцидент в света.", "date": "2019.08.09", "title": "Направиха водка с ръж и вода от Чернобил "}
{"url": "https://duma.bg/kniga-opisva-zhivota-na-kralya-na-soneta-n197510", "text": "Млад мъж от английската провинция - без богатство, без връзки или университетско образование, отива в Лондон да си търси късмета и само за няколко години става най-великият драматург не само на своето време, но и на всички времена. Уилям Шекспир донася на родния си град световна слава, а на света дава неразгадания и до днес дар на своето слово. За четиристотния му рожден ден друг вълшебник на думите - Антъни Бърджес, му подарява \"единствения същински роман за живота на Барда\", както го оценява авторитетният му академичен биограф Самюъл Шьонбаум. В него се разказва за исторически събития и реални хора от времето на кралица Елизабет I. Каквито и жестокости, предателства, поквара, кръвопролития и упадък да обграждат поета, неговата мисия е да претвори хаоса в ред и красота: драми, героизъм, жертвоготовност, любов, веселие и мъдрост. Kато всеки човек Уил преживява еуфория и разочарования, отказва се от мечти заради семеен дълг, понася насмешки от приятели и възторзи от публиката, страда като баща и като син, следва амбицията си да натрупа богатство и да получи фамилен герб. Неговият живот е пиеса в театъра на реалния живот. Сонетите му са лична изповед в рими, трагедиите са на хората около и преди него, комедиите са урок, поднесен със смях, а историческите драми опоетизират възхода и падението на всяка власт. Всичко това е разказано от Антъни Бърджес в книгата \"Очи със слънце несравними\" (изд. \"Изток-Запад\") със съчувствие, ирония, мръснишки жаргон и безчет заемки от творбите на неговия герой, другите елизабетинци и античните им предшественици, за да ни убеди, че написаното от стратфордчанина важи за човешката орис навсякъде и винаги.  Е, щом ще живеем в сметта, трябва поне да я облагородим. Тази мисъл е вложил Бърджес в предсмъртния делириум на Уил и чрез нея се идентифицира с великия си сънародник, споделяйки смисъла на неговото съществуване. Вероятно заради това читателите на романа \"Очи със слънце несравними\" твърдят, че благодарение на тази книга най-сетне са разбрали Шекспир. Професор Шьонбаум посочва, че това е единственият роман за Шекспир, който сам по себе си е произведение на изкуството. \"Надявам се да е така, но към читателя ще се обърна с молба да подходи към тази книга като развлечение и да забрави за изкуството, което е грижа на твореца. Замисълът на тази книга е да изобрази живота и истински хора, които, общо взето, са си останали едни и същи, независимо дали са живели по времето на същинската, \"първа\" елизабетинска епоха, или в нейния съвременен, \"втори\" вариант\", добавя авторът Антъни Бърджес.", "date": "2019.08.09", "title": "Книга описва живота   на Краля на сонета"}
{"url": "https://duma.bg/zlatna-festivalna-esen-za-studentite-ot-natfiz-n197511", "text": "\"Тигърчето Спас\" - куклен спектакъл за деца, и \"Кръговрат\" - спектакъл за възрастни, са заглавията, с които студентите на проф. Жени Пашова ще представят НАТФИЗ на Международния фестивал на младите в изкуството \"Виа Понтика\" в Балчик в средата на септември (10-18.09.). Взискателната подготовка на възпитаниците в специалност актьорство за куклен театър превърна в успешна традиция участието на академията във фестивала през последните няколко години. В 12-ото издание към тях ще се присъединят и студентите по актьорство за драматичен театър от класа на доц. д-р Пенко Господинов. Те ще се включат в съревнованието с \"Ромео и Жулиета\". Проф. Снежина Танковска ще създаде спектакъла, който ще открие третото издание на WTEA International Theatre Festival. Международният театрален фестивал (15.08-15.09.) е една от основните дейности на WTEA и се организира на всеки две години от Централната академия за драма в Пекин. WTEA е независима международна академична организация, която има за цел да усъвършенства ученето и обмена между театралните училища по целия свят. Инициирана е от катедрата на ЮНЕСКО за театрално образование и е основана от 12 училища членове, чийто брой непрекъснато расте. Възпитаниците на проф. Стефан Данаилов са неизменна част от изданията на Международния театрален фестивал \"Сцена на кръстопът\" в Пловдив (11-24.09.). Студентите от последния му клас няма да направят изключение и ще представят НАТФИЗ в 23-ото издание с първата сценична реализация на \"Зверското синьо\" от Филип Ридли в България. Пиесата беше специално преведена и поставена от д-р Сава Драгунчев за класа на Мастера в Театър НАТФИЗ през изминалия сезон. Спектакълът пожъна успех сред младата столична публика.  Непосредствено след представянето си във \"Виа Понтика\" студентите на проф. Жени Пашова ще се отправят към Международния куклено-театрален фестивал за възрастни \"Пиеро\" (24-27.09.). Година преди да се дипломират младите актьори ще застанат на една сцена с най-добрите актьорски трупи от страната - куклените театри от Стара Загора, Сливен, Бургас, Пловдив, Габрово, Казанлък, Столичния куклен театър, Театър \"Азарян\", Театър 199 \"Валентин Стойчев\" и др. Ще обогатят идеите си с разнообразните практики на съвременното куклено изкуство през гостуващите от Испания, Япония, Унгария, Сърбия и Полша куклени артисти. Само за 4 дни 23 заглавия ще бъдат представени в основната и съпътстваща програма на \"Пиеро\" и не е случайно, че спектакълът на абсолвентите на проф. Жени Пашова \"Кръговрат\" е поканен сред тях. НАТФИЗ е единственото висше учебно заведение в страната, което предлага академично образование по театър на движението - пантомима, и театър на движението - танцов театър. Възпитаниците на съответните класове са сравнително малко на брой, тъй като освен задължителните актьорски компетенции следва да развият уменията на балета, пластиката, акробатиката, пантомимата, клоунадата, класическия и съвременния танц, за което се изискват качества. Всеки сезон студентите излизат с премиера, която е образец за майсторството и таланта. Малко известен факт е, че завършилите тази специалност намират 100 процента реализация в страната и по света, посочва Десислава Димитрова, гл. експерт ВО на академията. 2019/2020 е годината, в която абсолвентите на доц. Александра Хонг ще се изправят пред последните предизвикателства на образованието си. Класът ще излезе с първата за сезона премиера на Театър НАТФИЗ \"Българска мистерия\" и веднага след това ще се отправи към Благоевград, за да вземе участие в 12-ото издание на Националния фестивал на изкуствата с \"1001 страсти\" (15.10.). Международният фестивал на студентския театър \"Kestenburg\" (17-20.10.) е платформа за сътрудничество между училища по изкуства от целия свят, която се организира на всеки две години от Студентския театър в Баня Лука, Босна и Херцеговина. Всяко издание неизбежно събира студенти и преподаватели от 20 до 30 международни академии, а също самодейни театрални групи и компании от Европа. Фестивалът показва атрактивно разнообразие от студентски театрални практики. Представя до 50 проекта, между които тази година ще бъде и този на възпитаниците по актьорство за куклен театър на НАТФИЗ от класа на проф. Жени Пашова \"Кръговрат\". Студентите от класа на доц. д-р Пенко Господинов са избрани и поканени за участие в 10-ото юбилейно издание на Международния фестивал на театралните училища \"ITSelF\" във Варшава (3-8.10.). Младите актьори ще се представят с \"Ромео и Жулиета\" от Уилям Шекспир в постановката на Пенко Господинов, създадена, за да покаже най-доброто от тях.", "date": "2019.08.09", "title": " Златна фестивална есен   за студентите от НАТФИЗ"}
{"url": "https://duma.bg/tanya-tanasova-obichta-ovladyava-bolkata-i-pak-e-zhiva!-n197523", "text": "- Започнах със стихове някъде в четвърти клас, от седми пишех и материали за районния вестник. Подготвях се да кандидатствам журналистика в Кишинев. Това беше на руски език. По-късно, от 16-годишна, опитах и прописах стихове на български и се почувствах в свои води! - Болката идва от обичта. Затова ме боли, защото България е като скъпоценен камък, който е занемарен, захвърлен, пренебрегван, а трябва само да се избърше и постави на заслуженото място, за да заблести. Обичта е повече, разбира се, за да овладее болката и пак да е жива! Стихосбирката ми, в която има много тъжни редове за страната ни, се казва все пак \"За България с любов\"! - Значимо, но е след България. Стихотворението за дюлята, която ме чака в Буджака, \"Заминаване\" - за първото ми ходене там на гости, посвещението на сина ми, роден в България, и др. са написани в първите години, когато вече живеех тук. В тях се виждат и тъгата, и любовта ми към Бесарабия. Няма как да не се срещат тези две болки (за България и Бесарабия) в душата ми. Но пък си е и богатство да има човек две родни страни. Имам неиздадени стихове за Бесарабия, един ден надявам се да ги събера в книга. - Различно. Някои стихотворения възникват първо като тема, която развивам постепенно. Други ме връхлитат сега и веднага. Пиша, когато имам вдъхновение, а то може да дойде от най-различни неща, неочаквано. Когато го няма - чета. Обичам поезия, не избирам авторите, достатъчно е да ме привлича текстът. - Главната мисъл трябва да е ясна, разпознаваема за читателите, езикът - добър, формата лека и елегантна и не на последно място - необходимо е авторът да е добронамерен. - Важни са темите, разбира се. Може да се напише красиво (ритмично, римувано, с добра лексика) стихотворение, но безсмислено или просташко; има ли нужда от такова!? Все пак поезията не е игра, не е развлечение. Тя може да бъде лирична, лека, както и в музиката има различни жанрове, но при всички случаи трябва да е смислена. Поезията според мен има задачата да преосмисля и поднася на хората вълнуващи и важни неща от живота в по-кратка, стегната и по-въздействаща форма. Няколко талантливи реда понякога свършват повече работа от дебели романи, лекции, доклади и пр. Химнът например е символ - наред със знамето, герба, а той преди всичко е стихотворение. Така че важни са и темите, и римите... - И сега ги има, макар и по-малко. Но те се изгубват в потока на многото възможности, разтварят се в огромния океан на достъпността на всеки към всичко. Хората изведнъж се оказахме все едно сред огромен панаир, където има от всичко по много. Често се изкушаваме да пипаме и да опитваме всичко подред. От една страна - почти липсва цензура, често се приветства различното, точно обратното, дори то и да е неграмотно, некадърно, пошло - за да покажем колко сме \"лоялни, либерални и напреднали\". От друга - самият автор често няма вкус, представа или може би желание, воля да осмисля, да преценява. И това не е само в литературата, а по-принцип - сега не е модерно да се говори за хубавото, за нормалното, за стойностното. Заливат ни отвсякъде с каква ли не информация и новини, една от друга по-зловещи и по-стряскащи, част от тях - лъжливи, както се разбира после. Все едно, че нищо хубаво не се случва. Мнозина се възмущават от тази ситуация, но явно не можем лесно да се преборим. Това е болест на времето, която, надявам се, обществото ни да преболедува без сериозни последици. - Няма такава. Всяка си има своя роля и значение. Стихосбирката \"Чудни хора\" е по-специална, защото ми е единствена засега за деца. Тя беше отличена през 2018 г. в националния конкурс \"Да върнем книгите в ръцете на децата\". Но и \"За България с любов\", която излезе през 2014 г. в София, е много емблематична за моето творчество. - Мислех върху няколко варианта за название, но се спрях на това, защото е по-общо. Така се казва едно от стихотворенията в нея. Думата \"чуден\" по-принцип има две различни значения. В единия случай - когато буди недоумение, в другия - възхищение. При мен тези две окраски може би се съчетават, сливат се, защото са насочени от дете към възрастни - то хем не ги разбира, хем уважава тяхното мнение. Срещала съм различни хора, била съм в ситуации, когато са ме учудвали с добро. И обратното също се е случвало, за съжаление. Но се старая да се впечатлявам само от доброто, а другото да си го обяснявам по някакъв начин. - С радост се убеждавам, че има много добра и силна съвременна българска поезия. С удоволствие се потапям в поетичния свят например на Георги Константинов, Ивайло Балабанов, Никола Инджов, Филип Марински, Ники Комедвенска, Мария Донева и още много други. Да, интересувам се от този процес и в Бесарабия. В Молдова излиза напоследък алманах \"Бесарабски гердан\", в Украйна е издаден поетичен сборник с творби от млади автори \"Сърца на кръстопът\". С някои от тях съм се срещала. Радвам им се! Макар че усещам как им се затруднява \"плуването в морето на поезията\" заради недостатъчното владеене на езика. Много ме боли за тези наши младежи, които не пишат на български, а на други езици, които явно чувстват по-родни. Някои от тях са много талантливи и биха имали голям принос към българската литература. - След разпадането на Съветския съюз много неща започнаха да се променят в Бесарабия, нашето поколение пострада може би най-чувствително. Миграцията вече никого не учудваше, та и досега е така. Въпрос на избор беше - накъде?... Не е ли логично едни българи да се завърнат в България?! За нас беше някак естествено това. И България тогава вече беше започнала да ни припознава като свои чеда. Ако бяхме отишли другаде, тогава да е чудно. Мисля дори, че щеше да се случи и без тласък оттам, родолюбивите чувства узряваха все повече в нас с всеки допир до прародината, притегателната сила на Отечеството се увеличаваше. Скоро се разрових в архивни материали, по-точно в \"Ревизские сказки\" (преброяването на населението в Руската империя от онези времена), и намерих информация за моите предци. Основателят на нашия род там е Яков Стойчев Танасов. Знаех от баща ми, че в България са ги казвали Георгистойчовите, само че той не знаеше откъде са по-точно. (По майчина линия си знам корена и той ме води в село Ботево (Чумлекьой), Ямболско.) Потвърждава се и фактът, че е дошъл със синовете си. За първи път видях черно на бяло, че е пристигнал във Валя-Пержей с трима синове и четвъртият се е родил там. Този, четвъртият, се казва Михаил (Михал) и е дядо на баща ми. Направих подобен паралел - и аз дойдох в България с трима синове и четвъртия го родих тук. Може би това е справедливо, може би това е отговор! Сигурно така е трябвало да стане! Дали се оправдаха очакванията ми?... И да, и не... Срещнахме много добри хора, които се опитват да ни помогнат - кой с каквото може. И най-важното - радват ни се, приемат ни като братя, като свои. Имахме и имаме и много трудности, някои естествени, други - не. Опитвам се да приема всичко като необходимост от жертва, за да бъдат по-добре тук децата ни, техните потомци. - Да, определено. И четиримата са привлечени от словото, от езиците. Някои от тях са изкушени от поезията още от малки и сега. Най-големият ми син Александър, който е музикант, има и доста сполучливи стихотворения. - Текущата ми творческа година е белязана с прекрасно събитие в семейството: раждането на първото ми внуче - Александър. Две от стихотворенията, посветени на него, влязоха в алманаха на фондация \"Буквите\" - \"Нова българска литература. Детски истории 2019\". - В света около мен да има по-силна вяра и повече духовност. Лично за мен - повече внуци, подходяща работа и реализация.", "date": "2019.08.09", "title": " Таня Танасова:  Обичта овладява болката и пак е жива!"}
{"url": "https://duma.bg/bogomir-lazov-i-negovite-peyzazhi-ot-kyustendilskiya-kray-n197512", "text": "Изложбата \"Богомир Лазов (1906-1969) и българският акварел\" за мнозина ще бъде откритие. Тя може да се разгледа до 29 септември в Квадрат 500, пл. \"Св. Александър Невски\", ул. \"19-ти февруари\" 1. Акцент е акварелната живопис на Богомир Лазов от 1930-те до 1960-те - основно пейзажи от красивия Кюстендилски край, представени в контекста на творби от други български акварелисти, сред които Константин Щъркелов, Йордан Гешев, Павел Францалийски, Христо Йончев-Крискарец, Страхил Титиринов, Владимир Мански. С тях освен приятелството и работата в акварелната техника го сближават общи теми, мотиви, сюжети и живописни проблеми, които всеки решава посвоему.  Лазов следва при проф. Никола Маринов в Художествената академия. Член е на Дружеството на новите художници още от неговото основаване през 1931 г. Един от \"кюстендилската художествена школа\", както я нарича Асен Василиев, заедно с приятелите си: Владимир Димитров-Майстора, Кирил Цонев, Иван Ненов, Борис Елисеев, Стоян Венев, Мориц Бенционов, Николай Дюлгеров, Евтим Томов, Асен Василиев и др.  През 1930-те живописните търсения на Богомир Лазов са изцяло в духа на времето, на новите художници, на синтетизма и на новата предметност. Вярващ като Майстора, че \"човек е най-смислен с творчеството си там, където се е родил\", през 1939 г. Лазов се завръща в родния си Кюстендил и остава там до края на дните си. Това го отдалечава от центъра на художествения живот, маргинализира го, но му позволява да създаде в близък контакт с природата богато и лирично творчество.   ", "date": "2019.08.09", "title": "Богомир Лазов и неговите пейзажи от Кюстендилския край"}
{"url": "https://duma.bg/nova-terapevtichna-sistema-regenerira-uvredenata-kozha-n197466", "text": "Слънцето в комбинация със солената морска вода, стресът и другите външни фактори ускоряват дехидратацията и рушат защитната бариера на кожата. Резултатите са поява и засилване на белезите на стареене. Нанасянето на слънцезащитна козметика и приемането на по-големи количества вода са изключително важни, но не са достатъчни, убедени са специалисти. Нужна е допълнителна специализирана грижа, която да спомогне овлажняването и регенерацията на кожата, да запази нейната еластичност, мекота и блясък. Така се стига до създаването на нова терапевтична система, която регенерира увредената кожа. Технологията Dermalinfusion, която вече е патентована, може да върне мекотата и блясъка на лицето и не само да отговори 100% на всички нужди на кожата ни, но и да прибави допълнителни ползи, категорични са експерти. Системата едновременно ексфолира, почиства в дълбочина порите, вливайки в кожата специално разработени, обогатени с мощни антиоксиданти витамини и ценни хранителни съставки серуми. Подходяща е за всеки тип кожа, без да е необходим възстановителен период, разкри козметологът от Jewel Skin Clinic Анелия Генчева. Препоръчва се дори на бременни жени и кърмачки. Терапията се прилага както върху лице - включително деликатните зони на устните и очите, така и на увредената от слънцето кожа в областта на шията и деколтето. \"Слънцето излъчва два вида лъчи, които стигат до кожата. UVA лъчите са с по-широк спектър и проникват в по-дълбокия слой - дерма, изграден от колаген и еластинови влакна\", казва Анелия Генчева, специалист от клиника по естетична медицина Jewel Skin. Когато UVA лъчите попаднат там, увреждат молекулите на колагена, кожата губи еластичността си. UVB стигат до епидермиса (външния слой на кожата), но с по-висок интензитет спрямо UVA и нанасят повече щети, веднъж проникнали в кожата ни. Освен че са причинители на зачервяване и на слънчево изгаряне, могат да увредят по-повърхностните епидермални слоеве, като причинят изгаряне. Науката смята, че в епидермиса UVB оказват влияние върху ДНК кода ни. \"UVB стимулира производството на меланин, което води до силно увеличение на тъмния пигмент в рамките на няколко дни\", обяснява Анелия Генчева. За щастие, кожата ни има свойството да се самовъзстановява, но този процес отнема време. Ние можем да подпомогнем авторегенерацията, като влеем директно в дермата витамини и ценни хранителни съставки серуми. Новата патентована технология Dermalinfusion може да върне мекотата и блясъка на лицето и не само да отговори 100% на всички нужди на кожата ни, но и да прибави допълнителни ползи. \"Dermalinfusion е първата и единствена терапевтична система с моментален и дълготраен ефект. Неинвазивната 3в1 технология светкавично регенерира и ремоделира кожата\", разказва козметологът от Jewel Skin Clinic Анелия Генчева. \"Тази усъвършенствана трифазова технология съчетава последно поколение дермабразио, което много нежно и деликатно ексфолира кожата, като отстранява мъртви клетки, бактерии и замърсявания. Всичко се случва едновременно - ексфолиране, екстракция и инфузия. Микроциркулацията е подобрена, кожата е  почистена в дълбочина и точно в този момент се вливат мощни антиоксиданти и ценни нутриградиенти\", разказва за процедурата Анелия Генчева. Терапевтично повлиява дори резистентното акне, хиперпигментирана, дехидратирана и увредена от слънцето кожа. Провокирана е стимулацията на колаген и дермата е ремоделирана, бръчиците и фините линии са загладени. Използвайки системата Dermalinfusion BODY може да се третира и сухата, груба и хиперпигментирана кожа на ръцете, краката, гърба и гърдите. Dermalinfusion е най-добрият избор за подмладяване и поддържане на здравословен сияен блясък, убедени са специалисти. Всяка терапия може да бъде адаптирана към индивидуалните нужди на кожата. Резултатът е ревитализирана, копринено гладка като стъкло кожа, озарена с най-свежия тен. Още след първата процедура са премахнати черните точки под повърхността на кожата. А серия от 4 до 6 процедури ще ускори съживяването, изчистването и подмладяването на кожата. \"Dermalinfusion е първата и единствена терапевтична система с моментален и дълготраен ефект. Неинвазивната 3в1 технология светкавично регенерира и ремоделира кожата.\"", "date": "2019.08.09", "title": "Нова терапевтична система регенерира увредената кожа"}
{"url": "https://duma.bg/duet-maniya-praznuva-prez-oktomvri-20-godini-na-stsenata-n197515", "text": "Един от най-успешните български поп дуети \"Мания\" ще отпразнува 20 години на сцена с концерт-спектакъл на 10 октомври от 20 ч. в най-новия и модерен клуб на нощна София - \"Мюзик джем\". Чаровните и талантливи сестри Даниела и Юлия ще отбележат юбилея с двучасов концерт, пленяваща сценография, впечатляваща мултимедия и много изненади. Желанието на двете е да споделят празника си както с всички почитатели на българската музика у нас, така и с най-големите звезди на родната попсцена и техни близки приятели, научи ДУМА от Поли Петрова, пиар мениджър. Юбилейното събитие ще събере на една сцена Орлин Горанов, Янка Рупкина, Орлин Павлов, \"Акага\" и още много представители на българския шоубизнес. Специално за спектакъла от САЩ ще пристигне и Слай Джералдс - баскитарист, певец и автор на песни, споделял една сцена с музикални гиганти като Боб Дилън, Ал Грийн, Масео Паркър и легендарния Ричи Хевънс. Емоционалното послание, което любимият на поколения дует желае да предаде чрез концерта си, е: \"Талантът и приятелството в музиката имат значение и цел.\" Програмата на спектакъла включва най-големите хитове на сестрите от \"Мания\", оглавявали през годините музикалните топчартове у нас. Родната публика ще има възможност да се наслади и чуе на живо \"Не искам, не мога\", \"Светът е за двама\", \"Песента на щурците\", \"Не е истина\", \"Дъжд от любов\", \"Хладни очи\", \"Много далеч\", \"Whatcha waiting for\" и много други.  Дует \"Мания\" е един от най-успешните български попдуети. Сестрите Даниела и Юлия започват своето музикално развитие още в ранно детство в родния Димитровград. На възраст 11 и 13 г. започват да пеят в детския хор \"Щастливо детство\" и са вокалистки на вокално-инструментална група \"Искри\". През 1999 г. двете основават популярния дует \"Мания\", като същата година записват и първия си албум \"Не е истина\", продаден в повече от 50 000 копия.  Вторият албум \"Хладни очи\" представя дуета в съвсем различна светлина и е с преобладаващо арендби звучене. С поредните хитове в него - \"Хладни очи\", \"Много далеч\" и \"Дъжд от любов\", \"Мания\" участва успешно в много музикални формати и шоупрограми.  Истинската мания на дуета е тяхната сила и харизма на сцената - прекрасни гласове, секси саксофон, танци и пленяващо сценично поведение. Сестрите завоюват множество награди от международни, национални и регионални конкурси и фестивали, сред тях \"Дует на годината\" за 2000 и 2018 г., както и златен медал и I място от Световния шампионат по изкуствата в Лос Анджелис, Калифорния. Даниела и Юлия изнасят концерти по цял свят и печелят сърцата на хиляди фенове.", "date": "2019.08.09", "title": "Дует \"Мания\" празнува през октомври 20 години на сцената"}
{"url": "https://duma.bg/dzhon-skofiyld-i-dzhon-kliari-pristigat-na-plovdiv-dzhaz-fest-n197514", "text": "Тазгодишното, пето издание на едно от най-значимите и очаквани музикални събития в страната - Пловдив джаз фест, ще се състои от 31 октомври до 2 ноември. Програмата вече е готова и първите хедлайнери са известни. Акцент ще бъде концертът на легендарния китарист и трикратен носител на \"Грами\" Джон Скофийлд на 1 ноември от 20 ч. в Градския дом на културата \"Борис Христов\". Той пристига в България в компанията на един от най-интересните певци и пианисти в историята на съвременния блус - Джон Клиъри. Задълбочен познавач на нюорлеанската музикална култура, той също е отличен с \"Грами\" през 2016 г. Дългогодишните приятели за първи път свирят заедно едва през 2008 г., а чак през 2015 г. са първите им концерти като дует. Тази година двамата правят лимитирано турне в Европа и САЩ, чийто маршрут минава през Пловдив. Необичайни музикални партньори - единият виртуоз в съвременния джаз, а другият ненадминат владетел на нюорлеанската музика, Джон Скофийл и Джон Клиъри създават впечатляваща и плътна концертна програма, която съдържа по малко от двата свята: от нюорлеанска музика, през атрактивен ритъм енд блус до наелектризиращ джаз. Освен майсторски джаз импровизатор американският китарист Джон Скофийлд покрива целия стилов спектър на китарата в джаза. Той е сред най-значимите китаристи от 80-те години насам. Роден в Охайо, Скофийлд започва да свири на 11-годишна възраст, а по-късно завършва Музикалния колеж \"Бъркли\". Още в началото на кариерата си участва в историческите записи на албумите на Майлс Дейвис \"Star People\", \"Decoy\", \"You're Under Arrest\", а също така свири с Чет Бейкър и Джери Мълиган. Става част от групата на Били Кобъм/Джордж Дюк, а през 1976 г. влиза на мястото на Пат Матини в квартета на Гари Бъртън редом с Чарли Мингъс. Оттогава досега той записва над 30 албума, много от които вече са се превърнали в съвременни класики. Скофийлд преподава музика в Нюйоркския университет и близо 200 дни в годината пътува по турнета заедно със своите групи. През 2016 г. печели \"Грами\" за най-добър инструментален джаз албум за \"Past Present\", както и две \"Грами\" през 2017 г. за албума си \"Country For Old Man\". За забележителния пианист и певец Джон Клиъри Скофийлд казва, че свири на пиано така, сякаш свири цяла група. Клиъри е роден в Англия, но от дете е повлиян от нюорлеанския фънк и арендби. Веднага щом завършва училище, заминава за Ню Орлеанс, където започва да свири на пиано. Увлечен от тази музикална култура, днес той е едно от водещите й имена. В списание \"Jazziz\" през 2002 г. пише за него: \"Никога не съм чувал никой, който е попил толкова много фънк и тънкости на различни гениални пианисти, китаристи и ритми на Ню Орлеанс.\" Пловдив джаз фест е част от официалната програма на \"Пловдив - Европейска столица на културата 2019\". Организатор на фестивала е \"Блу Ем\".", "date": "2019.08.09", "title": "Джон Скофийлд и Джон Клиъри пристигат на Пловдив джаз фест"}
{"url": "https://duma.bg/polzite-ot-dinyata-n197517", "text": "Балансираното хранене не е точно \"народна медицина\", но безспорно предците ни са залагали на храната като лекарство.  В настоящия сезон едно от лекарствата на природата е динята. Ето няколко причини да я консумираме на воля. - Веселият червен цвят идва от ликопена - антиоксидант, за който проучванията показват, че може да помогне за ограничаване на риска от рак и диабет. Динята има повече от това хранително вещество, отколкото всеки друг плод или зеленчук, дори от домата.  - Колкото и да е странно, яденето на някои плодове и зеленчуци може да защити поне малко кожата от вредните слънчеви лъчи. Динята е един от тях. Ликопенът в динята може да направи по-малко вероятно да получите слънчево изгаряне.  - Динята е богата на аминокиселина, наречена цитрулин, която може да понижи кръвното ви налягане и да намали риска от сърдечни пристъпи.  - Динята има естествен пигмент, наречен бета-криптоксантин, който може да предпази ставите от възпаление. - Само една порция диня ви дава повече от 30% от витамин А, който ви трябва всеки ден. Това хранително вещество е един от ключовете за поддържане на очите ви здрави. Сочната диня е 92% вода, така че консумацията й е прост начин да останете хидратирани през лятото. Всяка клетка в тялото ви се нуждае от вода. Дори малък недостиг може да ви накара да се почувствате мудни.  - Витамините А, В6 и С в динята помагат на кожата да бъде мека, гладка и еластична.  Смесете 1 супена лъжица сок от диня със същото количество българско кисело мляко. Разпределете върху лицето си и оставете за 10 минути. Изплакнете и изсушете. - Чаша сладолед ще ви даде около 300 калории. Можете да се насладите на същото количество диня, но само за 40 калории. И за разлика от много други десерти той е без мазнини, с ниско съдържание на холестерол и няма натрий.  - Гликемичният индекс на динята е (GI) 80 - почти колкото купа с корнфлейкс. Но има малко въглехидрати. Това означава, че гликемичното му натоварване (колко бързо навлиза в кръвта ви и колко глюкоза може да произведе) е само 5. Насладете се на филия без вина!", "date": "2019.08.09", "title": "Ползите от динята"}
{"url": "https://duma.bg/30-tvorbi-ot-sbirkata-na-ivan-radev-n197513", "text": "Столичната галерия \"Лоранъ\" представя изложба с рисунки от колекцията на Иван Радев (1921-2009). Тя се посвещава на големия колекционер, който преди 10 години напусна този свят. Радев се сдобива със стотици и може би хиляди рисунки от български и световни автори и без съмнение приживе натрупва най-голямата подобна сбирка в страната. Роден е през 1921 г. в Шумен. Завършва Художествената академия в София. След това прави зашеметяваща кариера. Дълги години изпълнява едни от най-авторитетните проекти в областта на пространственото оформление у нас и при български участия в чужбина. Включен е в замисъла и устройството на НДК, избран е лично от Людмила Живкова.  Преди около две години галерия \"Лоранъ\" закупи от наследниците на Радев над 200 рисунки и сега за втори път експонира част от тях. Този път изборът е над 30 етюда, скици, графики, илюстрации и проекти. Всичките произведения се показват за първи път и по същество са най-ценните от наследството на колекционера, които галерията притежава. Между тях преобладават творбите на Илия Петров. Радев е негов студент (завършва живопис при проф. Борис Митов и проф. Илия Петров), негов помощник при изпълнение на монументални проекти, а след години е и негов приятел и съсед. Комбинацията от рисунки на Петров е разнолика, към тях принадлежат ценните проекти за монументалните исторически творби \"Аспарух\" от 1941 г. и \"Аспаруховата конница\", 1936 г. Към тях добавяме още илюстрации, актови рисунки и любопитен портрет на художника Ненко Балкански. В салона на ул. \"Оборище\" 16 доминират също и рисунките на Владимир Димитров-Майстора.  Оформи се серия от портрети и автопортрети на художници във вече популярния сценарий - портрет на колега. Дечко Узунов е портретуван от Панайот Панайотов. Профилът на Преслав Кършовски от Цено Тодоров, 1947 г., е миниатюрен и вглъбен, \"надраскан\" върху цигарена кутия. В друг портрет Майстора е обект на Кършовски, а в обратния вариант той е рисуван от Панайот Панайотов. Изложбата продължава до 15 септември.", "date": "2019.08.09", "title": "30 творби от сбирката на Иван Радев "}
{"url": "https://duma.bg/nedostigat-na-vitamin-k-namalyava-dvizhenieto-na-vazrastnite-n197519", "text": "Ниските нива на витамин К са обвързани с повишен риск от ограничаване на двигателната активност на възрастните хора. Това са установили учени от университета Тафтс (Tufts) в Бостън. Според тях възрастни хора с ниски нива на витамин К имат почти 1,5 пъти по-голяма вероятност да се обездвижат и почти 2 пъти по-вероятно е да развият увреждане на двигателния апарат в сравнение с тези, които имат достатъчно от витамина, независимо от пола. Изследователите твърдят, че това е първото подобно проучване, което разглежда връзката между биомаркерите на статуса на витамин К и началото на ограничението на мобилността и увреждането при възрастни. Работата им се основава на предишни проучвания, които показват, че ниските нива на витамин К са свързани с по-бавна  походка и по-висок риск от остеоартрит. \"Поради нарастващия брой на възрастното население за нас е важно да разберем разнообразието от рискови фактори за увреждане на мобилността\", казва Кайла Шиа, водещ автор на проучването и специалист по хранене в лаборатория в изследователския център за човешко хранене на Jean Mayer USDA. По думите й ниските нива на витамин К се свързват с появата на хронични заболявания, които водят до инвалидност. Новото проучване изследва два биомаркера: циркулиращи нива на витамин К (филохинон) и функционална мярка на витамин К (плазмен ucMGP). Нивата на биомаркерите може да бъдат повлияни от допълнителни фактори, смятат учените. Проучването използва данни от 635 мъже и 688 жени на възраст 70-79 г., проследявани в продължение на 10 години чрез посещаване през 6 месеца на клиниката и телефонни интервюта. Най-добрите хранителни източници на витамин К включват листни зеленчуци като спанак, къдраво зеле, броколи, мляко и млечни продукти. За човек на средна възраст една купа суров спанак осигурява 145 микрограма (mcg) витамин К1, което е 181 процента от необходимата дневна стойност. Една купа сурово зеле осигурява 113 mcg (141%), а половин купа нарязани варени броколи осигуряват 110 mcg (138%). ", "date": "2019.08.09", "title": "Недостигът на витамин К намалява движението на възрастните"}
{"url": "https://duma.bg/smartfonat-kato-otrazhenie-na-statusa-n197516", "text": "Някои модели смартфони се превърнаха в обект на възхищение за мнозина и предизвикват пряка асоциация с бизнес елита. Само по себе си това може да се тълкува като знак за успех, но носи и нотка на дистанцираност и недостъпност. Безспорно е, че телефоните са се превърнали в отражение на статуса на своя притежател, но този факт има и сенчеста страна: много потребители просто решават, че все още не заслужават устройство от подобен клас. В основата на ценностната система на много марки телефони преди всичко стои грижата за потребителя. За амбициозните млади хора, които в момента пробиват в бизнеса и започват своите стръмни изкачвания по стълбицата на успеха, са разработени устройства с ключови характеристики, сред които са най-иновативните технологии в сегмента, изискан стил и високопроизводителен хардуер. Именно това ги превръща в идеален и достъпен избор за прохождащите предприемачи по света. Така брандовете лансират иновативен дисплей с двойно стъклено покритие, отразяващо светлината по начин, който видимо обогатява гамата от възпроизвеждани от него цветове. Традиционна сила на смартфоните е фотографията и именно на снимките залагат устройствата, снабдени със система от 4 камери с изкуствен интелект. На подсъзнателно ниво хората винаги са били привлечени от симетрията. Това схващане е толкова дълбоко вкоренено в представата ни за красота, че дори поети като Уилям Блейк са посветили стихове на него. Творци от различни култури са създавали произведения, в които думи се римуват и образуват ясно изразена симетрична вербална структура. Симетрията може да бъде забелязана както в природата, така и в човешкото изкуство: тя е естествена, хармонична и балансирана. Явно това е и една от причините през последните години все повече производители на смартфони да се отказват от асиметричните дизайни. И да предлагат на потребителите устройства например с двустранно извит стъклен корпус и блестящи ръбове. А това осигурява лесно изпъкване на фона на останалите технологични джаджи. Добре е да се знае, че по отношение на цветовете \"бизнес\" не означава нито непременно черен, нито скучен. Все по-предпочитани са корпусите със сапфирено син или платинено златен нюанс. Когато става дума за красота, не бива да се забравя старата максима, че тя е доста субективно понятие. Естетичните стандарти се базират на множество фактори, сред които култура, мисли, модни течения и дори лицева структура. Имайки предвид именно това, определени модели смартфони са проектирани да разбират различията в критериите за красота на хората по света, за да може да им предоставят най-добрите средства за изразяване на техните виждания. Тоест съвременното мобилно устройство автоматично разпознава пола и типа кожа на потребителя и моментално предлага възможно най-добрите филтри за селфи. Прецизният алгоритъм позволява на лицевите черти и цвета на кожата да изглеждат ярки и изчистени дори при снимки на слабо осветление. Това обаче далеч не е всичко. Младите предприемачи са във фаза от живота си, когато повече от всякога е от значение как изглеждат. За бизнеса и социалните им контакти е важно всяка снимка (независимо дали е за корица на списание или за пост в мрежите) да пресъздава естественото излъчване и характерната идентичност. Подходящо уловените черти на лицето издават много за характера, а физиономиите ни са навсякъде във фейсбук, инстаграм или туитър. Съвременният имидж до голяма степен се гради и от публикуваните кадри в интернет.  На този фон решението на определени брандове да заложат на по-мощна предна селфи камера и да внедрят в този компактен продукт цели 5 типа осветление, познати от студийната фотография, показва истинско съобразяване и разбиране на нуждите на клиента. Мъжките и женските черти имат своите физически специфики, а над тях са насложени и културните ни възприятия за красота. Създадени са модели, които са истински експерти в 3D моделирането на лицето: разпознават и анализират неговите 5 основни зони и определят кои от тях да се подчертаят. Благодарение на специални ефекти с блендата камерата емулира професионално студийно осветление. Ето малко детайли кое от тях къде намира най-голямо приложение. Мекото, наричано още ефектът Рембранд, чието име идва от известната картина \"Портретът на един човек\" на холандския художник, е класическият метод за осветление в мъжката портретна фотография. При него трябва да се създаде основен източник на осветяване от едната страна на лицето, като се използва взаимодействието между светлина и сянка за създаването на триъгълна форма, падаща под очите на фотографския обект. Целта на осветлението тип \"пеперуда\" е то да падне директно и над центъра на сниманото лице. Светлината се плъзва под 45 градуса от върха до долната част на лицето, образувайки сянка под носа, наподобяваща формата на това красиво насекомо. Пеперуденият тип осветление се движи и по продължение на гънките около устата и очите, както и на двете бузи. То е идеално за женската портретна фотография, защото така лицето изглежда по-слабо, с подчертани скули, като добавя дълбочина в кадъра.", "date": "2019.08.09", "title": " Смартфонът като отражение на статуса"}
{"url": "https://duma.bg/ot-tsari-mali-grad-do-kostenskiya-vodopad-n197520", "text": "Не е нужно мястото да е непознато, малко посещавано и едва да се открива на картата, за да намерите там така търсената отмора. Цари Мали град вече няколко години е привлекателна местност за малки и големи, като дава възможности едновременно за спокоен пикник по околните поляни, време за игра на детските площадки и удобен случай да се запознаете с част от историята. Той се намира на около 60 километра от София по пътя за Самоков, близо до село Белчин, и е нужен не повече от час, за да стигнете до крайната точка. Късноантичната крепост на хълма Свети Спас бе реставрирана по европроект и стана притегателна туристическа зона за хиляди българи и чужденци.  Има два начина да стигнете до крепостта. По-лесният е, като се качите на релсовото съоръжение - фуникуляр, който подобно на асансьор ще ви изведе нагоре по хълма за 2-3 минути. Цената на това удоволствие е 4 лева за възрастни и 2 лева за деца и пенсионери в двете посоки на човек. Преживяването си струва, тъй като от кабинката се разкрива великолепна гледка към местността и близкото село. Фуникулярът ще ви изстреля директно към входа на крепостните стени. Цената на входния билет за самата крепост отново е 4 лева за възрастен, а за семейство с две деца излиза 10 лева.  Малко по-уморителният начин да стигнете до историческия комплекс е по пътека, която ще отнеме не повече от 20 минути от времето ви. Пътят не е труден, а гъстите дървета осигуряват заслужена прохлада дори и в най-горещите дни. Пътеката свършва точно пред въжените детски съоръжения и беседките, които са като манна небесна за всеки изтормозен родител с буйна челяд. Децата могат да играят и тичат с часове, докато майките и бащите почиват по пейки и поляни.  Дълъг въжен мост отвежда до портите на крепостта, където ви очакват и късчета от историята. На хълма в далечното минало е имало старинно селище, известно като Цари Mали град. Търсенето му започва през 2007 г. с археологически проучвания, които намират останки от римска крепост с военноохранителни функции. Открити са и знаци за раннохристиянска църква от IV век, раннохристиянска базилика от VI век и средновековната църква \"Възнесение Христово\" от XV век. Във възстановените зали на крепостта днес е разположена частна археологическа колекция, която показва бита и поминъка през късната античност, военния живот, керамиката. И така, докато усетите всички възможности за разтуха на това очарователно място, горещината ще е отминала, а вие ще останете със спомена за един разнообразен и спокоен ден.  До следващия уикенд обаче има едва пет дни и е добре навреме да помислите за друга опция за оползотворяването му в радиус 60-70 километра от София. Едно възможно предложение е районът на Костенец, който се намира по магистралата за Пловдив. Мястото е удобно, до него се стига бързо, а зоната е известна и с минералните си извори. На няколко километра от градчето, в полите на Рила, се намира Костенският водопад. Първото, което ще чуете за него, е, че точно преди 100 години Иван Вазов прекарва лятото там и се вдъхновява да напише стихосбирката \"Юлска китка\". На самия Костенски водопад са посветени две негови стихотворения. До тази невероятна природна забележителност води кратка живописна пътека, а на закътано място се леят води от 12 метра височина. Районът е облагороден, има удобни пейки, чудесни мостчета и много кътчета, подходящи за снимки. Местността е прочута и с минералната си вода и особено в миналото бе известен курорт за балнеолечение. Наблизо има достатъчно места, подходящи за похапване и отмора сред природата.   Само на няколко километра от Костенец се намира още едно кътче, известно с минералните си находища - с. Долна баня. Именно това може да е крайната точка за някой следващ почивен ден, който да е посветен само на водата. Кодовата дума \"басейн\" ще е достатъчна, за да предизвика възторг не само у децата, но и у възрастните. Цял ден край топъл басейн е мечтата след уморителната седмица. Остава ви да вземете само слънцезащитния крем и да си пожелаете безоблачно небе. ", "date": "2019.08.09", "title": "От Цари Мали град до Костенския водопад "}
{"url": "https://duma.bg/igrata-na-barometara-dokarva-neponosimi-bolki-v-ushite-i-garloto-n197518", "text": "\"Зачестиха случаите на пловдивчани, които посещават кабинетите на специалистите по ушно-носно-гърлени болести (УНГ) с оплаквания от силни болки в ухото, които след няколко дни се пренасят и към гърлото. Пациентите не се чувстват отпаднали, нямат главоболие, не вдигат температура, не страдат от стомашно-чревни неблагополучия, нито болки в ставите и мускулите. Първоначално сами си поставят диагноза летен грип и провеждат симптоматично лечение с хапчета от домашната аптека. След няколко дни безрезултатно лечение се обръщат за помощ към лекар.\" Това разказа д-р Асен Асенов, дм, началник на УНГ отделението в \"УМБАЛ-Пловдив\". Болните идват при нас с  но без явен възпалителен процес, което означава, че симптомите са невралгични. Провокирани са от резките температурни промени и аномалиите в метеорологичната обстановка. Те са причината за страданията на хората, които обаче също трябва да бъдат лекувани. Предписват се  болкоуспокояващи мехлеми, анестетичен спирт. Много помага и поставянето на съгреваещи компреси, както и провеждането на курс по физиотерапия.  Д-р Асенов уточни, че подвластни на \"играта на барометъра\" са метеопатите - хора, които се влияят от промените във времето, но има и значителен поток от хора с УНГ усложнения след летен вирус, обикновено изкаран на крак. Заболяването протича с остра симптоматика - висока температура, катарални промени по лигавицата или с подостра симптоматика, която се характеризира с отделни болкови прояви.  Преди дни екипът на отделението лекувал тежко болен от херпес зостер, който имал непоносими болки в главата, шията, ларинкса, гърлото, засегнати били слухът и лицевият нерв. Съществуваше огромен риск 60-годишният пловдивчанин да остане с трайни увреждания, но кризата беше овладяна навреме, заяви лекарят. Херпес зостер е заболяване, което се проявява при пациенти с понижен имунитет след прекарана варицела.  За да се предпазят от болести заради климатичните промени, д-р Асенов препоръчва на здравите хора  след това, т.е. да не стоят на климатик или дълго време с мокри дрехи, ако ги е навалял дъждът.  Нека пациентите търсят консултация с лекар и да не провеждат самолечение, защото се излагат на риск от усложнения и дори от трайни инвалидизиращи последици, подчерта водещият специалист.", "date": "2019.08.09", "title": "\"Играта\" на барометъра докарва непоносими болки в ушите и гърлото"}
{"url": "https://duma.bg/poeziya-n197525", "text": "Преминал зрелостта, преминал през рискове и край съблазни, животът ми е трансформирал гнева в усилия напразни. И, вместо да мъстя, се свивам в тресавище на зли погроми. Завит от огнена коприва, студувам в жарки катакомби. Такива мисли не лекуват, а приближават чернотата, в която ме преобразуват илюзиите на съдбата. Видя ли град с назъбени стени над зли скали и над води дълбоки? Това си ти, погледнат отстрани и осветен от няколко посоки. Там никой не извръща се назад и никой никого не поздравява. Това си ти - най-тягостният град на най-озлочестената държава. В плътта му кула някаква строят, безлика кула с устни ненаситни. Знам колко неуспехи предстоят, докато хубавата вест политне. А кулата издига се, дори пробола е и седемте небета. За нея няма нощи и зори, защото доближава силуета на онова, което е протон и неутрино, и любовен опит... Градът си ти, над кулата е то, в покрайнините някъде -  животът!  Плахо пламъче,  сякаш си само ти останало  да ме упътиш към земите,  които познавам и водите, които съм пиел. Сам напусках  дома си  сто пъти, на по-умните  ум да раздавам, плахо пламъче -  жълта измамо, за по-верните  вяра съм криел. Няма въздух  из тая подземна и смрачена  квадратна килия. По стените -  изгнили тапети. Паяк свои покои изплита. Плахо пламъче,  с тебе нали я освещавахме,  за да ни свети и към нея до днес не посегна никой друг,  а за друго не питам? Плахо пламъче,  въздух щом влезе, ще пораснеш  до огън всевластен, ще се смесиш с подземната лава, няма вече на теб  да се моля, но припомняй ми,  пламъко страстен, че суетна е днешната слава, закръжи с мен  и с тихата воля пред стените  на мрака железен! Тъгата бавно ме насища с отломъци опустошени. Затлачва ме като с кълчища брегът на лесното спасение. Съзирам океан, изгризан от пировете на косатки. Излишъци от оптимизъм заливат залезите кратки. А после тръгват недоспали потомците на нищетата. Те вече всичко са раздали, освен оная невъзпята  история, неотразена в учебници и календари. Отрекъл цялата вселена, срамът на истината пари.    При многото далечини и малкото призната близост, човекът в утрото навлиза, за да застане отстрани на безпризорния парад от кукловоди полугнили, които в срамни водевили пресътворяват моя свят. Остатъчните словеса да превъзмогнат не успяват отломъци унила слава в потръпващите небеса.  Там синьото е в резонанс с ектенията от пожара, сред който нищото изгаря и става свод на декаданс. Смрачаването не е здрач, нито е още нощ същинска. Като разкайващ се палач, отдалечил страха от риска, смутено месецът пълзи от облак в облак и не смята лицето си да отрази в просъниците на водата. А ние сме на този фон илюзии одушевени; капризи, търсещи подслон сред мрака на недостроени, обeзлюдени градове... Добила профила на свещи, разделя ни нощта на две: измамници и потърпевши. Оставете подлеците  в техните предателски ямки! Нека подълстват, колкото си искат! Сит съм все още   и неми остават продължителните дрямки сред реставрацията  на обелиска. Той се издига вече тридесет и пет века, напомняйки ни, че нищо  не се е  променило. Човекът остава враг на човека - да го унищожи  дава драго и мило. А нападнатият няма с какво да се защитава - отдавна правата му са отнети и затова поразително наподобява гротескна фигура  на Джакомети. Драголюбиво плават  единствено  облаците перести, ала и те понякога  гръмотевици  произвеждат.  Реставрацията значи да отнемеш  от себе си и на ближния  да дадеш отломъчето  надежда. На изгревите пурпура видях и жаравата на залеза видях. Отпърво крачките ми бяха плахи, а паднеше ли нощ, ме беше страх. Ала страхът нарасна до омраза. Омразата  не ме освирепи. След режещия писък на елмаза упойваше ме мирис от липи. При липсата на бог  бях богоравен, но липсата на вяра ме преви и мъкнех се като клошар,  удавен в илюзията да се появи отнякъде поне една искрица, която верността  ще удължи. Човекът е негаснеща частица. Той тази чест  на себе си дължи. Дори да го горят  или да гние в безчувствената глина вкоренен, надява се,  че ще го помним ние -  вторачените  в пурпурния ден. Имената ни кой ще си спомни, кой в гранит ще ги вреже и кой мирословите главоломни ще вплете в безначален конвой? От различни посоки ли идем, щом сега ни остана една? Виждам профила твой миловиден през разкъсана здрачевина. Виждам всичко, което не виждат заслепените от печал. Замълча повалената грижа в дом напуснат, полуизгорял. Полуистини се изливат и се вливат в полулъжи. Може ням вестовой с кон без грива греховете ни да удължи, да разкаже и за ветровете, дето още в горите шумят. Мила, нека надзърнем и в двете половини на чуждия свят! Всичко повтаря се,  скъпи Иване. Черна пръстта е, а нивите -  жълти. Млад си отиде и млад остана - мъртъв сред живите, жив между мъртви. Не е ли животът ни стара латерна с протяжни звуци едни и същи? Безстрашно пиле  над мен се стрелна, чака те да си отидеш вкъщи. Къща прастара - току ще падне, но пази скромна музейна сбирка. Краят на май е, час-два преди пладне и срам на буци в душите блика. Хората пак са свирепо бедни - лениво гледат небето сиво. Над идеала  седи изедник и умъртвява го  мълчаливо. Всичко повтаря се,  Иване, скъпи. Нивите - в тръни, масите -  празни, но мъж съзирам  как точи сърп и  се готви сякаш за бъдещ празник. Напуснатият град въздиша с хриле на тигрова акула, а ме принудиха да пиша за скръб, отиваща към нула. Отиват си с невъзвратима непреднамереност под свода от истини по двама-трима със сатанинска пра природа. Какво е трябвало да зная, сега неправдата нашепва с глас, по-обширен от безкрая и по-ожесточен от клетва. Протуберансите на злото акулата преодолява и не изгаря тя, защото във феникс се преобразява. Откакто мама почина, плача ей тъй, без причина. Някога имах другари, днес - врагове и лихвари. Някога знаех и помнех... Станах черупка на орех, който лежи под листака и потреперва от всяка стъпка човешка, но вража... Друго не мога да кажа.  Пак ще е неделя - ден безгрижен, ден за дрямка и разходки кучи.  Сигурно ще дойде някой ближен, но вратата кой ли ще отключи? Безразлично ще се утаява лудо вино в стогодишна бъчва. А вината с дреха кестенява помъдряло вино ще поръчва. Дрехите й как да разпознаем -  станали са стогодишни дрипи! Къщите, отдадени под наем, са хладнеещи стереотипи. Порти с некролози, с катинари ръждавеещи и разкривени.  Лазят върху тленните дувари на асмите възлестите вени. Няма я стопанката, възлезе по лъчи смрачени и смали се сянката й като безполезен и лишен от славослови смисъл. Пак неделята ще изтънява в аксиомите неоспорими, че ще се пилеем като плява в сянката на идващите зими. Пътеката е също път,  но по-интимен. Тревогите ще се поспрат, ще ги отминем. Като смокинови листа се зеленеят отломъците на скръбта, но не умеят пророческите светлини  да омагьосат. Разделяйки очите ни, които носят и вътрешния ипостас на същността ни, ще се вселят в един от нас, протегнал длани към плаващия демиург с лице от облак. Подрежда ни един до друг земята обла. Пътеката ще се вплете в шосе безлико. Да бъде възрастно дете не иска никой. Добрата вест като дошла да си почине, се отбила върху невидима могила в прозирната полумъгла. Вестта отвела своя кон   да попасе, да се напие с роса, тъй както пием ние от зноя, зърнем ли заслон. Но се намерили крадци, които коня й отвлекли. Сама стояла - ден ли, век ли - ще питам своите предци. А те мълчат като пръстта (могилата им е завивка), застинали в полуусмивка, посрещайки без плът вестта. Отишла си добрата вест и -  да я зърнем неуспели - ще търсим в гнилите недели плът за живота си злочест. Още бликат възторзи в безпощадната участ. В ден, красив като този, те все пак ще се случат. Зад веригата стръмна на обратните дати здрач напомня, че съм на карнавал с непознати. Може би ще се крием в хоризонта смрачен и от възторга ще пием, вече опиянени. От усмихнати маски бликат ласкави звуци, но очаквайки ласки, получавам юмруци. Гласове с многократно отражение бликат в участта с непонятно как родена възхита.    Планинското море лежи снижено, а в него върховете монолитни оглеждат се и молят го смирено към космоса случаен да не литне. Все тук остава, за да се възражда. Понякога прилича на велможа, но го заплита мрежестата жажда, кервани от винари го обхождат. Защото е зеленооко, вижда вдълбаните в скалите манастири и посивява, без да го е грижа, когато в струите му лед засвири. Тогава е най-мъдро и се готви, потапяйки се в цветната представа, от себе си да махне всички котви и върховете ни да защитава.", "date": "2019.08.09", "title": "Поезия "}
{"url": "https://duma.bg/v-tarsene-na-malkiya-prints-n197528", "text": "Преди 75 години години един писател така и не се завърна от небето. Остана там, при своя малък принц. Сред звездите. Дали двамата са при капризната роза и двата вулкана, дали заедно продължават да обикалят планетите и да се чудят на порасналите хора. Немски изтребител прекъсна полета на необикновения писател пилот. Макар че бяха открити отломките от самолета, много французи и досега вярват, че Антоан дьо Сент Екзюпери просто е изчезнал. Като своя герой. Но и това не е вярно. Антоан дьо Сент Екзюпери не може и няма как да изчезне. Той не ни остави много на брой книги. Но една от тях - \"Малкият принц\", е любима на хора от цял свят и от различни поколения. Защото това е книга за нещата, заради които си струва да живеем. Книга с разсъждения за света и хората, които го населяват, но през невинния учуден поглед на едно дете. Книга за непорастване. Книга за мечтатели.  Да, наистина, всички възрастни са били деца... но само някои го помнят. И днес сме загубили детското в себе си. И не само детското, но и човешкото.  Защото свикваме да броим пари вместо звезди. А звездобройците наричаме луди. Защото твърде рядко имаме време да гледаме слънчевите залези. Защото опитомяваме чувствата си, а не хората, които искаме за приятели. И не хората, които са единствени на този свят за нас.  И въобще - имаме ли истински приятели в свят, в който всичко е подчинено на парите. Или ги измерваме чрез харесванията в социалните мрежи. Или доколко биха ни били полезни.  Най-хубавото се вижда само със сърцето. Най-същественото е невидимо за очите.  Обаче днес сърцата ни са слепи. И няма как да видим съществените неща в свят, където всичко изкусно се пресмята. Планетите, през които минава Малкият принц, разкриват различни човешки недостатъци: властолюбието, суетата, пиянството, алчността, сервилността, тесногръдието. И всеки живее на собствена планета, ограничен малък свят, в който битува. И няма приятели. Но нима можеш да живееш, без да обичаш другите? Достатъчно ли е да пресмяташ всичко - сухо и логично? Може ли всеки ден единствено и само да правиш сметки. Казваме: \"Аз съм сериозен човек.\" И го смятаме за нещо положително. Но за Малкия принц това означава скучен. Никога да не погледнеш звезда, никога да не помиришеш цвете, никога да не се влюбиш. Препрочитайте тази книга. И всеки път ще откриете все нови и нови неща. Но най-важното е детският поглед да бъде коректив в нашия живот.  Защото съхранявайки детето в себе си, ще разберем, че детският поглед е не просто най-чист, но и най-мъдър.", "date": "2019.08.09", "title": " В търсене на малкия принц"}
{"url": "https://duma.bg/priyatel-za-dalag-pat-n197527", "text": "Ще притихват без теб разнолики площади,  че вечерна камбана за отдих звъни.  Ще отпуснат плещи върху древни грамади от замислени кули и горди стени.  За какво се замисляш в безсънни минути?  Всичко спи, но душата ранена кърви.  Да будуваш самотен с раната люта -  тази роля не казва: С живота сме квит. - С тази роля аз казвам: Къде сте, приятели? С илюзорната сцена пред пълен салон.  Бяхте, колкото бяха звездите през лятото,  листопадът ви грабна от сухия клон.  ... Бях хлапак, който търси несръчно следите,  километрите минах в задъхан галоп.  Пак поглеждат с копнежи към пътя очите и не вярват, че виждат табелата \"Стоп\".  Шепна сам: аз и утре ще дишам стремглаво,  моят път ще събуди ли пак стръмнини?  Бе приятелство пътят с миражи на слава обещава бездушни, безпаметни дни. За кого ли маршрутът самотен е мода,  ще догоним ли своя свещен идеал?  Упоритият призрак на вярата броди,  търси път неоткрит за духа оцелял. Затова ви прегръщам с душа осланена -  с вас споделях наздравици в земния рай.  Днес поемам отново към вечната сцена,  ала само с приятели, верни докрай... ", "date": "2019.08.09", "title": "Приятел за дълъг път"}
{"url": "https://duma.bg/pardon-n197506", "text": "ЛАФ НА БРОЯ Лесно им е на днешните мъже - ако не успеят да се оженят, могат да пробват да се омъжат! КОЛЕЛОТО ЗА ЛЕТИЩЕТО Загубил се един в гората. Обикаля, обикаля, но не може да излезе. Почва да става тъмно и студено. Почнал да вика: - Помощ! Помощ! Има ли някой? По едно време усетил, че някой го потупва по рамото. Обръща се и гледа една огромна мечка, която го пита: - Е, има някой! Сега по-добре ли си? ДОКТОР СПАС И НЕГОВИТЕ ПАЦИЕНТИ Вълкът предложил на кучето: - Хайде да си поиграем? Кучето се разтреперило: - Страх ме е, Вълчо! Може да ме изядеш! - Спокойно, ще си сложа намордник - предложил вълчо. Сложил си намордник, а кучето пак трепери. - Добре, ще си вържа и краката - навил се вълкът. Кучето пак трепери. - А сега защо трепериш? - От вълнение. За първи път ще ям вълче месо. ДЖЕЗВЕ Срещат се двама приятели. Единият пита: - Какво ще правиш в събота? - Ще ходим със сина в парка да пускаме хвърчило дракон да лети! А ти? - И аз имам подобна програма - ще изпращам тъщата на аерогарата! ПАРДОН В неделя бях на село. Баба ми беше приготвила нейната специална пилешка супа. - Яж, сине, яж. Кокошката е съвсем прясна - сутринта я заклах. - Бабо, а как избра коя кокошка да заколиш? - питам. - Гледам я аз, тя една такава тъжна ходи по двора! И с брадвата... Тогава разбрах, че при баба никога няма да ходя тъжен. ФОЛКБИТАК Когато мъжът ми ми предложи садо-мазо, веднага се съгласих. Не че ми харесва, но отдавна се канех да го пребия... ПЪРВА ЧАСТНА, ВТОРА ГЛУХА Дължината на пениса в Европа е средно 14 сантиметра, на Балканите е 15, а във фейсбук под 22 сантиметра няма!", "date": "2019.08.09", "title": "ПАРДОН"}
{"url": "https://duma.bg/glinenoto-choveche-ili-po-blizo-do-nebeto-n197526", "text": "Цял живот не стига - да се подготви да отиде по-близо до Бога! Не може - без да е стъпил здраво на земята! \"Островът на глиненото ангелче\"... Защо така се казва книгата?  И науката казва: няма ли до него, детето, човек, който да отваря очите и душата му за доброто и красивото...  Къде на шега, къде на игра - Серги Гьошев прави точно това! Дядото и внучката си говорят за ангели, говорят си за Бога, за Дядо Боже - непрекъснато! Островът - това е твоята къща, твоят дом, това си ти - така се връщаме и към Сътворението и Създателя, Твореца - с Него сме нещо - Той трябва да ни води, да ни наставлява... след Него трябва да вървим... И тук - изведнъж - \"някои дедовци се мислят за грънчари\"! Пинокио и Буратино?! Защото ти го ваеш, ти го правиш това.   Така авторът застава в линията на Елин Пелин, нa Ангел Каралийчев, на Алексей Толстой; човечето, било разказ-притча, било дядова приказка - пояснява авторът... А то действително си съществува това човече... По-възрастните читатели помнят и оня Серги Гьошев, който пак така - на шега, на игра - скиташе из цяла България - села, градове и махали, и разплиташе със своите герои интересни и поучителни истории; но никога не натрапваше поуката, не изтъкваше видяното като някаква негова способност...  В \"Островът на глиненото ангелче\" виждаме преживявания - не разкази, не истории - преживявания. Да се спрем на \"Всеки двор трябва да си измисли своя азбука\".  Детето само започва да си задава въпроси, върви и пита.  И така стигат до един двор. Дядото нарича тоя двор своя държава - често чуваме същото определение по радиото и по телевизията. \"...Не си самичка в тоя живот, ситнежо малък. И да не ги познаваш, във тебе живеят много хора, дремуцат си, ала щом ти потрябват, набързо ще се разсънят. Ще се опитаме да ги повикаме навреме.\"  Детето идва като на хранилка. Възрастният трябва да научи детето да пита, без да му досажда. Иначе - горко му на това внуче! \"Аз, дядо, нали не съм дърво? - Не си... Ами защо ме кръцкаш?\" Неслучайно тази книга започва с резитбите и със сътворяването на Глиненко: \"...Човечето заприличало на ангелче. Поставил го сред останалите предмети в пещта. Когато тя изстинала, почистил Глиненко и с вълнение духнал в отвора. Да, това е мелодията, помислил си грънчарят в блаженството на мига първи да види рожбата си такава, каквато си я е представял. А и какъв може да е гласът на едно ангелче, освен да възхвалява слънцето, а ние, останалите хора, да чуваме мелодията на слънчевите капки...\" Тук няма как да не си спомним за автора на Буратино - татко Карло, както и за майстора на Калчо от \"Ян Бибиян\"  на Елин Пелин.   На места авторът не може да избегне дидактиката - и Соломон, на когото не му е било по-лесно... Това е политиката ти, дядо - да проповядваш, без да се налагаш! (\"Поляната на скараните дървета\") Детето трябва да се научи да търси доверието, мъдростта и опита ти...", "date": "2019.08.09", "title": "Глиненото човече или по-близо до небето"}
{"url": "https://duma.bg/lyatno-kino-mir-n197507", "text": "1. Какво е най-вкусното нещо, което предлагате? - Тука няма вкусни неща. Всичко е гадно. Айде, заминавайте си. Ставайте, де! 2. Какво имате за пиене? - Имаме вода, кола, кола Зиро, спрайт, студен чай лимон, студен чай праскова, сок от праскова, сок от портокал, сок от ябълка, сок от зелена ябълка, сок от кайсия, сок от вишна, фанта, кафе, фрапе, лате, мляко, ябълков шейк, ягодов шейк, бананов шейк, шоколадов шейк, шейк с бисквити, ванилов шейк, Мохито, Дайкири, Маргарита, лате, лате с вкус, фреш портокал, фреш мандарина, фреш лимон, фреш нар, фреш грейпфрут, фреш портокал и грейпфрут, фреш портокал и мандарина, фреш нар и мандарина, цитронада, оранжада, домашна лимонада, бутилирана бира, наливна бира, бира в кен... А да прочетете менюто няма ли да е по-лесно за всички? 3. Ще кажете ли на главния готвач, че..? - Главният готвач ме мрази. Мрази и вас. Мрази всички. Ако се доближа до него, ще започне да ми крещи, а след последния път не искам това отново. 4. Сигурни ли сте, че не можете да го направите? - Момент, само да се посъветвам със себе си отново. Ами не, не можем да ви направим дълго кафе в малка чаша. 5. Защо това вече го нямате в менюто? - Хм, нека си спомня. А, да, когато собственикът и главният готвач го обсъждаха, не можах да присъствам на срещата, защото се упражнявах преди полета ми до Марс.  6. Добре де, последния път нямаше проблеми, сега защо не може? - Защото предния път, когато сте поискали сервитьорът да отиде до магазина да ви купи цигари, не съм бил аз на смяна. 7. Бихте ли казали на собственика, че съм тук? С него сме приятели. - Да, сигурно сте страхотни приятели, след като му нямате телефона, мейла, или фейсбука, за да му кажете лично, че сте тук. 8. Тази зала достатъчна ли ще е за нас двамата? - Скоро няма да сте двама. Пуснах отрова във водата ви. 9. Коя е най-прясната ви риба? - Казваше се Ники. Беше костур и умря преди 3 минути. 10. А вие как сте днес? - Прекрасно. Цяла сутрин чистих ресторанта, за да изкарам допълнителни пари и да мога по-скоро да изплатя обучението си в университета, който между другото завърших преди 8 години. Ама оставете ме мен. Да искате още някаква простотия, с която да направя деня ви още по-хубав? ", "date": "2019.08.09", "title": "ЛЯТНО КИНО \"МИР\""}
{"url": "https://duma.bg/lavitsa-n197508", "text": "\"ДОБРАТА СТРАНА НА НЕЩАТА\" от Здравка Евтимова издава \"Лексикон\". В тези разкази авторката търси хубавите страни на лошото, а понякога и обратното. Нейните герои са външно обикновени, случва се дори да са груби и непохватни. Тяхната уникалност се крие отвъд физическия им облик, разкрива се чрез вътрешния им Аз, проявява се предимно в общуването им със себе си, в неизречения, мисловен диалог с (не)любимия човек. Авторката познава тези хора и се разпознава в много от тях. Вървейки по стъпките на объркания им живот, тя следва парадоксалното им мислене, но до самия край на историята държи в тайна непредвидимите им реакции.  \"БОГ ИМА...! ТРЯБВА ДА ИМА БОГ!\" от Стойчо Пенев (изд. КК \"Труд\") e сборник с разкази, вдъхновен от хората, посветили се на морето и душевно свързали живота си в сантиментално сърдечна връзка с него. Ето защо във всичките дванайсет разказа действието се развива до морето, а то е като ням наблюдател на различните човешки съдби. Героите са съвсем обикновени, дори хора от най-нисшите прослойки на обществото. Те разказват за проблемите си - понякога дребни и нищожни, понякога големи и значими, и ни увличат в техния неуютен, но истински свят, в който се оказва, че човещината и състраданието все още не са си отишли.  \"МАШИНИ КАТО МЕН\" от Иън Макюън издава \"Колибри\", превод Иглика Василева. Действието се развива в Лондон през 80-те години на XX век. Чарли е 32-годишен, лишен от амбиции, носи се по течението на живота и избягва постоянни ангажименти за работа. Влюбен е в Миранда - умна и амбициозна студентка, която обаче живее с ужасна тайна. Чарли наследява пари от починалата си майка и ги изхарчва, за да си купи Адам - екземпляр от първата серия човешки роботи. Двамата с Миранда избират качествата, които искат да има неговата личност - той е красив, силен, атлетичен и интелигентен. Не след дълго между тях се оформя любовен триъгълник и тримата се изправят пред сериозна морала дилема.  \"ЗВЕЗДА НА ЧЕЛОТО\" от Борис Акунин издава \"Еднорог\" в превод на Денис Коробко. Самотникът Манул, дете на монголските степи, обича повече от всичко звездочелата си кобила. Когато взема в плен дъщерята на победения руски княз Ингвар, също белязана със звезда на челото, животът на Манул се променя напълно. Рус е подчинена почти докрай, но на места съпротивата срещу нашествениците продължава. В тези смутни времена веселият крадец и пройдоха Яшка, белязан по челото и по рождение, и заради провинение, живее на гърба на лековерните и мечтае за голямото богатство. Един ден съдбата го среща с всезнаещия, невъзмутим и загадъчен ханзейски търговец Бох и страховития Габриел...", "date": "2019.08.09", "title": "Лавица"}
{"url": "https://duma.bg/germanka-izprevari-nad-220-mazhe-v-kolomaraton-n197447", "text": " Тя призна, че е стартирала в супермаратона с амбицията да се качи на подиума при жените, но не и да победи в генералното класиране. Карането на Фиона беше невероятно за наблюдаване отстрани. Тя въртеше педалите \"по мъжки\" и пое водачеството още в Австрия, като увеличаваше неизменно преднината си по маршрутите в Алпите, а представянето й привлече вниманието на целия колоездачен свят.  В Швейцария тя получи подкрепа на повече от 40 колоездачи, които я съпровождаха извънсъстезателно. Мнозина от тях бяха доброжелателно настроени, но неколцина нарушиха правилата на трансконтиненталния пробег, като се опитаха да я теглят. Наложи се тя неколкократно да спре карането, за да не бъде декласирана, но това не стопи огромната й преднина. Това беше седмото издание на трансконтиненталния веломаратон, в който  но имат 4 задължителни контролни пункта по дистанцията. Тя минава сред ред природни забележителности, предимно планински в отделните страни, а освен да преодоляват природни стихии и на места неособено добри пътища, участниците сами си осигуряват храната и местата за нощуване. Те нямат право и на техническа помощ по време на пробега и сами трябва да отстраняват дефекти по велосипедите си.   Трансконтиненталното състезание се проведе  за пръв път през 2013 г.  Но маршрутът , а финалът е край крепостта \"Румели Хисар\" в Истанбул на Босфора. Тогава задължителните пунктове бяха само 2 - Павираният мост Капелмур във Фландрия, един от символите на колоезденето в Белгия, и проходът Стелвио в Алпите на границата между Швейцария и Италия, който е разположен на 2757 м надморска височина и е вторият най-висок павиран проход в Алпите. , но колоездачите трябваше да преминат край \"Кафе Ревей о Матен\" в Париж\", отново през Стелвио и после през националния парк Ловчен в Черна гора.   от моста Капелмур в Белгия и отново финишираха на \"Румели Хисар\", но контролните пунктове бяха връх Венту (1912 м) в Южна Франция, 34-километровия проход \"Страда дел Асиета\" в Италианските Алпи, и градчето Вуковар в Хърватия. , а участниците за първи път финишираха в Азия - пред Часовниковата купа в турското пристанище Чанаккале. Задължителните пунктове бяха емблематичната височина от Обиколката на Франция Кол де Сейса (1077 м), най-високият тунел в Алпите Фурка (2429 м) в Швейцария, най-високият проход в Доломитите Джау (2236 м) в Италия и най-високият планински масив Дурмитор в Динарските Алпи, Черна гора.   стартът отново бе на Капелмур, а финалът на прекрасните монолитни формирования Метеора в Гърция с контроли в замъка Лихтенщайн в Германия, връх Грапа (1775 м) край Венеция, Високите Татри в Словакия и павирания проход Трансфагарашан, дълъг 90 км, в Карпатите, Румъния, който бе истинско изпитание за участниците .   от Капелмур и преминаха задължително през тунела Билерхьохе (2017 м) в областта Монтафон в Австрия, седловината Мангарт в Словения (2072 м), прохода Крконоше (1198 м) в Судетските планини, свързващ Полша с Чехия, и през планината Биелашница (2067 м) в Босна и Херцеговина.  265-те участници преминаха покрай паметника на връх Бузлуджа (1441 м), сръбския курорт Вранска Баня, прохода Гардена (2136 м) край прочутия ски център Вал Гардена и не по-малко прочутия френски ски курорт Алп д`Юез,  също известен и от Тур дьо Франс.", "date": "2019.08.09", "title": "Германка изпревари над 220 мъже в коломаратон"}
{"url": "https://duma.bg/dora-konova-edna-salza-varhu-okarvavenata-riza-na-yavorov-n197524", "text": "Спомняте ли си как е прекарал последната си семейна вечер на 29 ноември 1913 г. Яворов? Били са поканени с Лора у свои приятели, семейство Тихови. Имало е и неколцина други гости, между които Михаил Кремен и годеницата му Дора. Същата Дора, заради която е последната Лорина сцена на ревност онази нощ. На масата - мезета и червено вино, закачки и шеги. В онези времена гостуванията, приятелските вечери в дома на едни или други, събиранията \"на зелник\" или \"на чаша вино\" са придружени със забавления, които днес ни изглеждат детински.    Тази вечер у Тихови играли на популярната игра \"стихотворения\". Избира се някаква тема. Първият написва първия стих (един ред), вторият пише втори стих и римува, после прегъва листа така, че да не се вижда първият ред, третият пише трети ред, като \"скрива\" останалите... Накрая четат цялото стихотворение на глас и се смеят на неочакваните каламбури. После играли на \"топка\". Голяма мъжка носна кърпа, овързана на топка, се подхвърля неочаквано на някого от компанията, придружено с първата сричка на двусрична дума. Този, който хваща топката, трябва на мига да съобрази и да допълни втората част на думата, ако сгреши - изгаря. Михаил Кремен хвърля към Яворов топката и казва \"Ло\", а поетът, вместо да каже \"ра\", казва \"кум\", всички се изсмиват неловко, поглеждайки към Лора, която изглежда невесела, отнесена.  Имало е и още една игра нея вечер, играта на \"оракул\". (\"Оракуле, кажи!\") Закриват очите на един с кърпа и го питат, сочейки (невидимо за него) друг участник от компанията: \"Кажи този къде ще ходи утре... Измислиците на оракула предизвикат общ кикот. Оракулът у Тихови е казал за този, дето го посочват (Лора), че ще пътува на другия ден надалече. Някой подхвърля: \"Навярно за Париж?\" Това съвпада с някои нейни изказвания и намеци в последните месеци. Но тя пред всички отрича да има такова намерение:  Според нейните близки, разпитвани на другия ден, Лора се е канила да избяга от този брак в Париж (когато решава да се разведе с д-р Дрянков, бяга в Лондон). Според Яворов тя просто обичала промените и често се втурвала без предупреждение да пътува нанякъде, да смени тоалетите си, мебелите си, квартирата си... В случая е искала да се опита, твърди съпругът й, да уреди в някой парижки театър поставянето на негова пиеса. Какво се е случило всъщност в тази вечер, което не се е случвало друг път? Нещо извънредно, което кара Лора да посегне към оръжието? Сцени на ревност е имало и преди. За никого от техните приятели не са тайна обтегнатите им отношения. Лора се оплаква на приятелките си, че Яворов няма време за нея, че не й обръща достатъчно внимание, че не забелязва дори с какво е облечена. Покрай неговото равнодушие е намразила поезията, казва веднъж ядно пред Дора Габе. Яворов се жалва през колегите си в театъра, че не му се прибира вкъщи, че предпочита до късно да остане в кабинета си, че все по-трудно му е да се съсредоточи върху писането, когато около него снове жена му - раздразнена, недоволна, любопитна, ревнива... Като става дума за скорошно пътуване на Лора в чужбина, Яворов открито се радва на това, по думите на Боян Пенев: \"Ще мога поне два месеца да поработя спокойно... \" Но тези по-яростни или по-тихи семейни пререкания са били обичайни, обикновено отшумявали до няколко дни.  Според излязлата току-що книга със спомени на Дора Конова \"Яворов, Лора и аз\", дешифрирани с всичките им задрасквания, редактирани думички или допълнения в бялото поле, богато подкрепени с бележки под линия от писателя и литературен изследовател  Петър Величков, най-после едно важно парче от пъзъла е намерено и наместено: какво става на 29 ноември 1913 г.! Какво се е случило наистина в дома на Тихови? В тези няколко часа пред очите на всички,  макар че не са общували открито и видимо, те, двамата, Яворов и Дора Конова са си казали най-важното. НАЙ-ВАЖНОТО е било дали вече са ДВАМА. За това \"най-важно\" той й говорел месеци наред преди въпросната вечер: че я обича, че тя е жената за него, че само с нея би искал да живее и да умре, че не иска и няма да се откаже от нея... Че именно с нея ще напише най-хубавите си творби... Говорил го къде кротко, къде разпалено, къде с молба, къде с декларативна убеденост: \"Един ден Вие ще ми кажете \"да\"! Ако ще и да си счупя главата един ден, Вие ще бъдете моя! Аз ще Ви спечеля, макар и с цената на главата си...\" Говорил й, когато \"случайно\" я пресрещал след лекциите в университета и я придружавал до вкъщи и когато неслучайно я изпращал след гостуване у тях вечер, и когато са оставали насаме някъде, и когато пътем, уж за малко, минавал вечер край дома й. Но тя, 18-19 годишната \"малка\" годеница на Михаил Кремен, невинна и непорочна, разсъдъчна, овладяна и сдържана, винаги реагирала \"съответно\": \"А Лора? Аз не искам да страда! А Кремен? Как ще му кажа?\" В такива случаи Яворов обещавал: \"Ще уредя въпроса с Лора, а също и с Кремен\" и \"Аз ще се оправя с тях, не се тревожи. Ще заминем веднага, ще ги забравим\". Вечерта, на 19 ноември 1913 г., между две глътки вино или две шегички на оракула \"малката годеница\" на Кремен (която вече е минала през венчило, макар че държи съпруга си далеч от леглото си!), се е РЕШИЛА най-после да каже \"ДА\" на поета. И го е казала. Или е дала знак за съгласие. Дора не пропуска да каже, че тази вечер лицето на Яворов сияе от радост, от щастие, дори \"сияние имаше около главата му - биофосфорисценция!\" Ето, това се е случило. И Лора, наблюдателна и интуитивна, се е добрала до истината. Проумявала е, че това е краят. И макар че многократно го е заявявала и писала, че ще се отдръпне и няма да пречи, ако Яворов се влюби отново, яростта я залива като вълна и тя посяга към револвера. Така веднъж завинаги пренарежда картите в своя полза.  Петър Величков, без който тези спомени нямаше да бъдат публикувани или поне не в този им перфектен вид: разчетени, подредени, подкрепени и обяснени с подробни бележки, твърди, че българската литературна история е длъжница на Дора Конова. Младата жена - умна, възпитана, красива и много неопитна в отношенията си с мъжете, след трагедията се разболява, побелява за една нощ, губи интерес към живота и хората. Изчезва в буквалния смисъл, отива в дълбоката провинция. И няма значение дали днес вярваме, или не вярваме, че е съществувала бележката от Яворов до Конова: \"Дора, изчакай ме, аз ще се разбера с Лора и Грозев, и ти ще бъдеш моя!\" - преди сватбата на Кремен. И няма значение вече дали именно заради Яворов и своите силни чувства към него Дора Кремен напуска столицата, съпруга си и брака си (неконсумиран, между впрочем) след смъртта на Яворов и отива в Троян учителка. Не се омъжва повече, макар да е още млада, хубава и има брачни кандидати. Безропотно, безмълвно се оставя да бъде за дълго тема и обект на публични нападки, интриги, подозрения и клюки. Умира в старопиталище с единствената ценност в чантата си, която не изпуска никога от поглед - тези спомени за Яворов, заедно с няколко дребни вещи, бележки, снимки... Не позволявала на никого да ги пипа или съхранява, до края на живота си ги допълва и редактира. Гласът на Дора Конова, който ясно чуваме от тази книга, лишен от емоции, сълзи, обвинения и оправдания, почти безстрастен, почти хербаризиран, ни стряска и убеждава повече от каквото и да било материално свидетелство за истинност.  Една-единствена любовна целувка има описана в този ръкопис и това затрогва повече от всякакви сцени на страст и еротика. Наистина ли Яворов, преди да посегне за последно към отровата и револвера, е гостувал на Дора - на 8 септември 1914 г., с намерението да й предложи да \"умрат заедно\"? Да, именно защото се обичат...? Но се отказва, когато чува нейния сломен от болката и отчаянието глас. Когато Ганка Найденова пита Дора Конова защо не се е омъжила за поета след ослепяването му, тя отговаря: \"Лора постави трупа си между мен и Яворов\". И това е толкова убедително, колкото трябва.  ", "date": "2019.08.09", "title": "Дора Конова - една сълза върху окървавената риза на Яворов"}
{"url": "https://duma.bg/vitsparad-n197505", "text": "- Попитах го -  аз или \"Голфа\"? - И? - Само чух как запали, препляка, препука и угасна, после се върна при мене и ми каза, че и двамата сме пълни боклуци. - Другарю ционер! Другарю ционер! - Не съм ционер, милиционер съм! - Е, никога пък няма да ти кажа \"мили\", разбери го! - И за какво ти е брадва? - \"Вие\"! - Какво? - С човек държащ брадва, се говори на \"Вие\"! В училище изучавах два чужди езика -  английски и геометрия. Кандидатите за работа на язовир трябвало да отговорят писмено на въпроса:  - Какво означава хидродинамика? Първият изпитван отговорил: - Това означава, че няма да получа работата. - Бабо, супата ти е много вкусна! - Само яж! В кой клас си сега? - Бабо, завърших висше! - А средно? - Ееее, отдавна... - Нека, бабиното - само яж! Красива велосипедистка преминава кръстовището на червено. Полицаят й свирва няколко пъти, докато тя спре. - Не ме ли чухте, когато ви свирнах? - пита той. - Чух ви, разбира се, но тази вечер съм заета. - Когато жена ми звъни, винаги й казвам, че ми пада батерията на телефона! - И защо? - Така веднага разбирам най-същественото... Три приятелки. Едната ще ходи на първа среща, другите две я подготвят. - Ще удариш ли 50 за храброст? - Май по-добре 100 за глупост! Подкова за щастие?... Ама, моля ви! Къде сте видели щастлив кон? - Тотке, почисти асансьора! - А от кой етаж да започна, шефе? Когато той спря пиенето, тя започна да обръща внимание на другите му недостатъци. Млад бръснар порязва клиента си. За да прикрие някак грешката си, пита: - Искате ли да увием главата ви в гореща кърпа? - О, не си правете труда - ще си я занеса вкъщи под мишница... Дойде съседката да се кара. Твърди, че моето куче гонило нейния син на колелото. Пратих я по дяволите. Моето куче няма колело. - Ало, милицията ли е? - Да, ама вече сме ПОЛИЦИЯ! - Ами тогава запишете сигнал: Съседите са на работа и у тях влязоха партизани! Учител пита учениците: - Деца, знаете ли как се лекува луда крава? Иванчо: - Не знаем, господине, вие би трябвало по-добре да познавате жена си... Скандал в семейство костенурки: - Мръсник, съсипа триста от най-хубавите ми години! - Докторе, когато ям месо, ми влиза между зъбите. - Ами тогава яж кисело мляко.", "date": "2019.08.09", "title": "ВИЦПАРАД"}
{"url": "https://duma.bg/meditsinski-sestri-protestiraha-v-zashtita-na-maya-ilieva-n197501", "text": "Медицински сестри протестираха срещу дисциплинарното уволнение на колегата си Мая Илиева. Протестът им под мотото \"Не на страха\" започна пред паркинга на болницата, в която Илиева работеше - \"Токуда\". Сестрите са възмутени, че имунитетът й като синдикален лидер е свален, без тя да бъде изслушана и без да получи възможност да се защити. Сестрите припомниха, че протестират срещу лошите условия на труд, настояват за достойно заплащане и за синдикална защита. Протести от солидарност се проведоха и в други градове на страната. За 10 септември се планира национален протест, на който сестрите отново ще заявят исканията си. Предстои създаването на синдикална организация на съсловието, напомниха те. Мая Илиева, която също бе на протеста в София, потвърди информацията. Медицинските сестри ще настояват всяка съсловна организация да има правото да се самопредставлява, а не да са в \"един кюп, в който никой не е защитен\". Специалистите по здравни грижи казаха, че на този етап не са удовлетворени от увеличението на възнагражденията им. Вчерашното протестно шествие от болницата премина пред МЗ, а после и пред КНСБ. Пред МЗ протестиращите поискаха оставката на министър Кирил Ананиев, който по техни думи не изпълнил обещанието си да увеличи възнагражденията им от 1 юли. Пред КНСБ протестиращите поискаха оставката на д-р Иван Кокалов, но вместо това бяха поканени на разговор. Недоволството на медицинските сестри подкрепи омбудсманът Мая Манолова, която осъди уволнението на водача на протеста. Манолова се ангажира да подпомогне прокарването на нов закон за съсловните организации. В момента медицинските сестри, рехабилитаторите, фелдшерите, акушерките са принудени да членуват само в една синдикална организация. В своя позиция КТ \"Подкрепа\" изрази подкрепата си за Илиева и призова работодателят й да оттегли заповедта си за дисциплинарно уволнение или да й предложи нов трудов договор без изпитателен срок. От синдиката са категорични, че защитата за синдикални председатели и секретари е задължителна, за да могат работещите да се борят за правата си в предприятието, както и за това, че повече от година и половина водят активна кампания за увеличение на добавката за нощен труд, която е 25 ст. на час от 2007 г.", "date": "2019.08.09", "title": "Медицински сестри протестираха в защита на Мая Илиева"}
