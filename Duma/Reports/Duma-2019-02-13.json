{"url": "https://duma.bg/svetlin-rusev-izpalnyava-kontsert-za-tsigulka-i-orkestar-ot-minko-lambov-sazdaden-spetsialno-za-nego-n185231", "text": "Концерт за цигулка и оркестър от Минко Ламбов ще прозвучи на 14 февруари в зала \"България\" в изпълнение на известния цигулар Светлин Русев (концертмайстор на Orchestre de la Suisse Romande и Orchestre Philharmonique de Radio-France) и Софийската филхармония. Диригент е финландецът Саша Мякиля. Това е българската премиера на произведението, изпълнено за първи път в Русия, информира БНР. Пианист, композитор на музика в различни жанрове, Минко Ламбов е и лидер на Шака Зулу оркестра. Преди няколко месеца \"Ethnopuzzlology\" - дебютният албум на групата, спечели награда от международната класация за нова музика Akademia Music Awards в Лос Анджелис. Почитателите на етно джаз експериментите познават Минко Ламбов и от други негови формации. А преди няколко години с успех беше представена поп-операта му \"Рибарят и неговата душа\". Едно от последните произведения на Минко Ламбов в т.нар. сериозна музика е Концертът за цигулка, чиято световна премиера се състоя в края на 2017 г. в руския град Кострома. Поканата от Русия получих благодарение на контактите на баща ми, който е гост-диригент на Костромския губернски симфоничен оркестър. В една от програмите беше включил сюита от моя балет \"Буря\" по Александър Островски. Публиката, а и ръководството на оркестъра харесали произведението и така започна нашето сътрудничество. Концертът за цигулка е създаден специално за големия цигулар Светлин Русев и е посветен на него. В началото на 2018 г. го записахме със СО на БНР. А с \"Шака Зулу\" имаме покана за предстоящия международен фестивал \"Кострома симфоническая\" в същия град. Ще представим музиката от наградения албум, но със симфоничен оркестър, както беше и на промоцията в София. Сред новите ми произведения е и \"Дивите лебеди\"  - детски мюзикъл, който е готов, в момента търсим средства, за да го поставим и да зарадваме най-малките зрители и слушатели, разказва пред БНР Минко Ламбов.", "date": "2019.02.13", "title": "Светлин Русев изпълнява Концерт за цигулка и оркестър от Минко Ламбов, създаден специално за него"}
{"url": "https://duma.bg/razpredelyali-porochno-subsidiyata-za-transport-v-malkite-selishta-n185264", "text": "Министърът на транспорта Росен Желязков призна за порочни практики при разпределянето на субсидията за автобусен транспорт в малките населени места. Това стана ясно от неговите обяснения вчера пред БТВ. \"Всяка година се отделя сума, за да се компенсира нерентабилният транспорт в малки и отдалечени населени места. Проблемът е, че тя се насочва към кметовете и голяма част от сумите остават в градовете за линии, за които дори не е направен анализ\", твърди той. По думите на Желязков малка част от сумите отиват по предназначение и затова ще се търси смяна на модела. Той представи идеята да се въведат автомобили вместо бусове. Транспортният министър обяви, че тази година за дотиране на автобусни линии, които обслужват малки населени места, са дадени 4 млн. лева повече. Отдалечените населени места няма да останат без автобусен транспорт, но ще има промени в начина на субсидиране на линиите, коментира още министърът. През миналата седмица министър-председателят Бойко Борисов разпореди на Министерството на транспорта да извърши проверка как се отпускат субсидии за превоз на пътници по нерентабилни автобусни линии в слабо населени планински и гранични райони в страната. Това стана, след като от телевизионни репортажи стана ясно, че има липса на междуселищни превози в Ямболско и Пернишко и предупреждение от страна на превозвачите, че ще протестират на 18 февруари. Според превозвачите причините са в увеличението на заплатите, застраховките и инфлацията. Стана известно и, че 128 линии в страната в момента не функционират, въпреки че държавата покрива 50% от загубите на транспортните фирми, а едно от обясненията е нелоялната конкуренция на превозвачи от сивия сектор. \"Трябва да се намери справедливото решение\", категоричен е Желязков. Тази седмица предстои среща със Сдружението на превозвачите и финансовия министър. \"Процедурата за концесия на \"Летище София\" следва своя нормален и законосъобразен ход\", каза още Желязков. Той обясни, че срокът за кандидатстване за концесията на летището е удължен до 3 април с мотив да се промени документацията, която трябва да бъде икономически балансирана и да се привлекат повече инвеститори. Росен Желязков даде пример с концесията летището в Белград, където също имало няколко пъти удължаване на срока.", "date": "2019.02.13", "title": " Разпределяли порочно субсидията за транспорт в малките селища"}
{"url": "https://duma.bg/snezhni-buri-otmeniha-7-700-poleta-v-sasht-n185291", "text": "Над 7700 полета в САЩ бяха анулирани или отложени вчера заради силен вятър и снеговалеж. В североизточната част на страната и Средния запад бяха атакувани от свирепа зимна буря. Общо 2512 полета са били отменени, а 5186 - забавени. Стотици полети са били засегнати на натоварените международни летища на Ню Йорк и Чикаго. В понеделник заради бурята бяха анулирани 1142 и забавени 5828 полета. ", "date": "2019.02.13", "title": "Снежни бури отмениха 7 700 полета в САЩ"}
{"url": "https://duma.bg/imat-li-badeshte-obshtinskite-zhilishta-v-sofiya-n185238", "text": "В началото на 90-те години в София има около 120 000 общински жилища. В момента те са около 9000. Чакащите пък са към 11 000 и едва ли ще намаляват. Цифрите са достатъчно красноречиви. А фондът се изпразва на талази, като в същото време се пълни като с капкомер. Всяка година общината изкарва на тезгяха между 200 и 400 апартамента, които могат да бъдат купени от техните наематели по законов, регламентиран начин. Нови жилища обаче не се строят. Какво тогава е бъдещето на общинската помощ за нуждаещите се и защо няма ангажимент за развитието й? Един от малкото начини за запълване на дупките в тази сфера е чрез учредяване на право на строеж върху общинска земя на частен инвеститор срещу обезщетение. А то е във вид на някой и друг апартамент. Тази година например общината планира да даде възможност за строеж в 35 свои имота. Друг е въпросът колко от тях ще се реализират и кога. \"Без политика в тази сфера няма как да мисли за бъдещето на общинските жилища\", категоричен е Иван Таков, общински съветник от БСП и член на комисията по финанси към СОС. От години той настоява общински имоти на подходящи места да не се дават на частен инвеститор, а да се използват за построяване на общински блокове.  \"Сегашната ситуация не удовлетворява никого. Управляващите приеха преди година стратегия за общинските жилища, но в нея нямаше нищо стратегическо. По-скоро направиха преглед каква е ситуацията в други европейски държави\", коментира Таков. Според него най-лесният вариант кметството да се справи с проблема с недостига, е именно да дават чрез конкурс на частни инвеститори общински терени и да се получава обезщетение - общински жилища. Това обаче има и своите отрицателни страни, тъй като жилищният фонд се разкъсва и трудно се стопанисва. Затова Иван Таков е на мнение, че е по-полезно да се построят например малки блокчета и в тях всички жилища да са на кметството. От липсата на жилищна политика изразява тревогата си и колегата му от групата на БСП в СОС Борис Цветков. \"Преди се строяха и продаваха на млади семейства и на нуждаещи се граждани десетки хиляди апартаменти в проектирани жилищни комплекси с много зелени площи, детски градини, поликлиники, училища. През последните години са построени едва два блока блока със социални жилища по проект\", припомня Цветков. Къде изчезват всъщност общинските апартаменти? Според приета от СОС наредба в тази област всеки коректен наемател може да заяви, че иска да купи апартамента 5 години, след като е настанен в него. Доскоро този срок беше 10 години. Така на година между 200 и 400 жилища се изкарват на този своеобразен пазар. 2019 г. определено е рекордна, може би защото е и изборна. 433 апартамента ще могат да се купят от наемателите им срещу невисоки цени. Основната част от продажбите ще са в район \"Люлин\" с 200 имота. Следва район \"Искър\"- с 50, а отделни апартаменти се предлагат и в по-елитните квартали като \"Лозенец\", \"Иван Вазов\" и \"Гоце Делчев\". Общината явно не разчита да продаде всички, тъй като е заложила годишен приход от 8,5 млн. лева от продажби. Което значи по 20 000 лева средно на апартамент. Справка на ДУМА показа, че по-малко от половината от тях ще отидат при бъдещите си собственици.  Между 2010 и 2014 г. общината се отчита със сравнително скромни продажби. В началото и края на периода са придобити от наематели по 120 жилища на година. През 2012 и 2013 г. интересът е най-нисък - продадени са едва по 50-60. 2015 г. бележи ръст със своите 140 купени от наематели апартаменти. През следващата 2016 г. от общината  са планирали продажби на 360 жилища, но са реализирани едва 150. От тях кметството е спечелило 6,2 млн. лева. Просто изчисление показва, че средната им цена е по 40 000 лева. На тази стойност например е купен двустаен апартамент от 64 кв. метра в жк. \"Борово\". Четиристаен от над 100 кв. метра е \"спечелен\" срещу едва 60 000 лева. За 26 000 лева е продадена пък гарсониера в жк. \"Младост\" 3.  Подобна е и картината за следващата година - 2017 г. Тогава на пазара са изкарани 400 жилища, продадени са близо 120 срещу общо 4,77 млн. лева. Апартамент от 72 кв. метра на ул. \"Позитано\" например е купен по данъчна оценка - 67 000 лева. Справката показва, че най-ниската цена за жилище през годината е била за едностаен от 42 кв. метра в район \"Връбница\" - 23 000 лева. Рекордът по скъпотия е за дом от 125 кв. метра в \"Лозенец\", който се е сдобил с нов собственик срещу 178 000 лева.  Освен негативната тенденция общината да се отървава от все повече свои имоти, проблем са и цените, срещу които става това. Те се определят по правила, приложени в общинска наредба. А цените са преференциални. Единственото ограничение е да не са по-ниски от данъчната оценка на имота. Често обаче продажбите се облягат именно на нея. Получава се така, че е напълно възможно общинското жилище да се купи на една четвърт от пазарната му цена. Наемите също са преференциални, но е логично да са ниски. Все пак жилищата се дават на хора без имоти в затруднено положение. Базовата цена е от 80 стотинки на квадратен метър. Защо обаче затруднените наематели се ползват с преимущество при продажбите? Как хора с ниски доходи, които имат нужда от общински жилища, за пет години се сдобиват с достатъчно пари, за да ги купят? Дори и на ниски цени. И ако са имали късмета да подобрят благосъстоянието си, защо трябва да имат право да ползват услугата \"общински наем\", че и \"преференциална продажба\".  Що за странна политика е да \"подаряваш\" дефицитен фонд, който намалява от година на година и няма никаква тенденция някога да се възстанови? Съзнателно ли кметството се отървава на смешни цени от имотите си или просто нехае за тази сфера?  Не само количеството, но и качеството на жилищата е проблем за Столичната община, оставен на произвола. От самото кметство в своята концепция за общинските жилища признават, че едва 32 на сто от фонда е в добро състояние, 47% - в задоволително, 19% в лошо, а 1,1%, или цели 100 апартамента са необитаеми.  \"Районните администрации не полагат почти никакви грижи за апартаментите. Общината дори не участва солидарно в ремонтните на етажната собственост. Така цялата поддръжката или липсата на такава е поета от наемателите. Това доведе част от тези апартаменти до разруха\", констатира още Борис Цветков. Той е категоричен, че общината трябва да изгражда жилища, да ги стопанисва при строг контрол за състоянието им и да стимулира живеещите да ги поддържат в добро състояние. Събираемостта на наемите също е признат проблем от общината. Същото важи и за режийните разходи като електричество, отопление и вода. В близките седмици се очаква управляващите да предложат нови правила за отдаване под наем на общинските жилища. В тях се предвижда повече хора да могат да ползват фонда - като докторанти или столичани, които не са социално слаби, но срещу по-високи наеми. Разширявайки категориите наематели, чиновниците обаче едва ли са измислили откъде ще се вземат и допълнително жилища за тях. Затова е по-добре първо да спрат теча, а после да наливат водата.  ", "date": "2019.02.13", "title": " Имат ли бъдеще общинските жилища в София?"}
{"url": "https://duma.bg/izlozhba-i-kontsert-v-plovdiv-predstavyat-italiya-n185229", "text": "Изложба на италианското посолство в България под наслов \"Пътешествие из Италия\" представя Регионалният етнографски музей в Пловдив. Днес, 13 февруари, от 18 ч. е откриването на експозицията, посветена на италианските региони, тяхната музика и традиции. Мислено разделяме събитието на 2 части - обозримото и осезаемото. Окриляваме съзнанията си, защото предприемаме своеобразен полет над Апенините с техните напъпили като цветчета малки къщурки, над китните градчета, чиито брегове посрещат бушуващите океански вълни, над полята, по които расте гроздето за прочутите червени италиански вина, разкриват организаторите. Програмата също така илюстрира географските, икономическите и езиковите особености на териториите, в които се слушат различни музикални теми. Ще звучат в изпълнение на двама световноизвестни музиканти - Лоренцо Турки Флорис (пиано) и Карлос де Антонис (тенор). ", "date": "2019.02.13", "title": "Изложба и концерт в Пловдив представят Италия"}
{"url": "https://duma.bg/69-godishniyat-richard-giar-se-radva-na-vtori-sin-n185220", "text": "69-годишният Ричард Гиър отново стана баща. Според испанската преса младата му съпруга Алехандра Силва е родила момче. Сп. \"Hola!\" обаче не съобщава името на детето и датата на появата му на бял свят. Знае се само, че вторият син на холивудската звезда е роден в Ню Йорк, където живее семейството. Ричард Гиър вече е баща на Омир Джеймс (роден от предишния му брак с Кери Лоуъл), който навърши 19 години на 6 февруари. От друга страна, 35-годишната Алехандра (дъщеря на Игнасио Силва, бивш вицепрезидент на Реал Мадрид) е майка на Алберт (8), чийто баща е финансистът Говинд Фридланд. Актьорът и активистката тайно сключиха брак през април 2018 г. и бяха много дискретни през цялата бременност на жената. Тя бе разкрита от пресата през август. Повече от четири години Ричард Гиър и Алехандра Силва формират двойка. И двамата са будисти и са много дейни в различни хуманитарни организации. Най-често по време на благотворителни събития се снимат заедно. След като сключиха брак, актьорът сподели: \"Аз съм най-щастливият човек във Вселената, как да не съм?\" Женен съм за красива жена, интелигентна, чувствителна, посветена на хора, която знае да прощава и приготвя най-добрите салати в света.\" \"Ричард знае, че лудо го обичам. Мисля, че му дадох стабилност. Преди всичко, помага да не бъдете актриса или модел. Това, което ни обедини най-много, е желанието да помогнем на другите, които се нуждаят от това, нашата ангажираност към будизма и тибетския народ...”, каза на свой ред Алехандра.", "date": "2019.02.13", "title": " 69-годишният Ричард Гиър се радва на втори син"}
{"url": "https://duma.bg/kaziyski-umuva-za-natsionalniya-prandi-dava-oshte-vreme-na-posreshtacha-da-reshava-n185283", "text": "Завръщането на Матей Казийски в националния отбор по волейбол е под въпрос. Новият селекционер Силвано Пранди оповести, че е дал време на опитния посрещач да реши какво да прави. Италианецът иска играча в състава си за олимпийската квалификация във Варна (9-11 август), където \"лъвовете\" ще се борят за единствена виза със световния №1 Бразилия, Египет и Пуерто Рико. Казийски не е играл за България от лятото на 2012 г., когато с тогавашния селекционер Радостин Стойчев решиха да бойкотират отбора, докато председател на федерацията е инж. Данчо Лазаров. \"За момента разговорите ми с него са \"замразени\", защото той обмисля своята позиция. Разбрали сме се да се видим след няколко седмици, за да поговорим още по този въпрос. На този етап можем да кажем следното: Матей размишлява\", обяви пред \"Диема спорт\" Пранди.  \"Не сме си поставяли някаква дата като срок, но времето е до момента, в който ще изпратя повиквателните за първия турнир - Лигата на нациите. И евентуално след това за втория турнир. Защото след Лигата на нациите ще избера още един състав с играчи, които няма да попаднат сред първите избраници. По време на Лигата на нациите някои ще получат почивка и ще тренират по-малко, за да ги подготвим оптимално за олимпийската квалификация. Така че конкретни дати няма. За първия списък с играчи вече имам някои идеи. Тодор Алексиев ще бъде част от състава, но окончателните повиквателни няма да ги правя сега, защото първо ще трябва да преценя състоянието на всички. На неговия пост ще имам поне 7-8 интересни и важни играчи. Така че четиримата посрещачи ще ги определя, едва когато направя окончателния списък за олимпийската квалификация. Към днешна дата, не знам дали Тодор Алексиев ще бъде част от тази група. Разбира се, ако той ми покаже, че е по-добър от други, които познавате добре - Валентин Братоев, Тодор Скримов, Ники Пенчев и Розалин Пенчев, както и Мартин Атанасов - и, надявам се, Матей Казийски - ще разберем дали Алексиев ще бъде част от отбора. Ако покаже, че е по-добър от останалите, тогава ОК. Но ако не е по-добър, няма да бъде част от тази група\", допълни Професора. 72-годишният специалист призна, че мачовете във Варна през август са приоритет пред отбора.", "date": "2019.02.13", "title": "Казийски умува за националния    Пранди дава още време на посрещача да решава"}
{"url": "https://duma.bg/datata-n185234", "text": "1769 - РАЖДА СЕ ИВАН КРИЛОВ, РУСКИ ПИСАТЕЛ САТИРИК И БАСНОПИСЕЦ (УМИРА 1844 Г.). Написал е девет книги, включващи над 200 басни. Творбите му са преведени на повече от 50 езика. Работил като библиотекар в продължение на 30 години в Публичната библиотека в Петербург. Автор е на стихотворната трагедия \"Клеопатра\", повестите \"Каиба\" и \"Филомела\", комедиите \"Лудо семейство\", \"Пакостници\", \"Пирог\" и др. 1865 - РАЖДА СЕ ТОДОР ВЛАЙКОВ, ПИСАТЕЛ И ОБЩЕСТВЕНИК (УМИРА 1943 Г.). Един от основателите и първи лидер на Радикалдемократическата партия. Завършил Историко-филологическия факултет на Московския университет. Един от основателите и председател на Българския учителски съюз. Най-известното му произведение е повестта \"Дядовата Славчова унука\". 1873 - РАЖДА СЕ ФЬОДОР ШАЛЯПИН, РУСКИ ОПЕРЕН ПЕВЕЦ (УМИРА 1938 Г.). От 1901 г. започват триумфалните му гастроли в Милано, Париж, Ню Йорк, Лондон. През 1934 г. посещава България. Основните партии на Шаляпин са Сусанин (\"Иван Сусанин\"), Борис Годунов (\"Борис Годунов\"), Иван Грозни и Салиери (\"Псковитянка\" и \"Моцарт и Салиери\") и др. 1883 - УМИРА РИХАРД ВАГНЕР, НЕМСКИ КОМПОЗИТОР (Р. 1813 Г.). За разлика от другите композитори, пишел винаги сам сценария и либретото за своите произведения. Сред най-известните му творби са \"Летящият холандец\", \"Пръстенът на Нибелунгите\", \"Тристан и Изолда\", \"Валкирия\" и др. 1887 - УМИРА ЛЕАНДЪР ЛЕГЕ, ФРЕНСКИ ДИПЛОМАТ (Р. 1833 Г.). Вицеконсул в София по време на Априлското въстание (1876) и Руско-турската война (1877-1878). Подкрепя българската национална кауза и призовава турските власти да сложат край на репресиите. През декември 1877 г. заедно с италианския дипломат Вито Позитано организират съпротивата на София и водят успешни преговори с командващия турските сили Осман Нури паша да запази столицата от разрушение. Почетен гражданин на София от май 1878 г. 1903 - РАЖДА СЕ ЖОРЖ СИМЕНОН, БЕЛГИЙСКИ ПИСАТЕЛ (УМИРА 1989 г.). Пише на френски език, автор главно на криминални романи. В състояние е бил да пише от 60 до 80 страници на ден и за няколко години в хотелската си стая написва 450 разказа и новели. Най-известен е със 75-те романа и 28-те разказа, в които участва инспектор Мегре. 2003 - УМИРА ДИМИТЪР МИШЕВ, УЧЕН, АКАДЕМИК (Р. 1933 Г.). Участва в разработки и внедрявания в областта на космическите изследвания, телевизионната и комуникативната техника. Главен създател на цветната телевизия у нас. Основател и ръководител на дистанционните изследвания на Земята от Космоса - научно направление, заради което страната ни е със световен авторитет. Един от инициаторите и лидерите на научните програми за българските космически полети. Автор и съавтор на 66 патента и изобретения, на 300 публикации и 40 книги.", "date": "2019.02.13", "title": "Датата"}
{"url": "https://duma.bg/v-politicheskata-dzhungla-n185237", "text": "В декларация-писмо до президента на Венецуела Николас Мадуро, единодушно гласувана на голямо обществено събрание в Пловдив преди дни, жителите на културната столица на Европа подчертаха:  \"Вие сте единственият законно избран президент на Боливарска Република Венецуела. Присъединяваме се към всички истински демократични народи и политици, към  световната мрежа за солидарност с народа на Венецуела. Осъждаме посегателствата на Съединените американски щати и някои страни от Европа срещу законно и демократично избрания президент, базирани на двойни стандарти и фалшива демократичност. Поздравяваме Ви за Вашето героично отстояване на националните интереси на венецуелския народ  и на Вашите президентски позиции. Ние сме с Вас и героичния народ на Венецуела!\" Декларацията-писмо бе предадена на Н.пр. проф. Ориета Капони, която благодари от името на своя народ. Тя разказа  за сегашната ситуация във Венецуела и отговори на въпроси. Случващото се във Венецуела сега засяга не само нашата държава и народ, а всички държави и народи, арогантно е застрашено международното право по света, подчерта посланичката. САЩ демонстрират, че искат да са хегемон в света и все така да се домогват до ресурсите на всички държави. Свободата и демокрацията са в опасност  не само за Венецуела, но и за всички народи по света! Според Капони, още с идването на власт на Уго Чавес, та досега, Венецуела е подложена при всички изредили се американски президенти на непрекъснати заплахи от държавен преврат, но сегашният натиск от страна на САЩ е най-агресивен, най-безогледен. Неслучайно на състоялия се митинг на привържениците на \"временния президент - самозванец\" се е развявало знамето на САЩ! От чутото на срещата с венецуелските дипломати в Пловдив стана ясно, че въпросният самозванец всъщност е бил  световно неизвестен за народа си, благополучно е живял и учил с години в САЩ и е напълно вероятно именно там да е подготвен усърдно за сегашната си \"патриотична\" мисия на временен президент на богатата на петролни  залежи страна (първа в света!), на газ, злато, диаманти и прочие полезни изкопаеми, които от години силно вълнуват икономическите акули от САЩ. На срещата в Пловдив един от венецуелските дипломати логично се обърна с въпрос към аудиторията - как биха реагирали българите, ако и за тях се сътвори същата историйка като във Венецуела и се посегне на природните им ресурси, на правото им на свобода и демокрация? Пловдивчани бяха единодушни в оценката си, че много добре разбират кой създава печалните \"революционни\" събития във Венецуела, пък и в България са добре познати маниерът на вмешателство в съдбата на народа ни и отгледаната извън страната ни родна предателска пета колона. ", "date": "2019.02.13", "title": "В политическата джунгла"}
{"url": "https://duma.bg/rezultati-ot-futbolni-kontroli-n185227", "text": " 1:0 Даскалов (52) 1:1 Антипов (72); ", "date": "2019.02.13", "title": "Резултати от футболни контроли"}
{"url": "https://duma.bg/ludogorets-vze-deveti-brazilets-n185284", "text": "Лудогорец взе девети бразилец. Утре \"орлите\" ще представят Дейвид Рибейро. 20-годишният талант изкара успешни проби при шампионите. Той идва от бразилския Санто Андре. В кариерата си младокът е играл за кратко като преотстъпен в гранда Сао Пауло. Той е четвъртият нов футболист на Лудогорец, привлечен по време на зимната пауза, след Адриан Попа (Рум), Пламен Илиев и Серкан Юсеин. Представянето на халфа в четвъртък ще съвпадне с пресконференцията на треньора Антони Здравков-Сухия преди старта на пролетния дял в първенството на Първа лига. Разградчани започват шампионата в петък с гостуване на опашкаря Верея.", "date": "2019.02.13", "title": "Лудогорец взе девети бразилец"}
{"url": "https://duma.bg/dve-evropeyski-darzhavi-dva-polyusa-n185236", "text": "Преди дни унгарците получиха първото за тази година повишение на работните си заплати. В края на декември м.г. унгарският министър на финансите Михай Варга съобщи, че в постоянно действащия Консултативен форум между представителите на работодателите, работниците, служителите - от една страна, и правителството, от друга, е постигнато двегодишно споразумение за повишаване на работното заплащане през 2019 г. и 2020 г.  На 30 декември м.г. унгарският Държавен вестник (Мagyar Kozlony) публикува постановление на правителството за минималната работна заплата. Считано от 1 януари 2019 г. гарантираните минимална работна заплата и минимална надница нарастват с 8%; а от 1 януари 2020 г. - с още 8%. Така брутната месечна заплата на хората без професионална квалификация през 2019 г. става 149 000 форинта (500 евро), дневната надница - 6860 форинта (23 евро), а почасовото заплащане - 857 форинта (2,8 евро). За длъжностите, за които се изисква средно образование или средна професионална квалификация, от 1 януари 2019 г. брутната месечна заплата става 195 000 форинта (650 евро), дневната надница - 8970 форинта (30 евро), а почасовото заплащане - 1121 форинта (3,7 евро). Според министър Варга най-облагодетелствани ще бъдат работещите в сферата на здравеопазването. Считано от 1 юли 2019 г. те ще получат увеличение средно с 8%, от януари 2020 г. - с 14%, от ноември с.г. - с 20%, а през 2021 г. - с още 30%. За работещите в системата на здравеопазването без висше образование - районни медицински сестри, санитари и социални помощници, повишението ще е общо 72% през следващите четири години. Правителството се надява по такъв начин да ограничи изтичането на квалифицирани здравни работници в чужбина.  Недостигът на работна ръка и застаряването на нацията принуди работодателите да преосмислят някои свои разбирания за заплащането на труда и да седнат на кръглата маса на Консултативния форум заедно с работниците и служителите и да изискат от правителството да повиши нормите за заплащане на труда. Премиерът Виктор Орбан преди дни обяви данъчни и кредитни облекчения за унгарците. На младите двойки ще се предлагат безлихвени кредити от 36 000 долара и те ще се опрощават, ако семейството има три деца. А при повече от 4-ма наследници майката ще се освобождава от данък върху доходите. Динамиката на минималната работна заплата в Унгария за последните 10 години, според официалната статистика е, както следва (в щат. долари): 2019         149,000.0 форинта          566.7 $   2018         138,000.0    Д          533.2 $   2017         127,500.0    Д          434.1 $   2016         111,000.0    Д          387.3 $   2015         105,000.0    Д          405.2 $   2014         101,500.0    Д          469.5 $   2013           98,000.0    Д          443.6 $   2012           93,000.0    Д          386.4 $   2011           78,000.0    Д          369.0 $   2010           73,500.0    Д          390.8 $   Данните сочат преодоляване на наследените затруднения през първите три години след като през 2010 г. ФИДЕС спечели парламентарните избори с квалифицирано мнозинство. Спадът на минималната работна заплата след 2014 г. очевидно  се дължи на санкциите, които Брюксел наложи срещу Руската федерация, с която Унгария развиваше динамични търговско-икономически отношения. Не само унгарците, но и останалите страни от ЕС - най-вече Германия и Италия, претърпяха сериозни загуби вследствие на санкциите. Всичко това не можеше да не се отрази на жизнения стандарт на европейците, оттам и повишаване на социалното напрежение във всички страни на ЕС, възникването и бързото нарастване влиянието на антисистемните партии и групи, повечето от които категорично настояват за премахване на пагубните за собствените им икономики санкции срещу Русия. На този фон  показва за пореден път къде сме ние сред европейските ни събратя. По данни на \"Евронюз\" българите са с най-ниската минимална заплата в ЕС. Макар тя да се увеличи до 286 евро на месец, считано от януари т.г., България продължава да бъде страната с най-ниското заплащане на труда от всичките 22 държави членки. Водещи са Люксембург, Нидерландия и Ирландия, отбелязва телевизионният информационен канал. Най-високата минимална заплата в ЕС надвишава повече от 7 пъти най-ниската (Люксембург с над 2000 евро срещу България с под 300 евро), категорични пък са данните на Евростат. Миналата седмица \"Евронюз\" излъчи интервю с Елена Марвакова от Гоце Делчев - една от многото най-мизерно платени текстилни работнички във фабриката \"Пирин-Текс\". С трудов стаж от 33 години заплатата й е едва 340 евро на месец. Елена е член на КТ \"Подкрепа\", синдиката, който се бори за по-високо заплащане на труда. Но резултат досега няма, независимо че заедно с другите работнички многократно са се обръщали към Европейската комисия с искания да предприеме ефективни мерки за налагане на общ за целия Евросъюз минимум на работната заплата.  Повечето европейски икономисти считат такова искане за нереалистично с мотива, че разходите за поддържане на задоволителен стандарт на живот, включително за издръжка на жилище, значително варират в отделните страни на ЕС. Излишно е да се споменава, че подобен отговор дълбоко разочарова работничките във фабриката и вярата им във възможностите на Евросъюза. \"Българските закони за човешки същества ли са направени? Или са за роботи? Работим непрекъснато. С тази система нашият работодател фактически е легализирал принудителния труд\", възмущава се Елена пред репортер на \"Евронюз\".  Но ниско платеният труд освен това ще се отрази и върху пенсиите, което означава, че ако оцелеят, последните години от живота на много българи ще преминат в още по-мизерна бедност. Осемдесетгодишната Атлаза Щерева започва трудовата си дейност на 15 години. Работила е като залесител, готвач, оператор на машина за производство на ципове. Сега получава пенсия за прослужено време и старост в размер на 150 евро на месец, 50 евро от които отиват за лекарства и сметки за ток. \"Повечето от стоките в магазина не са по джоба ми, никога не мога да си ги купя\", разкрива тя от дома си - \"спартански апартамент\", какъвто го намира репортерът на \"Евронюз\". \"Децата ми купуват дърва за огрев. Благодарение на тях имам отопление, така се боря за оцеляване\", допълва Щерева. Историите на повече от 20 милиона европейци са аналогични с тези на Елена и Атлаза. Бедността ги тика в блатото на социалното изключване. В Европейската комисия твърдят, че работят за вдигане на заплатите. Кога ще стане това никой не знае! Знае се обаче, че мизерното заплащане продължава да прогонва българите към Западна Европа в търсене на работа. Те са принудени да плащат висока социална цена - разделяне на семействата и живот в две държави членки на ЕС само и само, за да оцелеят. Ниското заплащане на труда подкопава и данъчната основа на България поради намаляващия брой на работната ръка. \"Естествено, няма и мигранти, които искат да останат и да работят в тази страна. Подобно на българите, повечето мигранти се насочват към по-проспериращия Запад. България е с най-ускореното намаляващо население в света. Фактически, работниците гласуват с краката си, като напускат страната си\", признава \"Евронюз\" и добавя, че според ООН през 1989 г. България е наброявала 9 милиона души. Но днес населението й е 7,1 милиона, а до 2050 година ще е само 5,4 милиона. Това, което \"Евронюз\" пропуска да отбележи, е, че в тези 7,1 милиона са включени и прокудените около два (или повече) милиона български граждани, доколкото данните им фигурират в ЕСГРАОН и в избирателните списъци. Фактически днес в България постоянно пребивават към 5 милиона души. А разликата между 9 милиона (1989 г.) и 7,1 милиона (2018 г.) означава, че 1,9 милиона наши сънародници са се преселили в отвъдното. Въпросът е: след като страната ни не е била изложена на катастрофални природни бедствия, епидемии или войни, как и защо българският генофонд намалява толкова мащабно?", "date": "2019.02.13", "title": "Две европейски държави - два полюса"}
{"url": "https://duma.bg/pochina-legendaren-vratar-n185216", "text": "На 81 години почина Гордън Бенкс, един от най-великите вратари във футболната история. Легендата издъхна в съня си, след като от години се бореше с рак на бъбреците. Бенкс е епоха във футбола, считан за един от двамата най-добри вратари в историята, редом с Лев Яшин. Неговото спасяване при удар на Пеле в мача Бразилия - Англия (1:0) на световното първенство в Мексико 1970 е избрано за №1 в играта от специалистите на ФИФА. Двамата с Краля на футбола се събраха години по-късно на \"Уембли\" в Лондон и се снимаха, припомняйки си онзи непреходен футболен момент. То е определено за \"Спасяването на века\" и като един от \"100-те най-велики моменти в историята на футбола\", пак според ФИФА.", "date": "2019.02.13", "title": "Почина легендарен вратар"}
{"url": "https://duma.bg/kratki-novini-n185280", "text": "Тервел Пулев продължава да тренира усилено в Лас Вегас за боксовата гала на 23 март. \"Хубави и ползотворни рундове заедно с Бърмейн Стивърн\", написа във фейсбук Малката Кобра. 40-годишният Стивърн е бивш световен шампион в тежката категория в най-престижната версия WBC от 2014 до 2015 г. Пулев ще излезе на ринга в 18-хилядната зала \"Форум\" в Лос Анджелис, а в галата ще боксира и по-големият му брат Кубрат. Съперниците им все още не са ясни. Бившият №1 в бокса Тайсън Фюри ще прибере близо 3 пъти по-голяма сума за реванша с Дионтей Уайлдър (САЩ), насрочен за 18 май в Ню Йорк. Британецът взе 9 млн. евро за първата среща, които дари за благотворителност. Първият двубой в зала \"Стейпълс сентър\" в Лос Анджелис за най-престижната титла в тежката категория - на Световния боксов съвет (WBC), завърши наравно и двамата продължават да са без загуба, съответно в 27 и 40 мача.  Димитър Кузманов започна с убедителна победа участието си на \"Чалънджър\"-а в Банкок ($54 150). Втората ракета на България разгроми квалификанта Евгени Тюрнев (Рус) с 6:3, 6:1 за 73 мин. За победата Мико си осигури 3 точки за световната ранглиста на ATP, където е на 339-ото място. Във II кръг днес Кузманов ще играе с японеца Юичи Сугита (№5 в схемата и №163 в света). \"Златното момиче\" Ренета Камберова стана жертва на вандалски акт в родния си Пазарджик. Носителката на световната титла в многобоя с ансамбъла през 2014 г. и бронзова медалистка от Олимпиадата в Рио де Жанейро 2016 се оплака в социалните мрежи, че страничното стъкло на колата й е било разбито. Тя публикува снимка, на която се вижда счупен прозорец от страната на шофьора и написа: \"Наистина не знам как може да има такива хора\". Автомобилът е бил паркиран пред дома й. За щастие грацията не е била вътре, когато е извършено посегателството. От него не е откраднато нищо. Полицаи са задържали заподозрян като извършител на вандалския акт. Той е добре познат на органите на реда в града и е бил в нетрезво състояние.", "date": "2019.02.13", "title": "Кратки новини"}
{"url": "https://duma.bg/udarna-valna-ot-mladi-rezhisori-v-balgarskoto-kino-n185230", "text": "Само след година българското кино ще се радва на ново попълнение от млади, амбициозни, талантливи и професионално обучени от НАТФИЗ режисьори. Алекзандър Йорданов, Александър Милушев, Анна Дамянова, Красимир Калушев, Красимира Дамянова, Стефани Дойчинова съвсем скоро ще се заемат с подготовката на дипломните си филми при акад. Людмил Стайков и проф. Иван Ничев. Наскоро студентите издържаха един от последните си изпити в академията - Телевизионна адаптация на сценично произведение. Показани бяха телевизионни адаптации и 10 трейлъра, създадени под художественото ръководство на декана на Факултета по екранни изкуства доц. Любомир Христов и проф. Теодор Янев. Освен че отразяват работата на абсолвентите от Факултета по сценични изкуства, трейлърите са съвременна презентация на спектаклите \"Хора с куфари\", \"Луна с вкус на нар\", \"Процесът\", \"Ние, духовата музика!\", \"Вечер на Гласа\", \"Черна дупка\", \"Нова земя\", \"Papas in Motion\" и куклените спектакли \"Бяла приказка\" и \"Седемте козлета и вълкът\". Скоро тези трейлъри, както и много от създаденото в НАТФИЗ студентско документално, анимационно и игрално кино, ще бъде публикувано в ютюб и фейсбук, научи ДУМА от Десислава Димитрова, гл. експерт ВО на академията.", "date": "2019.02.13", "title": "Ударна вълна от млади режисьори в българското кино"}
{"url": "https://duma.bg/poslednite-dni-na-apostola-n185235", "text": "В българската история има ярка плеяда наши революционери. Те светят с живота и делата си. Сред тях e неоспоримо първенството на Васил Левски! Той е всепризнатият български герой - гениалният идеолог на революционната ни борба. Почти век и половина истините и митовете за живота и дейността му се преплитат в почит и възхищение към него - Апостола на свободата. Пред него се прекланяме не само ние, но и всички чужденци, запознали се с живота му. Силно вълнуващи са последните дни от живота на Васил Левски, с които той ни завещава уроци по чест, достойнство и безсмъртие.   Големият герой е признат не само от своите, но и от враговете си. Така и с Левски! Враговете  - неговите и на народа, са изпитвали страхопочитание, но и възхищение. Славата му като неуловим и непобедим се носела из обширната Османска империя и всявала страх и ужас.  Казват, че когато се раждал Исус, се родил и Юда. Помислете за Левски - един, двама или много са неговите предатели...  Запомнил се е разказ за турски офицер, тръгнал по следите му, посочени от предател, за да го залови. Вървял турчинът по посочената кална пътека и следвал дирите на Дякона. Но видял сърна, която кротко пиела вода от локвичката на неговата стъпка. Трепнало сърцето на османлията и си рекъл: \"Щом сърна пие вода от стъпките на този човек, значи той е СВЕТЕЦ!\" Върнал се в София офицерът и си подал оставката... Тефик бей - миралаят, който ръководел разпитите на Васил Левски след залавянето му, искал да превие, да унищожи прочутия гяур. Всъщност да унижи, да смаже не само героя, но и цялата българска рая. Левски не се предавал! Въпреки, че бил сам, не трепнал пред \"грозното изпитание\": ...един ответ даде и едно мълчанье и казваше: \"Аз съм Левски! Ей ме на!\" И никое име той не спомена.      Миралай Тефик бей, по ориенталски мъдър, усещал накъде върви съдебният процес, но и виждал как достойно, по мъжки се държи подсъдимият. И сърцето му се изпълвало с уважение към него. В тези мигове на тежък двубой той забравял, че с българина са непримирими врагове и усещал, че иска да му помогне. След всеки разпит миралаят разбирал, че Левски е готов да приеме смъртта и няма за нищо на света нито да се откупи, нито да се предаде. Затова, признавайки собственото си поражение, възкликнал пред своя помощник Орхан бей: \"И аз, ако не бях турчин и ако не бях миралай, щях да тръгна след този човек!\"  Уплашен, Орхан бей го прекъснал: \"Луд ли си, Тефик бей? Дирите на този човек свършват до бесилото!\"  Тогава миралаят изрекъл пророчески думи: \"Не - започват от бесилото! Ние с тебе живеем, за да умрем, а този мъж умира, за да живее!\"                                         Към бесилката Васил Левски вървял твърдо. Изглеждал висок, стъпвал бодро с изправена глава. Облечен бил с чисти дрехи - така пожелал самият той. Над откритото му лице греели като коприна златни коси и светели големи сини очи. Такъв хубав го е видяла народната певица баба Петкана Хъшова от с. Лозен, Софийско. Тя е жива свидетелка на обесването на Васил Левски. Нейният разказ е записан от фолклористката и музиковедка Райна Костенцева и отпечатан в нейната книга \"Моят роден край София\". Тя е дъщеря на възрожденския книжар Михаил Костенцев - съратник на Левски. Завършила е музикалното си образование в Женева и станала професор по етномузика, доктор на науките. Владеела три езика. Общувала е с Яворов, Гео Милев, Пенчо Славейков.  През 1943 г. тя записва разговора си с баба Петкана, която тогава вече е 90-годишна, но била с ясно съзнание и бистър ум. Като момиче  Петкана била красива, природно интелигентна. Препоръчана била за слугиня на турски големец. Станала бавачка на двамата му сина - 5- и 6-годишни. През 1873 г. била на 20 години.  В деня на екзекуцията на Левски беят поръчал на бавачката Петкана да се пременят тя и децата с нови дрехи и да отидат да гледат как \"ще бесят гяурина Васил Левски, дето искал да свали султана и той да стане цар на гяурите\". Всички се запътили към бесилката, където се бил събрал много народ. Петкана с децата на бея настанили най-отпред, при турските първенци, та да гледат и чуват добре.  \"В младините си бях йеродякон Игнатий. Напуснах службата в съзнание, че бях повикан да изпълнявам друга, по-належаща, по-висока и по-свещена служба към поробеното отечество, която... дано...\"   Сълза се отронила от очите му и той помолил свещеника да се помоли Богу за йеродякон Игнатий.  Пред самото бесило Васил Левски се изправил и тихо запял турска песен. Тази песен останала в главата на Петкана и тя казала, че ще я носи и в гроба си. И запяла отново песента. Райна Костенцева се усъмнила, но бабата казала, че вижда случката като ден днешен. В песента се казвало на славея да не пее повече, да не го буди, защото няма за къде вече да бърза.  Сега почувствах сърцето си,  черни кърви капят. Не пей, славейо, имам време. Нямам майка, баща, не пей, славейо,  спри, имам време...   Баба Петкана завършила: \"Друга песен може да забравя, но тая няма да я забравя, докато съм жива!\"           След Освобождението ни от турско, на 6 август 1878 г., в София, столицата на новата Българска държава, било взето решение да се построи  паметник на Васил Левски на мястото, където е обесен. Предложението било на граф Игнатиев, подкрепил го и тогавашният губернатор на София граф Алабин. Поръчали проекта на чеха Антонин Вацлав Колар, градски архитект на столицата. Каменоделец станал италианецът Абрамо Перукели. Скулптурните работи били възложени на чеха Франтишек Новак.  Парите от доброволни помощи бързо свършвали, та се налагало работата да спира и строежът се проточил цели 16 години. Всичко струвало 70 хиляди златни лева. Известният български живописец, изкуствовед и общественик Антон Митов заявил, че реалната цена на монумента е 10 хиляди лева, а останалите 60 хиляди лева са от лоша организация, чиновнически мързел и най-вече - от разсипия! Не е ли същото и днес? На 22 октомври 1895 г. с големи тържества  паметникът на Васил Левски бил открит. Традицията продължава и досега: всяка година, на 19 февруари, в деня на обесването на Апостола, България отдава почит на безсмъртния си герой. А той ни гледа строго, тъжно от паметника и сякаш ни казва: \"На драго сърце да обичаме оногова, който ни покаже грешките, инак той не е наш приятел\". И ни пита как следваме делото му, как сме изпълнили заветите му. Днес, 146 години след смъртта му, нима можем ние, българите, воглаве с нашите управници, да застанем с чиста съвест пред лика на Апостола?", "date": "2019.02.13", "title": "Последните дни на Апостола"}
{"url": "https://duma.bg/190-000-nagraden-fond-na-asarel-balgariya-oupan-n185281", "text": "Петото издание на големия турнир по тенис на маса \"Асарел България Оупън\" ще се проведе от 15 до 18 август в Панагюрище. Състезанието ще бъде с рекордния награден фонд от $190 000, което е увеличение с $30 000 в сравнение с 2018 г. Досегашният председател на Сдружение \"Асарел България Оупън\" Иван Александров оповести, че се очаква и рекордно участие в турнира, като бройката на тенисистите може да достигне 310 срещу 230 през миналата година. Новият председател на сдружението е Асен Попниколов. Всичко това поставя \"Асарел България Оупън\" в топ 5 по награден фонд на спортните състезания у нас. В предишното издание на турнира титлите единично грабнаха олимпийските шампиони от Китай Сю Син при мъжете и Дин Нин при дамите. На двойки Сю отново заслужи златото заедно със знаменития Ма Лон (също шампион от Игрите в Рио 2016), а на двойки жени за втори път триумфираха японките Касуми Ишикауа и Мима Ито.", "date": "2019.02.13", "title": "$190 000 награден фонд   на \"Асарел България Оупън\""}
{"url": "https://duma.bg/pravnata-komisiya-reshava-dnes-za-promenite-v-izborniya-kodeks-n185290", "text": "Промените в Изборния кодекс, внесени от ГЕРБ, ще бъдат гласувани окончателно днес в правната комисия в НС. От решението зависи и каква ще бъде съдбата на предложенията в пленарна зала. Припомняме, че последните корекции бяха внесени между първо и второ четене на изборния закон. Повечето са откровено скандални и нарушаващи основни изборни права, записани в Конституцията. БСП коментира миналата седмица, ще чрез промените ГЕРБ се опитват да си осигурят служебна победа и прокарват още повече възможности за фалшификации на вота. Спор се очаква да има и заради състава на Централната избирателна комисия, чийто мандат изтича през март. От БСП настояват процедурата за избор на нови членове да бъде открита тази седмица и да приключи до 21 февруари. Такова решение не е включено в дневния ред на комисията, а до снощи нагласите на ГЕРБ бяха да не сменя състава на комисията преди изборите. Сред предложенията, които трябва да бъдат гласувани, са отпадането на забраната за обявяване на социологически проучвания в изборния ден и видеонаблюдение при отчитане на резултатите.", "date": "2019.02.13", "title": "Правната комисия решава днес за промените в Изборния кодекс"}
{"url": "https://duma.bg/pochitat-pametta-na-emiliano-sala-v-machovete-ot-evroturnirite-n185215", "text": "Минута мълчание в памет на загиналия  в самолетна катастрофа Емилиано Сала ще има във всички мачове от европейските клубни турнири. УЕФА разреши битките в Шампионската лига и Лига Европа да отдадат почит на аржентинеца, а играчите да носят черни ленти. Тялото на Сала бе намерено преди дни, а аутопсия доказа, че е починал при катастрофата на 21 януари.", "date": "2019.02.13", "title": "Почитат паметта на Емилиано Сала в мачовете от евротурнирите"}
{"url": "https://duma.bg/plovdiv-e-sred-nay-dobrite-novi-imotni-pazari-v-evropa-n185259", "text": "\"Лийдинг Ре\", консорциум от близо 600 международни имотни агенции в 70 страни, следящ какви са тенденциите в света, постави Пловдив сред най-добрите нововъзникващи имотни пазари в Европа. Въпреки че Лондон, Женева, Париж и Монако продължават да държат най-високите цени на имотите в Европа, други градове стават все по-популярни сред международните купувачи, като предлагат отлична възвращаемост на инвеститорите, казва Крис Диец, изпълнителен вицепрезидент на компанията, цитиран от Форбс. Нарастващата ни популярност на нововъзникващите европейски пазари е свидетелство за растящото значение на международните инвеститори в тези градове, допълва той. Докато Европа наблюдава как изтича времето до \"Брекзит\" след едва шест седмици, много погледи са насочени към имотните пазари в големите европейски градове. След като някои компании напуснат Великобритания и се установят в други страни, на Стария континент ще се появят нови центрове на търговия, а инвеститорите в имоти се мъчат да прогнозират къде е най-добре да вложат ресурсите си, преди цените да се изплъзнат от обсега им. Пловдив е вторият по големина град в България, който от началото на тази година е Европейска столица на културата, което означава, че ще бъде във фокуса на туристите до декември, поясняват от агенцията. Тенденциите при цените на имотите са сходни с тези в столицата София, където цените на жилищата от среден клас нараснаха с около 9% миналата година, сочат данни на Unique Estates. Жилищата в луксозния сегмент са поскъпнали с 6%. Въпреки че това не е двуцифрен растеж, инвестициите, които ще дойдат заради факта, че Пловдив е Европейска столица на културата, ще увеличат значително ръста само след една година, прогнозира Форбс. Според изданието освен Пловдив перспективни пазари са Загреб, Лисабон, Ротердам и австрийските градове Фелдкирх и Блуденц.", "date": "2019.02.13", "title": "Пловдив е сред най-добрите нови имотни пазари в Европа"}
{"url": "https://duma.bg/grisho-dari-5000-na-afrikancheta-n185282", "text": "Григор Димитров се включи в благотворителна инициатива. Най-добрият ни тенисист дари $5000 за осигуряването екипировка за африкански деца. Кампанията \"Тенис за Африка\" е организирана от бившия аржентински тенисист Бриан Дабул, който преди 10 г. достига до №82 в световната ранглиста. \"Искам да благодаря на всички, които бяха замесени в \"Тенис за Африка\". С щедрата подкрепа на Григор Димитров ще бъде закупена екипировка и ще бъде изпратена на 150 деца в Африка\", обясни Дабул. След края на кариерата си той се занимава предимно с благотворителност и учи на тенис деца от сиропиталища в ДР Конго, Руанда и Уганда. Дабул разказва историята на тези деца пред други тенисисти, като им описва тежките условия, в които живеят. На децата се налага да ходят пеш по 2 часа, за да стигнат до кортовете. Доста от тях нямат маратонки, а за ракети е абсурдно да се говори. Африканчетата пък изработиха специален плакат, с който благодариха на българина. В края на януари по време на краткия си престой в България Гришо направи дарение и на дом за деца с увреждания в Перник. В момента той е у дома си в Монако, където тренира и се възстановява за американското турне другия месец. ", "date": "2019.02.13", "title": " Гришо дари $5000 на африканчета"}
{"url": "https://duma.bg/v-sliven-uchenitsite-izbirat-mezhdu-kuponi-za-bedni-i-bogati-n185295", "text": "Купони за обяд с различна цена и за различна по качество храна пуснаха в сливенските училища фирмите за кетъринг. Случката моментално разбуни духовете в града, а родителите сигнализираха, че децата вече се делят на бедни и богати. Това пък е повод за подигравки и ненужни конфликти. Според офертата на кетъринга родителите могат да избират между меню за 2,50 лв и 3,50 лв. За разликата от левче едните малчугани могат да похапнат за основно спаначена каша със сирене, а другите - кърначета с гарнитура. Във вторник всички хлапета са хапнали за обяд таратор и плод за десерт, а основното ястие на менютата за 2,50 лв. е било пиле с ориз, а за 3,50 лв. - пилешки шишчета с гарнитура от салата.  Според фирмата разликата е в грамажа на основното ядене - едното е 150 грама, второто - 200 грама. Сайтът Sliven.net цитира разкази на родители, че децата им предпочитат менюто от евтиния вариант, но пък не искат да са обект на подигравки и купуват от скъпите купони.", "date": "2019.02.13", "title": "В Сливен учениците избират между купони за бедни и богати"}
{"url": "https://duma.bg/georgi-kabakov-s-naryad-v-liga-evropa-n185214", "text": "Георги Кабаков получи нов наряд в евротурнирите. Пловдивчанинът ще ръководи 1/16-финала в Лига Европа Брюж - Ред Бул Залцбург. Мачът е утре от 22.00 ч. на ст. \"Ян Брейдел\". Ще му помагат съгражданите му Мартин Маргаритов и Диян Вълков. През декември Кабаков беше рефер и на мача от групите в Шампионска лига Валенсия - Манчестър Юнайтед (2:1), а отзивите след срещата за представянето му бяха доста добри.", "date": "2019.02.13", "title": "Георги Кабаков с наряд в Лига Европа"}
{"url": "https://duma.bg/zhena-s-morbili-e-v-bolnitsa-v-sofiya-n185294", "text": "Вече има доказан случай на морбили в София, обяви д-р Тодор Кандарджиев пред БНТ тази сутрин. 37-годишна жена е настане на в Инфекциозна болница. Досега България успява да избегне бума на морбили в голяма част от страните в Европа. Само преди месец в Сърбия бе обявена епидемия от морбили. Доктор Кандаржиев подчерта неколкократно, че случаите на смъртоносната болест се увеличават през последните години заради разрастващото се движение на антиваксърите. В Източна Европа пък има много сезонни работници от страни като Украйна, където ваксините не са задължителни. В България нивото на ваксинации остава високо, така че засега страната ни успява да избегне тази тенденция, но д-р Кантарджиев призова да не се пътува с деца под имунизационната възраст от 13 месеца в рисковите от морбили страни. Хората, които не са карали болестта и са били в чужбина, да избягват контакт с деца в първите няколко дни след завръщането си. Три са починалите деца от морбили в съседна Македония, добави д-р Кандаржиев.  Случаите на морбили в Европа са нараснали десетки пъти заради липсата на имунизации. Най-много са случаите в Украйна - 36 000 души. Здравните власти в България трябва да изискват имунизационен паспорт на сезонните работници от там или да ги имунизират, призова още д-р Кантарджиев. Имунизациите срещу морбили са две - на 13-месечна възраст и на 13-годишна. Проверка дали сме имунизирани може да се направи с проверка за наличие на антитела. Държавата трябва да предприеме строги мерки срещу фалшиви или липсващи ваксини. Така се рискува здравето и на останалите, категоричен бе директорът на Националния център по заразни и паразитни заболявани. Ваксината е жива, заради което носи определени рискове, но именно заради това първата ваксина се поставя на 13-месечна възраст, заяви д-р Кантарджиев. По другата здравна тема, а именно грипът и грипната епидемия, които заляха страната д-р Кантарджиев обяви, че грипът вече отминава, но сега настъпва моментът на усложненията. „От началото на годината до сега от грип са боледували 600 000, а от респираторни инфекции са боледували около 1,5 млн. души. Това е малък брой хора за грипна епидемия”, поясни шефът на Националния център по заразни и паразитни заболявания . Д-р Кантарджиев предупреди, че тази година трябва да се вземат мерки за избиване на комарите по водоемите, за да се предотврати опасността от западнонилска треска. „Това трябва да се извърши преди разлистването на дърветата и е задача на местната управа”, допълни той.  ", "date": "2019.02.13", "title": "Жена с морбили е в болница в София"}
{"url": "https://duma.bg/apartamenti-i-bitkoyni-sa-hit-v-e-targoviyata-n185258", "text": "Истински бум в търсенето на апартаменти и на устройства за \"копаене\" на биткойни отчитат платформите за електронна търговия.  Най-търсени са наемите на апартаменти, като средната цена за наем на тристаен апартамент в София за миналата година е била 990 лв. за 2018 г. Запитванията по обяви за наеми на апартаменти са скочили с 86%, а за продажби скокът е 59%. Увеличение има и в запитванията за продажба на къщи и вили (45%), продажбата на парцели (50%) и наем на магазини (38%).  В отговор на търсенето предлаганите за продажба жилища са нараснали с 43%, а офертите за наемане с 86%, уточни изпълнителният директор на OLX България Камен Янкулов. Най-голям скок бележат цените за наем на гаражи и паркоместа в столицата - рекордните 327%. От компанията посочват, че това вероятно се дължи на разширяването на зоните за платено паркиране. Най-голям е спадът при цените за наем на промишлени сгради - 81%. Биткойн бумът се е отразил и на продажбите в OLX през 2018 г. Средната цена на компютърни части е нараснала, като най-скъпият артикул в категорията е бил предложен за 40 хил. лева. В категорията с части на електрониката най-предлаганите артикули през 2018 г. по брой обяви са били компютърните части и ексесоарите (28% ръст), последвани от игрите и конзолите (32%), смартфоните (25%), лаптопите (16%) и тонколоните/усилвателите (29%). Най-голямо обаче е било търсенето на смартфони (21%), игри и конзоли (41%) и компютърни части и аксесоари (24%) Според Янкулов 68% от потребителите в OLX пазаруват в платформата всеки месец, сочи онлайн проучване на фирмата, което показва още, че 30% от потребителите правят покупки веднъж седмично. По-любопитното е, че 45 на сто са похарчили по над 500 лева за онлайн покупки през 2018 г. Почти 20 на сто пък са онези, които са похарчили по над 1000 лева за онлайн търговия. В съответствие със световните тенденции и OLX наблюдава миграция на потребителите от декстопи към мобилни устройства. ", "date": "2019.02.13", "title": "Апартаменти и биткойни са хит в е-търговията"}
{"url": "https://duma.bg/blizo-13-godishen-spad-v-iznosa-za-strani-izvan-es-n185260", "text": "С 12,5% е спаднал износът на стоки от България през миналата година за трети страни в сравнение с 2017 г. и е на стойност 17 млрд. и 550,6 млн. лева, съобщиха от НСИ. Основни търговски партньори на България са Турция, Китай, Сърбия, САЩ, Македония и Русия. Тези страни формират 52,6% от износа за трети страни.  Само през декември 2018 г. износът на стоки от България за трети страни намалява с 14,6% спрямо същия месец на предходната година и е в размер на 1 млрд. и 488,6 млн. лева. Същевременно вносът на стоки в България от трети страни през 2018 г. се увеличава със 7,4% в сравнение с 2017 г. и е на стойност 23 млрд. и 12,3 млн. лева (по цени CIF). Най-голям е стойностният обем на стоките, внесени от Русия, Турция, Китай и Сърбия. Само за декември 2018 г. вносът на стоки в България от трети страни намалява с 11,3% спрямо същия месец на предходната година и е в размер на 1 млрд. и 822 млн. лeвa. Външнотърговското салдо (износ FOB - внос CIF) на България с трети страни през 2018 г. е отрицателно и е в размер на 5 млрд. 461,7 млн. лева. По цени FOB/FOB (след елиминиране на разходите за транспорт и застраховки при внос на стоки) салдото също е отрицателно и е на стойност 3 млрд. и 522,1 млн. лева. Само за декември 2018 г. външнотърговското салдо (износ FOB - внос CIF) с трети страни е отрицателно и е на стойност 333,4 млн. лева.", "date": "2019.02.13", "title": "Близо 13% годишен спад в износа за страни извън ЕС"}
{"url": "https://duma.bg/sredno-za-28-dni-se-razplashtat-firmite-pomezhdu-si-n185261", "text": "В България се наблюдава тенденция към по-гъвкаво разплащане на задълженията между фирмите, като за 2018 г. срокът е сведен до 28 дни при 38 дни през 2017 г. За сравнение средноевропейското време за разплащане за 2018 г. е 34 дни. Страната обаче не се представя добре по отношение на отписаните приходи. Това съобщава Българската търговско-промишлена палата (БТПП), която цитира последния доклад на Intrum (European Payment Report 2018) за разплащанията от и към бизнеса. Проучването обхваща 29 страни, представени от 9607 компании. В него са отразени данни за 2017 и 2018 г. Отложеното плащане е в основата на трайните търговски взаимоотношения между компаниите. Най-бързи са междуфирмените разплащания в Латвия, Естония и Ирландия - съответно 18, 19 и 20 дни. Точно обратна е ситуацията в Португалия - 66 дни, Босна и Херцеговина и Италия - по 56 дни. В отношенията между бизнеса и крайните клиенти е налице по-кратък срок за разплащане. Средното време, което е нужно в Европа, е 22 дни през 2018 г. и 27 дни през 2017 г. В България средното време на погасяване на задълженията е 21 дни през 2018 г., а през 2017 - 20 дни. Лидер отново са Прибалтийските републики. Най-дълго е времето за разплащане между бизнеса и клиентите в Испания - 45 дни, в Босна и Херцеговина - 39 дни, и в Португалия - 38 дни. Изплащането на задълженията между бизнеса и публичния сектор в Европа е средно 40 дни. За нашата страна периодът на разплащане на задълженията е 32 дни през 2018 г. и 33 дни през 2017 г. Лидер по този критерий е Латвия - с 18 дни срок за разплащане, а с най-лоши показатели е Италия - 104 дни. България обаче заема и една неконкурентна позиция - трето място от страните с най-много отписани приходи - 2,78% от общите годишни приходи. Само Ирландия и Сърбия са пред нас със съответно 3,1% и 2,88%, а Румъния е 4-та с 2,73%. Средният процент за ЕС на загуба на приходи е 1,7%.", "date": "2019.02.13", "title": "Средно за 28 дни се разплащат фирмите помежду си"}
{"url": "https://duma.bg/chez-veche-pregovarya-s-konkurentite-na-varbakova-n185262", "text": "Чешкото енергийно дружество ЧЕЗ вече води преговори с индийската \"Индия пауър\" (India Power) за активите си в България, съобщава изданието \"Лидове новини\". Индийската компания бе класирана на второ място в търга за активите след \"Инерком\" на Гинка Върбакова. Документация от Надзорния съвет на ЧЕЗ показва, че \"Индия пауър\" е предложила 355 млн. евро за дружествата у нас. За сравнение \"Инерком\" е предложила 342,4 млн. евро. Разликата е, че индийците са готови да изплатят сумата през следващите пет години, докато компанията на Върбакова - веднага. Сега обаче \"Индия пауър\" е коригирала офертата си заради неразбориите в България.  \"Индия пауър\" все още не е предложила цена за закупуването на българските активи на ЧЕЗ, въпреки че води преговори от декември. Това пък заяви пред БНР говорителката на чешката компания Алис Хоракова. След като през ноември \"Инерком\" не успя да плати за активите на дружеството, започнаха преговори и с втория класиран кандидат - \"Индия пауър\". \"Ние все още не сме получили обвързваща оферта от \"Индия пауър\", така че не знаем какво ще предложат\", заяви Хоракова. Чешката компания ЧЕЗ е отпуснала заем за близо 31 млн. евро на дъщерното си дружество в България. Това става ясно от тримесечния отчет на \"ЧЕЗ - Разпределение\" за периода октомври-декември 2018 г. Заемът може да се усвои при поискване, а лихвата е свързана с индекса ЮРИБОР и първоначална надбавка от 0,82%. Пред БНР главният редактор на \"Лидове новини\" Веселин Вачков съобщи, че заемът е отпуснат, защото никой не е очаквал преговорите да продължат толкова дълго. Първоначално не са предполагали, че по това време все още ще бъдат част от ЧЕЗ. След като заемът е от централата на ЧЕЗ, би трябвало парите да се върнат обратно в централата.  Решението за започване на преговори с \"Индия пауър\" идва, след като \"Инерком\" не е успяла да плати навреме парите по сделката поради регулаторни пречки. ", "date": "2019.02.13", "title": "ЧЕЗ вече преговаря с конкурентите на Върбакова"}
{"url": "https://duma.bg/fenove-se-sreshtat-s-ekipa-na-muzikalno-rialiti-n185218", "text": "Седмица преди старта на музикалното шоу \"Гласът на България\" треньорите Камелия, Михаела Филева, Иван Лечев и Графа, заедно с водещите Павел и Венци Венц (Pavell & Venci Venc`) и новият V-Reporter - Елина Марковска, ще се срещнат на живо с най-запалените фенове на предаването. Звездите на риалитито ще посрещнат своите почитатели на 16 февруари, събота, в Sofia Ring Mall, от 13 до 15 ч. В първата по рода си среща ще се включат и някои от най-любимите и успешни победители и участници от предишни сезони на \"Гласът на България\". Ния Петрова, Виктория Динкова, Деница Караславова, Симеон Желязков и Рафаел Пашамов ще изпълнят на живо свои авторски песни, създадени след участието им в шоуто. Освен шанса да се запознаят с любимите си треньори и водещи и да разберат повече за предстоящия сезон на предаването, феновете ще имат възможност в събота и неделя да се снимат на емблематичния червен стол, превърнал се в запазена марка на музикалното риалити.", "date": "2019.02.13", "title": " Фенове се срещат с екипа на музикално риалити"}
{"url": "https://duma.bg/holivudska-zvezda-stava-prepodavatel-n185219", "text": "Холивудската звезда Шая Лебьоф се оттегля от екрана, за да стане преподавател. Актьорът, изиграл сина на Индиана Джоунс (Харисън Форд) в култовата поредица, се готви да направи важна крачка в живота си. \"След всичко, през което преминах, това е голяма промяна в темпото\", разкри Шая Лебьоф пред \"Пейдж сикс\". 32-годишният актьор отвори театралното училище в Лос Анджелис през септември 2018 г., като публикува новините в туитър с кратък видеоклип с думите: \"Не е нужно да си актьор. Важно е да имаш история, която да споделиш. Всичко, което искам от вас, е да се явите и да останете един час. Ако не ви харесва, си вървете. Ако искате, ще бъда тук следващата събота.\" Звездата отвори училището си с Боби Сото, Шели Мичъл и Никол Грифин. Актьорът вече е заснел два филма през годината, които предстои да бъдат обявени и планира да се посвети на класа. Известни филми с участието на Шая Лебьоф са \"Ангелите на Чарли: Газ до дупка\", \"Аз, роботът\", \"Константин\", \"Трансформърс\", \"Индиана Джоунс и кралството на кристалния череп\", \"Уолстрийт: Парите никога не спят\" и др.", "date": "2019.02.13", "title": "Холивудска звезда  става преподавател"}
{"url": "https://duma.bg/5000-rabotni-mesta-zaplasheni-u-nas-pri-brekzit-bez-sdelka-n185263", "text": "Спадът на вноса от ЕС за Великобритания при \"Брекзит\" без споразумение ще заплаши над 600 хил. работни места в света според проучване на германския институт И Ве Ха (IWH), цитирано от dnevnik.bg. В България засегнати биха били 5100 души, от които 1700. директно и 3400 индиректно, като най-силно засегнатият сектор е селското стопанство. Според изчисленията на експертите от И Ве Ха, които се основават върху хипотезата за спад от 25% в търсенето на европейски продукти във Великобритания, 103 хил. работни места биха били заплашени в Германия и 50 хил. във Франция. Силно засегнати биха били също Полша (46,5 хил.) и Италия (46,2 хил.). Германската автомобилната индустрия, стожерът на износно ориентираната германска икономика, би била особено засегната - само застрашени от закриване са 15 хил. работни места. Във Франция секторът на бизнес услугите ще почувства в най-голяма степен влиянието на \"Брекзит\" без споразумение, се посочва в данните на И Ве Ха, цитирани от Франс прес. Икономистите отбелязват, че при заплашените работни места освобождаването от работа е само една от опциите и компаниите биха могли да се опитат да запазят работните места, като прибегнат до частична безработица или като намерят нови пазари. Обединеното кралство трябва да напусне ЕС на 29 март и все още не е наясно в каква посока ще тръгне разводът с ЕС. Британските депутати отхвърлиха на 15 януари дълго обсъжданото споразумение между Брюксел и премиера на Великобритания Тереза Мей.", "date": "2019.02.13", "title": "5000 работни места заплашени у нас при \"Брекзит\" без сделка"}
{"url": "https://duma.bg/golemite-glasove-na-balgariya-v-parvo-studio-na-bnr-n185223", "text": "Оркестърът за народна музика на БНР с диригент Димитър Христов ще представи на 14 февруари от 19.30 ч. в Първо студио \"Големите гласове на България\". Поводът за концерта са юбилеите на три емблематични изпълнителки - 80-годишнините на странджанската певица Янка Рупкина и граовската певица Павлина Горчева, и 75-годишнината на добруджанската певица Калинка Вълчева. Участие ще вземат и техните възпитаници Маргарита Зарева, Петя Панева и Лазар Налбантов. ", "date": "2019.02.13", "title": "\"Големите гласове на България\" в Първо студио на БНР"}
{"url": "https://duma.bg/kontsert-v-muzikalnata-akademiya-n185224", "text": "Академичният симфоничен оркестър ще изнесе концерт днес, 13 февруари, от 18 ч. в зала НМА, бул. \"Евлоги и Христо Георгиеви\" 94. Диригент ще бъде Николай Стоев от класа на проф. д-р Пламен Джуров. Солистка е Мария Славова - сопран, от класа на проф. Мила Дюлгерова. Концертмайстор е Жорж Паликарски. В програмата - Увертюра из оп. \"Вълшебната флейта\" и ария на Графинята из оп. \"Сватбата на Фигаро\" от Моцарт, Увертюра из оп. \"Силата на съдбата\" от Верди, ария на Лаурета из оп. \"Джани Скики\" от Пучини и Сюита \"Пер Гинт\" 1 от Григ. Входът е свободен.", "date": "2019.02.13", "title": "Концерт в Музикалната академия"}
