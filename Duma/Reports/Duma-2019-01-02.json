{"url": "https://duma.bg/pikat-na-gripa-idva-do-dve-sedmitsi-n182085", "text": "Грипът настъпва, а в средата на януари се очаква пик на заразените. Това прогнозира пред БНТ главният държавен здравен инспектор д-р Ангел Кунчев. Според него първата работна седмица е кратка и много от хората няма да посетят лекар, въпреки грипни симптоми. Затова по-ясна картина на заболеваемостта може да се очаква след края на първата пълна работна седмица от новата година. Д-р Кунчев отново напомни, че грипът не се лекува с антибиотици. Обикновено за няколко дни симптомите отшумяват без специфично лечение. Грипът се проявява с остро начало, висока температура, много силно проявена отпадналост, почти пълна загуба на енергия.   ", "date": "2019.01.02", "title": "Пикът на грипа идва до две седмици"}
{"url": "https://duma.bg/api-i-obshtinata-reshavat-dnes-shte-ima-li-vinetki-po-severnata-tangenta-n182083", "text": "Столична община и Пътната агенция ще имат поредни разговори днес в опит да решат казуса с винетните стикери за Северната скоростна тангента. Припомняме, че от АПИ обявиха в последните дни на миналата година, че за преминаване по Северната тангента ще се изискват винетки. В същото време много от жителите на София използват трасето, без реално да излизат извън рамките на общината. От Пътната агенция обаче твърдят, че няма как отделни автомобили да бъдат освободени от винетки, защото КАТ проверява всички водачи. Кметът Йорданка Фандъкова поиска гратисен период за преминаване по Северната скоростна тангента без винетен стикер. Днес Столичната община и Пътната агенция трябва да постигнат споразумение за изключване на Северната тангента от списъка на пътищата, за които е нужна винетка.  Северната скоростна тангента никога не е планирана като градски булевард, коментира тази сутрин пред Нова тв инж. Дончо Атанасов от ръководството на АПИ. Той посочи, че целта е да се намери такова решение, което да не лишава АПИ от приходите от пътни такси от този път.   За мен това са измислени скандали, никога Северната скоростна тангента не е била планирана като градска магистрала. Тя винаги е била планирана като крайградска магистрала и е част от републиканската пътна мрежа. Не може да се разглежда само фрагментарно дали да има там винетки по няколко причини – ресурсът, който АПИ отделя за развитието на крайградската инфраструктура на София е доста сериозен, посочи още инж. Атанасов. ", "date": "2019.01.02", "title": "АПИ и общината решават днес ще има ли винетки по Северната тангента"}
