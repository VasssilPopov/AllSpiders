{"url": "https://duma.bg/na-mushkata-n204328", "text": "Премиерът ни звучеше доста бойко по видеокадрите от посещението му във Вашингтон - вероятно, за да оправдае името си. Но явно не си е дал сметка колко бойко се хвърли срещу себе си. Всички помним думите му как искал да вижда в Черно море само яхти, платноходки и рибарски лодки. Е, да ама занапред, вместо яхти от брега българите ще виждаме ескадрени миноносци, вместо платноходки - фрегати, вместо рибарски кораби -  корвети. А вместо туристически, Варна ще стане координационен център за засилване на военната конфронтация на Запада срещу Русия. В който натовски, най-вече американски, генерали ще координират как да я заплашват всекидневно, а Черноморският регион да стане конфликтен терен. Нищо, че Русия не заплашва нито България, нито която и да е друга страна от НАТО. А само гледа да защити изконните си интереси от хибридната война на САЩ и НАТО срещу нея чрез Украйна. Премиерът ни сигурно иска да сме му благодарни, че не е дал Варна за база на НАТО. Ние обаче си знаем, че варненският център е подчинен на натовския щаб в антируска Румъния. Освен това е праобраз на бъдеща база. И поне е първата стъпка към превръщането на страната ни във фронтова държава срещу Русия. Всъщност премиерът ни тури Варна на мушката. Интересно, дали е питал варненци искат ли такава участ.         ", "date": "2019.11.27", "title": "На мушката"}
{"url": "https://duma.bg/sasht-ni-kritikuvat-za-koruptsiya-i-mediyna-zavisimost-n204320", "text": "САЩ ще помогнат на България в действията й за справяне с корупцията и защитата на медийните свободи, става ясно от съвместно изявление на правителствата, публикувано след срещата между Донал Тръмп и Бойко Борисов. Двете държави планират активно съдебно и полицейско сътрудничество, както и предоставяне на техническа помощ и обучение. \"Тези усилия целят предотвратяването и съдебното преследване на корупцията по високите етажи, транснационалната организирана престъпност и финансовите престъпления в България\", пише в документа. От коментар на Борисов стана ясно, че Тръмп е повдигнал темата за руския \"шпионски\" скандал у нас. \"Когато има зловредно влияние, българските служби и прокуратура показаха, че действат мигновено. Не можах да му обясня, след като прокуратурата, МВР и ДАНС са арестували за шпионаж и има повдигнато обвинение как български съдия го пуснал да получи орден от Путин в Кремъл\", заяви премиерът, визирайки казуса с Николай Малинов.", "date": "2019.11.27", "title": " САЩ ни критикуват за корупция и медийна зависимост"}
{"url": "https://duma.bg/sportat-po-televiziyata-novi-machove-ot-shampionskata-liga-maritsa-pd-igrae-s-ruskiya-hegemon-n204346", "text": "19.55 Валенсия - Челси 22.00 Барселона - Борусия Д 19.55 Зенит - Лион 22.00 Ливърпул - Наполи 18.25 Марица Пд - Динамо М (жени)", "date": "2019.11.27", "title": "Спортът по телевизията, нови мачове от Шампионската лига, Марица Пд играе с руския хегемон "}
{"url": "https://duma.bg/dalgat-na-stolichnata-toplofikatsiya-stana-756-mln-lv-n204323", "text": "С просрочени задължения за 756 млн лв. поема общинското дружество \"Топлофикация\" - София новоназначеният директор Александър Александров. Вчера той бе изслушан в три комисии към Столичния общински съвет по настояване на съветниците от БСП. Социалистите настояха още на първото заседание на СОС изненадващо смененото ръководство да се представи пред съветниците и да отчете готовността си за новия отоплителен сезон.  Още с влизането си в длъжност в петък Александров наредил да се извърши стрес тест за проверка на системите, който показал, че те работят при евентуални аварии. Той изрази готовност да изправи дружеството на крака, въпреки че само за първите 9 месеца на годината то трупа загуби от 88 млн. лева. Според ръководството въпросът обаче не бил само в размера на дълга, а в обслужването му. Затова според членовете на управителния и надзорния съвет добре капитализираното дружество било стабилно от финансова гледна точка. В същото време стана ясно, че \"Топлофикация\" дължи 138 млн. лева за природен газ към 20 ноември. През август задълженията към \"Булгаргаз\" бяха около 120 000 млн. лева и затова бе заведено дело срещу столичното парно. В момента дълговете към БЕХ са 597 млн. лева.  След редица въпроси на общинските съветници от инженерната комисия стана ясно, че инвестиционната програма към деветмесечието е изпълнена на 45%. Загубите по топлопреносната мрежа са около 18 на сто.  Ръководството обаче не отговори на въпроси и на присъстващите граждани кога ще има индивидуални договори с абонатите, кога ще има топломер на изходите на абонатните станции, нужно ли е да се наема международен екип от мениджъри, при положение че в \"Топлофикация\" работят 2300 души, както и информация за кражбите на топлоенергия.  Александров е петият директор на \"Топлофикация\" - София за последните осем години. За този период нито един от тях не е минал през конкурсна процедура.", "date": "2019.11.27", "title": " Дългът на столичната   \"Топлофикация\" стана 756 млн. лв. "}
{"url": "https://duma.bg/amerikanskite-vizi-ostavat-n204321", "text": "Молбите на Бойко Борисов за отпадане на американските визи за български граждани не са дали резултат, стана ясно след срещата му с Доналд Тръмп. Припомняме, че преди визитата си премиерът обяви за свой приоритет премахването на визовия режим. \"САЩ подкрепят желанието на България за присъединяване към Програмата за безвизово пътуване и приветстват продължаващия напредък на България по изпълнение на определените от закона изисквания за присъединяване към тази програма\", гласи съвместното изявление на Борисов и Тръмп след срещата. В коментар по-късно премиерът изрази надежда при следващите му срещи с Тръмп да има \"много по-съществена разлика\". \"Мисля, че Тръмп ще дойде в България. Мисля, че следващата ни среща ще бъде за отпадане на визите, защото за Полша това се случи... Стратегически договори за сътрудничество означава еднакво добре да работим в сферата на икономиката, културата, IT технологиите, образованието, културата, отбраната, свободата на медиите, върховенството на закона. Убеден съм, че визите ще паднат, не само защото много сме направили по темата. С Канада отпадането на визовия режим е ярък пример, че не създаваме никакви проблеми. Мисля, че президентът Тръмп ме разбра, че ще остане в сърцата на българите, ако направи този жест. Каза: \"Обещавам да работя много активно и скоро да ти дам отговор\", описа разговора им Борисов.  В изявление преди срещата Тръмп нарече народа ни \"чудесен\" и \"прекрасен\". \"Много харесвам вашия премиер и с удоволствие бих дошъл в България\". Много е вероятно да дойда, само Борисов да ме покани. Може и да паднат визите, със сигурност ще го обсъдим\", уклончив бе той.", "date": "2019.11.27", "title": "Американските визи остават"}
{"url": "https://duma.bg/borisov-dade-varna-i-%E2%80%9Ekozloduy%E2%80%9D-na-sasht-n204326", "text": "Изграждането на координационен център на НАТО във Варна и навлизането на САЩ в ядрената ни  енергетика са основните резултати от посещението на Бойко Борисов в САЩ. \"В Черно море трябва да се провеждат учения, колкото повече, толкова по-добре... все пак те оказват въздържащо въздействие\", каза Борисов пред журналисти.  Технически екип от САЩ ще проучи използването на американско ядрено гориво за АЕЦ \"Козлодуй\". Според премиера \"диверсификацията на ядреното гориво ще е примерно на \"Уестингхаус\". Това е един разкошен проект. Ние с \"Козлодуй\" след десет години ще имаме много площадки\".", "date": "2019.11.27", "title": "Борисов даде Варна и „Козлодуй” на САЩ"}
{"url": "https://duma.bg/rumen-radev-iska-promeni-v-konstitutsiyata-n204324", "text": "Цялостният модел на българската прокуратура, нейното устройство и функции, мястото й в съдебната система и връзките й с други институции според президента Румен Радев са важен въпрос, който трябва да бъде обсъден обстойно. Затова той обяви, че ще инициира широк обществен дебат за промени в Конституцията, насочени към реформата в съдебната власт. На обсъждането са поканени академичната общност, парламентарните партии, институции, професионални сдружения и граждански организации. \"От ефективността на реформите в съдебната система зависи дали ще постигнем справедливост, пречупване на корупцията, качествено държавно управление и просперираща обществена среда. Неведнъж съм заявявал, че бъдещето ни като нация зависи от нашата зрялост и общи усилия. България ще стане нормална европейска държава, когато обществото осъзнае своята сила и отговорност, когато се засили гражданското участие и контрол върху управлението и институциите\", мотивира се президентът. Държавният глава подписа вчера указа за назначението на Иван Гешев като главен прокурор. Двамата проведоха и среща, продължила малко повече от половин час, след което Радев даде кратко изявление. \"В българския конституционен модел отчетността на главния прокурор приключва с избора му. Затова и обществото ни е особено чувствително към тази процедура\", заяви той. Президентът подчерта, че няма да се вслуша в призивите за нарушаване на Конституцията, защото върховенството на закона е фундаментът на демокрацията. ДУМА припомня, че протестиращи призоваваха Радев да не подписва указа или поне да го протака възможно най-дълго. \"България ще просперира, когато започнем да уважаваме и спазваме законите. Затова няма да допусна точно президентът да наруши Конституцията, чието спазване винаги съм отстоявал\", обясни той. Пред Гешев Радев е настоял за справедливост, в чиято основа е независимата и ефективна прокуратура, отнасяща се еднакво към всички, нарушили закона, без оглед на социално положение, политическа принадлежност и участие във властта. \"Българите очакват развръзка за корупцията по високите етажи на властта, за скритите офшорни сметки, фирми и имоти зад граница на политици и магистрати, за \"Апартаментгейт\", за Българската агенция за безопасност на храните и мобилните инсинератори, за безобразното качество на ремонти и инфраструктурни проекти и много други. За грабежа на КТБ. Изясняването на всички виновни лица и възмездието са истинският тест за новия главния прокурор. Искам да подчертая: не селективно посочвани, а всички виновни. От това зависи дали главният прокурор ще сбъдне надеждите на българите за законност и справедливост\", категоричен бе държавният глава.  \"Президентът ме уведоми, че ще иска промени в Конституцията. Аз съм с ясното разбиране, че прокуратурата трябва да е доста по-активна и да отговори на очакванията на българските граждани за повече справедливост. В голямата си част това, което каза президентът, е, че обществото очаква повече справедливост\", заяви Гешев след срещата.", "date": "2019.11.27", "title": " Румен Радев иска промени в Конституцията"}
{"url": "https://duma.bg/premierat-pazari-yadreno-gorivo-za-aets-%E2%80%9Ekozloduy%E2%80%9D-n204322", "text": "С американско ядрено гориво за АЕЦ \"Козлодуй\" и доставки на втечнен газ от САЩ България ще постигне \"енергийна сигурност и независимост\" и \"ще се превърне в истински разпределителен газов център на Балканите и ключов източник на регионална енергийна сигурност, без монополисти, независимо дали чуждестранни или национални, функциониращ въз основа на пазарните принципи\". С подобни тези се похвали Бойко Борисов след срещата с Тръмп.  Енергийната сигурност и намаляването на цените в енергетиката минавали през реална пазарна либерализация и реформи. \"Заедно ще следим процеса и ще работим за постигане на решителен напредък в изграждането на газовия интерконектор Гърция-България и плаващата платформа за съхранение и регазификация край Александруполис, Гърция\", гласи общата теза. \"Около 15 минути отделихме за АЕЦ \"Белене\". \"Белене\" не е руска централа, а 100% българска със 100% собственост върху реакторите. Контурите са на бившата \"Арева\" - \"Фраматом\", на немски компании. Реална възможност има турбината да е на \"Дженеръл Електрик\" и когато се изгражда подобен проект, е важно да се знае, че диверсификацията на ядреното гориво ще е примерно на \"Уестингхаус\". Това е един разкошен проект. Ние с Козлодуй след 10 години ще имаме много площадки. Аз му казах, че не мога да правя американски реактор, а два чисто нови руски реактора да хвърля в реката. Ще ме бият българите с камъни. Но той е бизнесмен и веднага схвана, че това е един много добър проект. Още тази седмица идват техните ядрени експерти, ще видят \"Белене\", реакторите и инфраструктурата на \"Козлодуй\" и като се има предвид, че целият регион има остра нужда от електричество, целият регион ще има нужда от енергия\", обясни Борисов след срещата.", "date": "2019.11.27", "title": "Премиерът пазари ядрено гориво за АЕЦ „Козлодуй”"}
{"url": "https://duma.bg/mz-pak-pusna-osnovniya-meditsinski-paket-n204316", "text": "За обществено обсъждане е публикуван нов проект на Наредбата за пакета от здравни дейности, гарантирана от бюджета на НЗОК. Проектодокументът предвижда снижаване на смъртността при децата от 0-1 г. до 6,8 на 1000 живородени, при децата от 1-9 г. до 0,24 на 1000, при подрастващите и младите - от 10-19 г. до 0,28 на 1000, а на 20-65-годишните - до 4,19 на 1000. Очаква се продължителността на предстоящия живот на хората след навършване на 65 г. да се увеличи с 16,4 години.  ДУМА припомня, че преди няколко седмици 5-членен състав на ВАС отмени наредбата с основния мотив, че липсва анализ на финансовите средства, необходими за прилагането й. И в настоящия проект няма такова остойностяване. Друг мотив за решението бе, че не е направен анализ на съответствието с изискванията на Закона за ограничаване на административното регулиране и административния контрол над стопанската дейност, в чийто чл.3 се постановява, че \"при административно регулиране на стопанската дейност се вземат предвид разходите на лицата, извършващи стопанска дейност, необходими за спазване на установените изисквания\", коментира д-р Стойчо Кацаров от Центъра за защита на правата в здравеопазването.  Срокът за обществено обсъждане е 14 дни вместо 30. Аргументът на МЗ е, че предстои подписване на Национален рамков договор, а това може да стане само, ако има Наредба за основния медицински пакет. ", "date": "2019.11.27", "title": " МЗ пак пусна основния медицински пакет"}
{"url": "https://duma.bg/bsp-v-kula-s-koledna-kampaniya-za-pensioneri-v-nuzhda-n204317", "text": "За втора поредна година БСП в Кула започва благотворителна кампания \"Бъди човек - Подари коледна вечеря на пенсионер в нужда\". Нека покажем, че сме съпричастни с възрастните хора в затруднено положение, и направим Коледата им по-топла, вкусна и усмихната, призовават социалистите.  Желаещите да се включат в инициативата, могат да предоставят в клуба на БСП в Кула хранителни продукти - ориз, боб, леща, олио, брашно, захар, консерви, макарони/фиде и сладко по избор. Събраните дарения ще бъдат разпределени в индивидуални пакети и ще бъдат разнесени по списък на най-нуждаещите се възрастни хора от служители на Социални грижи, общината и кметовете на населени места.  Продуктите ще се събират от 27 ноември до 20 декември всеки ден до 12 ч. ", "date": "2019.11.27", "title": " БСП в Кула с коледна кампания за пенсионери в нужда"}
{"url": "https://duma.bg/kratki-novini-n204304", "text": "Франция и Германия са съставили план за дълбока реформа на Европейския съюз, който ще бъде представен на останалите членки и който има за цел да се справи с различията между лидерите на общността. Проектодокументът предвижда \"Конференция за бъдещето на Европа\", която трябва да започне през 2020-а и да продължи през 2022 г. Светът трябва да намали емисиите си от загряващите планетата парникови газове със 7,6% на година до 2030 г. или ще пропусне шанса да предотврати опустошителните промени в климата, сочи публикуван доклад на ООН. Документът е едно от проучванията, публикувани преди климатичната среща в Мадрид следващата седмица, която има за цел да обедини световните лидери в идеята да ограничат промените. САЩ са подновили мащабните си военни операции срещу \"Ислямска държава\" в Сирия. Действията на САЩ опровергават по-ранните твърдения на президента Тръмп, че американските войски ще се изтеглят напълно от Сирия. 13 войници от френските антитерористични сили \"Бархан\" загинаха в Мали при сблъсък на два хеликоптера. Инцидентът е станал при сражение на френските воeннослужещи с джихадистки бойци, които през последните седмици са организирали серия от смъртоносни удари в Северно Мали. Бившият кмет на Ню Йорк Майкъл Блумбърг, който се включи наскоро в надпреварата за кандидат-президентската номинация на Демократическата партия на САЩ, напуска поста си като специален пратеник на ООН за борбата с климатичните промени. Блумбърг е изпратил на 11 ноември писмо до генералния секретар на ООН Гутериш, съобщавайки, че се отказва от поста.", "date": "2019.11.27", "title": "Кратки новини"}
{"url": "https://duma.bg/yoncheva-pusna-zhalba-do-evropeyskiya-sad-po-pravata-na-choveka-n204318", "text": "Елена Йончева сезира Европейския съд за правата на човека (ЕСПЧ) заради искането на българската прокуратура за сваляне на имунитета й като евродепутат. \"Практика е ЕП да гласува доверие на националните институции. Това е рутинна процедура\", написа Йончева в социалните мрежи, след като стана ясно, че родната прокуратура иска пред Европарламента сваляне на депутатската й защита по обвинение за пране на пари. \"Убедена съм, че това е пътят, по който ще се докаже, че тези обвинения са абсурдни. Ще напомня, че в българския парламент дадох съгласие за свалянето на имунитета ми. Смятам, че това е в интерес случаят да бъде решен максимално бързо\", твърди Йончева и уточнява, че ЕСПЧ е приел жалбата й. \"Над 80% от подадените там жалби се считат за недопустими. Фактът, че този иск е допуснат, означава, че е напълно основателен. Нямам съмнения, че Европейският съд ще внесе пълна яснота по случая\", смята Йончева. Евродепутатката подчерта, че средствата, за които я обвиняват, са използвани за заснемането на 7 документални филма, била е закупена техника, а материалите са излъчени. \"Техниката я има. Тук няма абсолютно нищо, което да не е законно или да противоречи на закона. Това, в което ме обвиняват, е, че съм знаела през 2013 г., когато съм подписала договора с ТВ 7, че средствата, които ползвам, всъщност са придобити по незаконен начин от КТБ. Тогава дори държавата не е знаела и БНБ, че има проблем с тази банка\", подчерта Йончева пред БНР. Лидерът на БСП Корнелия Нинова призова Сергей Станишев да запознае лидерите от ПЕС със случая и да излязат с обща позиция в подкрепа на Йончева. По-късно председателят на групата на българските социалисти в ЕП Петър Витанов обяви, че колегите му категорично застават зад евродепутатката. ", "date": "2019.11.27", "title": "Йончева пусна жалба до Европейския съд по правата на човека"}
{"url": "https://duma.bg/na-tamno-gotvyat-nov-medien-zakon-zaradi-bnt-n204319", "text": "Нов медиен закон, провокиран от кризата в БНТ, подготвят управляващите. Това потвърди народният представител от ГЕРБ и член на комисията по култура и медии Тома Биков. На ХV световна среща на българските медии, която се проведе в Тирана и бе организирана от БТА, той опита да оправдае готвените законодателни изменения, за които все още няма никаква публична информация. Биков бе предизвикан по темата, седмица след като шефът на медийната комисия в НС Вежди Рашидов сформира експертна група, която да обсъжда евентуалните изменения в Закона за радиото и телевизията. В групата влизат представители на БНТ, БНР, бТВ, Нова телевизия и Канал 3, частни радиа няма, но за сметка на това свои хора трябва да са излъчили Асоциацията на българските радио- и телевизионни оператори АБРО и Съветът за електронни медии. Те ще представят идеите си за изменения, които после ще бъдат събрани в общ законопроект от ресорната парламентарна комисия. Предвидено е Тома Биков и Християн Митев от НФСБ да представляват парламента. Биков подчерта, че групата е експертна, а не работна. \"Има представители на различни медии. По-скоро, за да бъде чута тяхната гледна точка. Като някаква платформа, за да се чуе мнението им\", настоя той, без да обясни защо властта се е спряла точно и само на конкретните медии. Гербаджията обаче призна, че законодателните изменения са насочени пряко към БНТ, а от думите му стана ясно, че активирането на управляващите се дължи на финансовата криза в обществената телевизия.", "date": "2019.11.27", "title": "На тъмно готвят нов медиен закон заради БНТ"}
{"url": "https://duma.bg/kritikuvat-leybaristite-za-antisemitizam-n204305", "text": "Главният равин на еврейската общност във Великобритания остро разкритикува Лейбъристката партия, че не прави достатъчно да изкорени антисемитския расизъм. Ефраим Мирвис пише в статия за в.\"Таймс\", че \"нова отрова, одобрена от върха, е пуснала корени в партията\". Макар и да не съветва пряко еврейската общност да не гласува за лейбъристите, Мирвис пише: \"Когато настъпи 12 декември, нека всеки да гласува по съвест.\" Политическите наблюдатели отбелязват, че е крайно необичайно лидер на религиозна общност да се намесва в кампания преди общи избори.", "date": "2019.11.27", "title": " Критикуват лейбъристите  за антисемитизъм"}
{"url": "https://duma.bg/putin-i-zelenski-obsadiha-gaza-n204306", "text": "Руският президент Путин и украинският му колега Зеленски проведоха телефонен разговор по инициатива на Киев. Двамата обсъдиха преговорите за доставка на газ от Русия на европейски клиенти по тръбопроводи, минаващи пред Украйна. Друга тема на разговорите е било искането на президента Зеленски Москва да върне документи от трите украински военни кораба, задържани от Русия през 2018 г. и върнати на Украйна миналата седмица. Междувременно Киев заплаши, че ще насочва транзитния газ от Русия към своите подземни хранилища, ако не бъде постигнат договор за пренос на суровината. Това написа във фейсбук изпълнителният директор на \"Нафтогаз\" Юрий Витренко, цитиран от РИА \"Новости\".", "date": "2019.11.27", "title": " Путин и Зеленски  обсъдиха газа"}
{"url": "https://duma.bg/srabotila-zashtita-izklyuchi-za-kratko-6-blok-na-kozloduy-n204308", "text": "Няма и десет дни, след като бе ограничена наполовина мощността на пети блок на АЕЦ \"Козлодуй\" заради сработила защита след проблем с помпа, вчера за около два часа спря работа шести блок на ядрената централа - този път заради неправилно сработване на защитата на блочните трансформатори заради дефект на оборудването. Генераторът е изключен в 7,11 часа, като това е било предшествано от автоматично повторно включване на електропровода \"Петрохан\", на около 65 км от АЕЦ \"Козлодуй\". За спирането са уведомени Агенцията за ядрено регулиране и централното диспечерско управление на Електроенергийния системен оператор. След проверка на системите и съоръженията на шести блок е потвърдено, че те работят нормално, и в 9,03 часа блокът отново е включен към електроенергийната система на страната. От електроцентралата посочват, че пети блок на АЕЦ \"Козлодуй\" работи с пълно натоварване на мощността.  В началото на август, преди да бъде спрян за годишен планов ремонт и презареждане със свежо ядрено гориво, шести блок на АЕЦ \"Козлодуй\" бе спрян за близо три часа заради изключване на две от главните циркулационни помпи, довело до задействане на автоматиката за разтоварване мощността на реактора. На 3 юли Vт блок отново остана извън строя - за четири часа заради сработила електрическа защита заради проблем в генератора, който е извън радиоактивната зона на реактора. Причината за задействането на защитата беше дефект в електрическата част на генератора на блока.", "date": "2019.11.27", "title": "Сработила защита изключи за кратко 6 блок на \"Козлодуй\""}
{"url": "https://duma.bg/albaniya-se-razlyulya-n204307", "text": "Десетки сгради в Албания са били повредени след регистрирания тази нощ мощен трус с магнитуд над 6 по Рихтер в страната. Епицентърът е бил на около 20 км западно от столицата Тирана, близо до град Дуръс. На 30 километра от Тирана се срутиха две жилищни сгради, още две сгради се срутиха в град Кавая, близо до Дуръс. Вероятно има хора под отломките, затова спасители работят на място.  Общо броят на вторичните трусове досега е 110. Припомняме, че трусове с различен магнитуд бяха усетени и в други държави в региона - Гърция, Северна Македония, Босна и Херцеговина, Косово и Италия. Земетресение с магнитуд 5,4 степен разтърси Босна и Херцеговина в 10:20 ч. местно време, съобщи Европейският сеизмологичен институт. Епицентърът на труса е с дълбочина 10 км, на 77 км южно от столицата Сараево и на 62 северно от Дубровник.  Жител на окръг Курбин е изпаднал в паника и е скочил през прозореца, заради което е загинал. Общо жертвите досега са 14, а над 600 души са ранени. Бройката вероятно ще се увеличи, тъй като под срутените сгради все още има хора.  Президентът на Албания Илир Мета посети Туман - едно от най-силно пострадалите от земетресението населени места, съобщава МИА. Той заяви, че следи с особено внимание ситуацията след трусовете, които разтърсиха страната и я определи като \"много драматична\". Прави се всичко възможно да се извадят затрупаните хора, заяви Мета.  Мисията ни в Тирана прозвънява българите, за които има информация, че живеят в Албания. Засега няма информация за пострадали наши сънародници. Няма пострадали и сред служителите на посолството и техните семейства. Сградата на мисията ни обаче е напукана вследствие на труса. Много страни предложиха помощ на албанското правителство. Европейският съюз остава на разположение на Албания след земетресението, което разтърси рано тази сутрин страната, съобщиха от службата за външни дейности на ЕС. Европейският съюз изразява съболезнования за изгубените човешки животи и ранените. От пресслужбата съобщават, че ЕС има готовност да предложи помощ, включително и чрез механизма за гражданска защита на ЕС. Министър-председателят на Албания Еди Рама съобщи, че съседните на страната държави, ЕС и САЩ са предложили помощ за справяне с последиците от силните земетресения. Допълни, че е разговарял с премиерите на Италия, Гърция и Турция, както и с представители на посолствата на ЕС и САЩ в Тирана. От Косово е изпратен екип за спешни ситуации, който да помогне при спасителните акции. Черна гора и Сърбия също са изпратили свои спасителни екипи в страната. ", "date": "2019.11.27", "title": " Албания се разлюля"}
{"url": "https://duma.bg/zhilishtnite-i-potrebitelskite-zaemi-skachat-dvutsifreno-n204309", "text": "Последните данни на БНБ показват, че към края на октомври ипотечните и потребителските заеми за домакинствата нарастват двуцифрено - потребителските с 10,8% спрямо същия месец на предходната година до 11,226 млрд. лв. За същия период жилищните заеми се увеличават с 14,1% до 10,5 млрд. лв. Общо взетите кредити от домакинствата са за 23,651 млрд. лв. (20,4% от БВП). Спрямо същия месец на 2018 г. те се увеличават с 9,4% (9,1% годишно повишение през септември 2019 г). Данните на централната банка сочат още, че за година двуцифрено се свиват лошите и преструктурираните заеми - с 22 на сто. Въпреки нищожните лихви по депозитите в банките, домакинствата продължават да държат парите си там, сочат данните. Те вече са 54,188 млрд. лв. (46,8% от БВП) в края на октомври. Това е ръст от 8,2% спрямо същия месец на 2018 г. (8,2% годишен ръст през септември 2019 година).", "date": "2019.11.27", "title": " Жилищните и потребителските заеми скачат двуцифрено"}
{"url": "https://duma.bg/angelkova-e-za-imotite-za-kratkosrochno-otdavane-da-imat-kategoriya-n204310", "text": "Министерството на туризма подкрепя предложението за текстове, касаещи дейността на обекти, предлагани за туристическо настаняване през специализирани електронни платформи. Това би дало по-голяма сигурност на потребителите на туристически услуги. Дебатът за тази дейност се води в много туристически държави, както и в рамките на Европейската комисия, се посочва в позиция на ведомството.  В Министерството на туризма се получават писма от общини и представители на туристическия бизнес, които настояват за подобна промяна и ведомството я подкрепя по същество. Тя ще направи процеса по-прозрачен и ще гарантира по-високо качество на продукта. Министерството на туризма приема като резонни мотивите на вносителите на промяната г-жа Менда Стоянова и г-н Валери Симеонов, че отдаването на апартаменти за краткосрочен наем чрез различни сайтове като Booking.com, Airbnb, Expedia, Homeaway, Rentbyowner, Facebook групи е на практика туристическа услуга, но в повечето случаи протича без спазване на Закона за туризма, в който е предвиден ред за такава регулация, се посочва в становището на подчинените на министър Николина Ангелкова.  Нуждата от промяна не произтича от желанието да се забраняват или ограничават електронните платформи, напротив идеята е тяхното развитие да продължи, но предлаганите чрез платформите места за настаняване трябва да са категоризирани и част от Единната система за туристическа информация (ЕСТИ), за да се осигурят равнопоставени условия с другите участници на туристическия пазар, които работят по законите на страната, спазвайки отчетност и фискална дисциплина, съобщават от туристическото ведомство.", "date": "2019.11.27", "title": " Ангелкова е за имотите за краткосрочно отдаване да имат категория"}
{"url": "https://duma.bg/150-hil-potrebiteli-dnevno-proveryavat-za-falshivi-kasovi-bonove-n204311", "text": "Над 150 000 потребители ежедневно проверяват дали касовите бележки, които търговците им издават, са истински или фалшиви. Това става с мобилното приложение на НАП, което сканира QR кода върху бележката. Повечето касови апарати вече печатат бележките с кодове, като до края на януари 2020 година те ще станат задължителен реквизит за всеки касов бон. За по-малко от година чрез приложението са инспектирани над 300 000 бележки, като нито една от тях не е била фалшива, съобщават от НАП. Проверката е в два етапа - първо се сканира отпечатаният на бележката QR код, като приложението показва кодираните в него стойност на покупката, дата, час и номерата на касовата бележка и фискалната памет на касовия апарат. Клиентът може да сравни дали данните в хартиената бележка и мобилното приложение съвпадат или се различават. Ако има разлика, мобилното приложение позволява директен контакт с НАП по телефона за сигнализиране за фалшива касова бележка. Потребителят може да направи и справка дали конкретната касова бележка е получена в сървърите на приходната агенция. Ако всичко с бележката е наред, приложението показва в зелено, че документът е бил успешно получен в НАП. Освен с функция \"данъчен инспектор\", мобилното приложение предлага и навигация до офисите на НАП, справка за здравноосигурителен статус, данъчен календар и справка за регистрация по ДДС. Мобилното приложение на НАП е безплатно и се предлага за iOS и Android устройства.", "date": "2019.11.27", "title": "150 хил. потребители дневно проверяват за фалшиви касови бонове"}
{"url": "https://duma.bg/ot-bdzh-priznaha-za-80-riskovi-vlaka-n204312", "text": "След последния инцидент във влак, при който 20-годишно момиче бе намушкано с нож в нощния влак Пловдив-Варна от 25-годишен младеж, възниква въпросът кой носи отговорност за сигурността на пътниците. \"БДЖ превозва над 21 милиона души годишно и инциденти като този, за щастие, се броят на пръсти. Това е вторият за тази година\", каза пред БТВ Григори Григоров, председател на Съвета на директорите на \"Холдинг БДЖ\". БДЖ е в ежедневна координация с жандармерията и полицията относно наблюдението на някои рискови влакове, които са около 80, признаха от ръководството. Успоредно с това се прави подготовка на персонала за реакция в кризисни ситуации. \"Тези влакове се наблюдават при тръгване и по време на движение. Това са обикновено нощни влакове, такива, които минават през рискови райони, където са възможни атаки с камъни, както и влакове, които са в граничните райони, където са възможни контрабандни действия\", поясни Григори Григоров. Той посъветва пътниците, които се чувстват несигурни, да се обръщат към началника на влака или към най-близкия кондуктор. Междувременно инициативен комитет от служители на БДЖ внесе искания до Народното събрание, до всички големи политически партии и до Министерството на транспорта. Те са притеснени за състоянието на железниците и смятат, че се готвят нови съкращения на влакове и персонал. Григори Григоров обаче каза, че БДЖ не възнамерява да съкращава влакове, а точно обратното. \"С новия график на движение на влаковете, който влиза в сила от 15 декември, броят им е увеличен в сравнение с миналата година. Броят на изминатите километри е увеличен с около 300 000, поясни Григоров. Той обаче допълни, че ще има съкращения на \"неефективни процеси\".", "date": "2019.11.27", "title": "От БДЖ признаха за 80 рискови влака"}
{"url": "https://duma.bg/spetsialniyat-kluben-kontsert-na-grupa-signal-e-na-7-fevruari-n204292", "text": "Голямото клубно шоу на група \"Сигнал\" под наслов \"Златна колекция 2019\" в столичния клуб \"Мюзик джем\" има нова дата - 7 февруари 2020 г. Промяната се е наложила поради логистични причини. В новия си проект \"Златна колекция 2019\" групата ще поднесе на своите фенове 100 процента рок и любов, ще изненада с нова визия и творчески решения. Купените билети за концерта на \"Сигнал\" важат за новата дата без презаверка. Всеки, който притежава билет, но не може да присъства на събитието, може да го върне в партньорската мрежа на \"Ивентим\" до 14 февруари. Сумата ще може да бъде възстановена в конкретния обект, от който е взет билетът.", "date": "2019.11.27", "title": "Специалният клубен концерт на група \"Сигнал\" е на 7 февруари "}
{"url": "https://duma.bg/chumavi-divi-praseta-v-sedem-oblasti-samo-za-den-n204313", "text": "Само за един ден ветеринарните власти обявиха нови осем случая на диви прасета, заразени с африканска чума по свинете (АЧС). Те са разпръснати из седем области на страната, сочат данните на Българската агенция по безопасност на храните (БАБХ). Четири първично възникнали случаи на заразата са обявени в Югозападна България. Две от тях са в Кюстендилско - в землищата на селата Страдалово и Долна Козница. Положителни са дали резултатите от диви прасета и в района на ботевградското село Врачеш и благоевградското село Железница. Останалите четири случая са из Северна България. Заразени диви животни са намерени в землището на град Горна Оряховица, Великотърновско, на община Върбица, Шуменско, на врачанското село Големо Бабино и ловешкото село Гостиня. Със заповед на изпълнителния директор на БАБХ е определена инфектирана зона около констатираните случаи в размер на 200 кв. км. Преди дни на въпрос дали е овладяна кризата с АЧС, земеделският министър Десислава Танева отговори следното пред БТВ: \"Така изглежда външно, защото няма нови огнища на домашни свине. В момента сме в изпълнение на плана за депопулиране на дивата свиня, който обаче леко изостава. Трябва да депопулираме 80 хиляди диви свине, а сега сме приблизително на 20 хиляди.\"  Танева каза още, че през декември ще се вземе решение за увеличаване на срока на лова. Скоро ще тръгне нова информационна кампания за мерките за биосигурност, правилата за регистрация, отглеждането на домашни прасета в личните стопанства. \"Трябва да сме безкомпромисни, за да ги изпълним и да не попаднем в ситуация на подобен размер на щети както през лятото\", заключи земеделският министър. Пет месеца след като африканската чума по свинете навлезе в България, тя вече е успяла да достигне 90% от областите в страната. В момента без заболяването са единствено Стара Загора, Хасково и Ямбол, се вижда от заповеди на агенцията по храните, с които официално се регистрират огнищата. Разпространението на заболяването вече унищожи над 20% от българското промишлено свиневъдство и създаде редица проблеми на горския бизнес заради налаганите ограничения в горите. А заедно с кризата в редица други държави доведе и до поскъпване на свинското месо, като през октомври в България то продължава да бъде четвъртото най-скъпо в ЕС.", "date": "2019.11.27", "title": " Чумави диви прасета в седем области само за ден"}
{"url": "https://duma.bg/bez-targ-stroitelyat-na-hemus-shte-ukrepva-svlachishta-n204314", "text": "Държавното дружество \"Автомагистрали\" ще укрепва 74 свлачища, срутища и пропадания от републиканската пътна мрежа по договор на стойност 474 655 613,56 лв. без ДДС, възложен му без търг от Агенция \"Пътна инфраструктура\" (АПИ). По-голямата част от средствата се планира да дойдат от тол таксите, които ще се събират през 2020-2021 г. АПИ съобщи, че е сключила договор с \"Автомагистрали\" за проучвателно-проектантски и строително-възстановителни работи на основание чл. 14, ал. 1, т. 6 от Закона за обществените поръчки (изключения, приложими за държавните възложители). Преди година \"Автомагистрали\" получи без открита процедура строителството на 134 км от автомагистрала \"Хемус\" на стойност 1,35 млрд. лева, като мотивът беше да се избегне бавене на работата с процедури и евентуалното им обжалване. Сега мотивите за възлагане на поръчката без търг са подобни. \"Укрепването на свлачища, срутища и пропадания на пътното платно е стратегически приоритет на Министерството на регионалното развитие и благоустройството (МРРБ) и АПИ и възлагането по чл. 14, ал. 1, т. 6 от ЗОП ще позволи навременното, бързо и качественото изпълнение на проектите, тъй като подготовката и провеждането на открита процедура, включително и евентуални обжалвания на решенията за откриване и класиране, създава предпоставки за забавяне на укрепителните дейности и задълбочаване на свлачищните и срутищните процеси\", се казва в съобщение на пътната агенция. Оттам добавят, че МРРБ е едноличен собственик на 100% от капитала на \"Автомагистрали\" ЕАД и правата на държавата в дружеството се упражняват от регионалния министър, а същевременно АПИ е второстепенен разпоредител на бюджетни средства към регионалния министър. \"Автомагистрали\" ще изпълни проектантските и строителни дейности на 71 свлачища, срутища и пропадания на пътното платно, а на 3 обекта - само строителни работи. Сред проектите, по които ще се работи, са отсечки от пътищата: Соколовци - Смолян - Средногорци, Кочериново - Рила - Рилски манастир - Кирилова поляна, Костенец - Радуил - Боровец - Самоков, Мизия - Оряхово и други. През септември Министерският съвет отпусна до 31 млн. лв. по бюджета на регионалното министерство за 2019 г. за укрепване на обектите от републиканската пътна мрежа, засегнати от свлачищни и срутищни процеси, в следващите три години. Останалите необходими средства ще бъдат осигурени от приходите от тол такси в периода от 2020-2021 г. за финансиране на цялостното изпълнение на проектите.", "date": "2019.11.27", "title": " Без търг строителят на \"Хемус\" ще укрепва свлачища "}
{"url": "https://duma.bg/pernichani-iskat-ostavkata-na-irena-sokolova-n204315", "text": "Перничани искат оставката на областния управител Ирена Соколова от ГЕРБ, която заедно с бившия кмет Вяра Церовска трябва да понесе отговорност за бездействието си и заради неглижирането на проблема с водата. Недоволните хора излизат на нов протест с предупреждение към прокуратурата да обяви публично резултатите от досегашните проверки и да даде прозрачност за разследването кой е виновен за неправомерното източване на язовир \"Студена\". Протестиращите ще настояват ВиК да гарантира реален воден режим, който да бъде спазван стриктно и да се отнася за всички в областта. Хората питат защо не се спазва времето, в което няма вода. Те искат виновниците, допуснали разхищението на водния ресурс, да понесат наказания. Да има допълнителни аварийни екипи, които, ако не могат да се назначат, то поне да се извикат на помощ, и да се спрат течовете, които и в момента стават, е другото предложение на перничани.", "date": "2019.11.27", "title": "Перничани искат оставката на Ирена Соколова"}
{"url": "https://duma.bg/premiera-na-eshtoril-v-prisastvieto-na-deyan-tiago-stankovich-n204293", "text": "Романът \"Ещорил\" от Деян Тиаго-Станкович (изд. \"Колибри\", превод Жела Георгиева) е виртуозно съчетание на военна проза, комедия, шпионска интрига и историческо разследване, високо оценено от широката публика и критиката, от медии и историци. С автора Деян Тиаго-Станкович ще може да се срещнат всички желаещи днес, 27 ноември, в 19 ч. във FOX Book Cafe на ул. \"Уилям Гладстон\" 32 в столицата. Романът ни пренася в Португалия, в разгара на Втората световна война, където се стичат хора от различни националности, търсещи закрила и сигурност. Деян Тиаго-Станкович е изтъкнат писател и преводач, роден през 1965 г. в Белград. От 1996 г. живее в Лисабон. Негово дело са първите преводи на Жозе Сарамаго на сръбски и на Иво Андрич на португалски. За романа \"Ещорил\" (2015), високо оценен от историци, критика, читатели и медии, получава отличието \"Бранко Чопич\" на Сръбската академия на науките и изкуствата, Британската награда за най-добър исторически роман (2018) и номинация за Международната дъблинска литературна награда.", "date": "2019.11.27", "title": "Премиера на \"Ещорил\" в присъствието на Деян Тиаго-Станкович"}
{"url": "https://duma.bg/baltiyskata-opera-v-gdansk-predstavya-v-stara-zagora-tais-ot-masne-n204294", "text": "Второто голямо събитие от програмата на тазгодишното издание на Фестивала на оперното и балетното изкуство в Стара Загора е гостуването на Балтийската опера в Гданск, Полша, със спектакъла на \"Таис\" от Жул Масне. Старозагорци и гостите на фестивала ще могат да видят уникалната продукция днес, 27 ноември, от 19 ч. на сцената на Операта, научи ДУМА от Сийка Лапачка. Събитието е под почетния патронаж на посланика на Република Полша Мачей Шимански, със съдействието на Полския институт в София. Последното гостуване на полски оперен театър в Стара Загора е през далечната 1975 г., когато в рамките на ФОБИ е представена \"Халка\" от Станислав Монюшко от Операта на Лодз. Премиерата на \"Таис\" се състоя с изключителен успех тази година през март в Гданск и се превърна в едно от знаковите културни събития в Полша. Балтийската опера е първият съвременен оперен театър, който поставя великолепната творба на Масне след половинвековно отсъствие от полската сцена. \"Таис\" е от рядко изпълняваните произведения не само в България и Полша, но и по света. Днес зрителите ще видят един модерен, нетрадиционен спектакъл, в който има препратки към периода от края на XIX век, когато Масне е писал своята творба.  Режисьор е Ромуалд Вича-Покойски, който е и директор на Балтийската опера в Гданск. Спектакъла ще дирижира артистичният директор на театъра - известният бразилски диригент Жозе Мария Флоренсио, когото почитателите на оперното изкуство помнят от неговото първо гостуване в България през 2015 г. по покана на незабравимата Христина Ангелакова (тогава арт директор на ММФ \"Моцартови празници\" в Правец). В главните роли зрителите ще видят блестящи солисти, всеки от които е много свързан с България: в ролята на Таис ще се изяви Беса Лугичи, която преди броени дни старозагорската публика бурно аплодира в ролята на Инес в премиерния спектакъл на \"Африканката\". Баритонът Марчин Брониковски ще бъде в ролята на Натанаел. Марчин е възпитаник на НМА в София и в годините не е прекъсвал своята творческа и емоционална връзка с България. Тенорът Ивайло Михайлов, когото съвсем скоро ще видим на старозагорска сцена в ролята на Васко да Гама, ще бъде в ролята на Нисиас. Участват още солистите Maрия Антковяк, Ванда Франек, Даниел Боровски, Kaтажина Новосад и др., оркестър, хор и балет на Балтийската опера в Гданск. Разкошното цигулково соло от знаменитата оркестрова \"Медитация\" - може би най-популярната страница от цялото творчество на Жул Масне, ще изпълни Целина Коц. Хореографията е на Изабела Соколовска-Бултон.", "date": "2019.11.27", "title": " Балтийската опера в Гданск представя в Стара Загора \"Таис\" от Масне"}
{"url": "https://duma.bg/datata-n204296", "text": "ДЕН НА НАРОДНАТА ПАМЕТ. Отбелязва се от 1996 г. по инициатива на Общонародното сдружение \"Мати Болгария\". На този ден през 1919 г. е подписан Ньойският мирен договор, наложен на България от страните победителки в Първата световна война, с който тя губи Южна Добруджа, Западните покрайнини и Беломорска Тракия - 11 278 кв.км, в които живеят българи. Македония е окончателно поделена между Гърция и Сърбия, като за страната ни остава само Пиринският край без Струмишко. На България са наложени и репарации за 2,25 млрд. франка. Страната ни няма право да притежава модерни военни технологии, флот и авиация, а задължителната военна служба е отменена. Сухопътните сили трябвало да не надминават 33 000 души, включително полицията. 8 Г.ПР.Н.Е. - УМИРА ХОРАЦИЙ, РИМСКИ ПОЕТ (Р. 65 Г.ПР.Н.Е.). Нему принадлежи репликата \"Carpe diem\" (\"Наслаждавай се на момента\"). В изтънчената си интелектуална поезия отразява обществено-политическите противоречия при крушението на републиката. Проповядва житейска мъдрост и умереност в епикурейски дух. 1363 - УМИРА ТЕОДОСИЙ ТЪРНОВСКИ, ЦЪРКОВЕН И КУЛТУРЕН ДЕЕЦ (Р. ОК. 1300 Г.). Около 1350 г. основава Килифаревския манастир, на който става игумен, и го превръща в център на Килифаревската книжовна школа. Под негово ръководство в манастира са учили Евтимий Търновски, Киприан, Дионисий и др. 1873 - РАЖДА СЕ ГЕОРГИ БАКАЛОВ, ПУБЛИЦИСТ, ЛИТЕРАТУРЕН КРИТИК И ИСТОРИК (УМИРА 1939 Г.). Един от първите социалистически дейци у нас, член на БСДП от 1891 г. От 1903 г. е член на ЦК на БРСДП. Редактира сп. \"Работническо дело\", сп. \"Съвременник\", сп. \"Борба\", сп. \"Нов път\". Чл.-кор. на Академията на науките на Съветския съюз (1932). Редактира списания, превежда руски книги. Съставя \"Пълен руско-български речник\" и \"Речник на чуждите думи\". 1953 - УМИРА ЮДЖИЙН О'НИЙЛ, АМЕРИКАНСКИ ДРАМАТУРГ (Р. 1888 Г.). Известен е като \"баща\" на американската драма. Автор е на пиесите \"Отвъд хоризонта\", \"Император Джонс\", \"Ана Кристи\", \"Желание под брястовете\", \"Дългият път на деня към нощта\" и др. Носител на Нобелова награда за литература за 1936 г. за силата, честността и дълбоките чувства в драматургичните му творби, които въплъщават оригиналната концепция за трагедия. 1971 - КОСМИЧЕСКИЯТ АПАРАТ \"МАРС 2\" ДОСТИГА ПОВЪРХНОСТТА НА МАРС. Първото успешно кацане на Марс обаче се осъществява през 1971 г. СССР изпраща две сонди - \"Марс 2\" и \"Марс 3\". Тъй като сондите не притежават програмируем компютър, който да позволи изчакването на праховата буря и след това започването на научна дейност, кацането се извършва в крайно неблагоприятни условия. От \"Марс 2\" информация не е постъпила. \"Марс 3\" успешно навлиза в атмосферата, парашутът му се отваря, спирачните двигатели се задействат и сондата достига до повърхността.", "date": "2019.11.27", "title": "Датата"}
{"url": "https://duma.bg/filmovi-dni-luks-na-evropeyskiya-parlament-n204295", "text": "\"Нерешеният случай Хамаршьолд\", \"Кралството\" и \"Господ съществува, името й е Петруния\" ще бъдат показани в Благоевград, Бургас, Варна, Плевен, Пловдив, София и Стара Загора в рамките на традиционните Филмови дни \"ЛУКС\". Организатори са Бюрото на ЕП в България и Международният филмов фестивал \"София филм фест\". Началото ще бъде поставено на 29 ноември в София с прожекция на документалния филм \"Нерешеният случай Хамаршьолд\" в Дома на киното от 19 ч., последвана от дискусия със зрителите. В нея ще се включат Теодор Стойчев - ръководител на Бюрото на ЕП в България, Мира Сталева - изпълнителен директор на СФФ и член на международното жури, Весела Дринова - главен редактор в \"Операция Кино\", както и посланиците на инициативата \"28 пъти кино\" - Младен Печевски и Параскеви Карагеоргу. Модератор ще бъде журналистката от БНТ Галя Крайчовска. Финалистите за филмовата награда на ЕП се определят от експертно международно жури, a победителят се избира от членовете на ЕП. Носителят на наградата за 2019 г. ще бъде обявен днес, 27 ноември. Входът за всички прожекции е свободен. За да запазят места, зрителите ще могат да вземат до 2 безплатни билета предварително. В деня на събитието ще бъдат допускани зрители до запълване на местата.  \"Нерешеният случай Хамаршьолд\" - реж. Мадс Брюгер (Дания, Норвегия, Швеция, Белгия) връща спомена за Даг Хамаршьолд, който загива при съмнителни обстоятелства в самолетна катастрофа през 1961 г., на път за среща по преговорите за разрешаване на конфликта в Катанга, Конго, в който са били засегнати значителни икономически интереси. Шведският генерален секретар на ООН е бил прогресивен политик, който е имал за цел да не позволи на западни страни като Великобритания и Франция да възстановят влиянието си в Африка, след като техните колонии там са извоювали независимост. За трети път в историята на наградата \"ЛУКС\" документален филм е сред финалистите. Ще може да го гледа и публиката във Варна на 4 декември от 18 ч. във ФКЦ и в Пловдив на 10 декември от 18.30 ч. в Лъки Дом на киното. \"Господ съществува, името й е Петруния\" на Теона Стругар Митевска (Северна Македония, Белгия, Словения, Франция, Хърватия) разказва какво се случва, когато една жена участва в традиционно мъжко състезание и успява да извади кръста, хвърлен в реката според православните обичаи. Петруния прави точно това и разгневява както мъжете, така и местния свещеник, който въвлича в случая и полицията. Макар да не се определя като феминистка, Петруния отказва да се поддаде на исканията да върне кръста и решава се бори за равни права. Филмът ще има прожекции в София на 1 декември от 19 ч. в Дома на киното, в Благоевград на 3 декември от 19 ч. в кино \"Cinemax\" и в Стара Загора на 11 декември от 19 ч. в кино Арена Парк мол. \"Кралството\" на Родриго Сорогойен (Испания, Франция) показва колко далеч би стигнал някой, за да се задържи на власт. Филмът разказва историята за края на кариерата на успешен политик, чието благосъстояние се дължи на престъпен и незаконен бизнес, като с това застрашава да разруши имиджа на партията си, след като вестник публикува разследване за корупционните му дейности. Ще бъде излъчен в София на 30 ноември от 19 ч. в Дома на киното, в Плевен на 5 декември от 19 ч. в кино Арена Панорама мол и в Бургас на 12 декември от 19 ч. в Cinema City Галерия мол.", "date": "2019.11.27", "title": "Филмови дни \"ЛУКС\" на Европейския парламент"}
{"url": "https://duma.bg/elenko-bozhkov-sasht-prodalzhavat-da-natrapvat-yadrenoto-si-gorivo-n204299", "text": "- Силно притеснен съм от това, което се предприема с разговорите в САЩ между Доналд Тръмп и Бойко Борисов. Такова нещо се усещаше още от срещата, която имаше помощник държавният секретар по въпросите на сигурността на САЩ Кристъфър Форд у нас преди заминаването на Борисов. Там даже стана въпрос да се подпише едно споразумение като това, което има между ЕС и САЩ от 1957 г. И което се нарича Съединени щати - Евратом (Европейската общност за атомна енергия). То се базира върху чл. 123 от американския закон за ядрена енергия от 1954 г., в който се поставят условията за сътрудничество между САЩ и други държави в областта на ядрената енергетиката. Някога това е направено с възможността да се контролира неразпространението на ядрено оръжие. Защото има клаузи за съхранение на отработено ядрено гориво, за доставка на свежо - все неща, които за нас сега са неприемливи и от тях следва голяма зависимост. Освен всичко, там се говори и за диверсификация на ядреното гориво. - Сигналната, тревожната лампа за използването на американско ядрено гориво в българска атомна централа е запалена още от 1994-1995 г. Тогава се правеха опити да се използва американско гориво в малките блоковете на \"Козлодуй\" ВВЕР 440, които още не бяха спрени. До експерименти у нас не се стигна. Още тогава обаче се видя, че в други блокове, където това е опитвано, резултатите са плачевни. С течение на годините САЩ продължиха опитите си да натрапват американско ядрено гориво в различни централи, където има руски ядрени реактори. Последните примери са от Чехия и Украйна. В Украйна смениха горивото от 6 ядрени блока в две атомни централи. И резултатите не са добри както в Украйна, така и в Чехия. От технологична гледна точка се наблюдава ефект на изкривяване, наречен ефект на банана. Вследствие на високите температури в радиоактивната зона на реактора се получават деформации и изкривявания. А понякога - и пукания на циркониевите тръбички, в които са хапчетата с ураниевия концентрат, което е опасно. За да овладеят тези проблеми, експертите намаляват концентрацията на урана в горивото и то става изключително неефективно и с по-кратък живот. - Разликата в цените от една сборка, както се нарича една касета ядрено гориво, е много голяма. Американската струва около 1,1 млн. долара, докато руската - 670 хил. долара. Изчисленията се правят обикновено за количество от 42 касети - комплектът, който се произвежда от свежо ядрено гориво. В България в момента в \"Козлодуй\" се провежда програма за изчисляване на икономическата ефективност от внедряването на такива касети. Тя се ръководи от Стефан Гамизов. Скоро след въвеждането на тази програма се смени и изпълнителният директор на централата. - Двата работещи реактора в \"Козлодуй\"- Пети и Шести, бяха модернизирани и им беше удължен животът. Имаше и клауза в договора им за модернизация за увеличение на тяхната мощност. А това как ще стане с американски касети? И дали руснаците ще продължат това, което са договорили по отношение на удължаване на живота и по отношение на увеличаване на мощността? Смятам, че те не биха поели такъв риск. Освен това в момента и Пети, и Шести блок са заредени на 100% със свежо гориво. Къде евентуално ще бъдат слагани тези нови американски касети, заради които тук ще дойдат американските експерти? В коридора ли? Реално няма къде и няма как да се експериментира, докато не дойде следващата кампания за зареждане. Твърдо съм против такива експерименти. - Това реално се потвърди на срещата с Тръмп сега. Любопитното е обаче, че в съвместните изявления - и на Белия дом, и на Министерския съвет, въобще не се говори за АЕЦ \"Белене\". Както и за споразумението, за което вече обясних.", "date": "2019.11.27", "title": " Еленко Божков:  САЩ продължават да натрапват ядреното си гориво"}
{"url": "https://duma.bg/vsichko-e-nared-n204298", "text": "В \"Топлофикация\" - София всичко е наред. Това обобщение показа позитивизмът, който струи от душевността на ръководството на общинското дружество. Около фразата се обединиха всичките му членове, които се показаха и отчетоха пред ресорните комисии към Столичния общински съвет.  Въпреки просрочените милиони левове задължения, въпреки несъбраните суми от абонати, въпреки масовото недоволство от сметките за отопление в дружеството се радват на завиден дух и ентусиазъм. Даже нов шеф си имат - петият поред от 8 години насам. Първите двама издържаха точно по 3,5 години, последващият - една, четвъртият - девет месеца. Колко ли ще се задържи новият на този проветрив пост?  Бившият изпълнителен директор на \"Стомана\" в Перник Александър Александров идва с поредната пълна торба обещания за стабилизиране на общинската фирма и за нормален отоплителен сезон. Столичани обаче такива заричания са чували десетки пъти. От тях мазоли на ушите им излязоха. А дълговете на парното си стоят, вървят ту нагоре, ту надолу, но без тенденция за трайно намаляване. Месечните сметки остават все така неясно сформирани, но изразително високи. Топлопреносната мрежа си е все така амортизирана, а административният апарат на дружеството продължава да е надут и да се храни чрез фактурите на абонатите. Колкото и поредното новоназначено ръководство да се кълне в предприемането на стъпки за повече прозрачност и комуникация с клиентите, те все така хранят огромно недоверие към въпросната институция.  За хората всяка внезапна смяна на шефове се асоциира с поредната управленска тактика, изградена на принципа \"проба-грешка\". Какво ще правим, ако и новото вдъхновено ръководство се опита, но не успее? ", "date": "2019.11.27", "title": "Всичко е наред "}
{"url": "https://duma.bg/reformata-na-vik-sektora-dovede-do-masov-voden-rezhim-n204301", "text": "Скъпа вода и воден режим за населени места от 17 области с 315-хилядно население. Последният фрапиращ случай е водната криза в Перник. Там се е знаело от пролетта, че състоянието на язовир \"Студена\" се влошава, но явно заради идващите местни избори никой не е посмял да сигнализира за проблема. Това е реалният резултат от реформата във ВиК сектора, за която се говори повече от 20 години. Първият заем за целта бе отпуснат през 1998 г. от Световната банка, а след като страната ни стана член на ЕС, за подобряване на водоснабдяването разчитаме повече на пари от Брюксел. Ако България подобрява водоснабдяването и канализацията си с досегашните темпове, ще са необходими 35 години, за да имат българите качествена услуга. До този извод стигна Световната банка при писането на водната стратегия на страната. През последните години във ВиК сектора у нас са наливани по 167 млн. лв. годишно. За да се справим с пречистването на отпадните води, да се намалят загубите и се повиши качеството, през следващите 10 години във ВиК сектора трябва да се вложат близо 12 млрд. евро. Само 40% от тези пари могат да дойдат като безвъзмездна помощ от ЕС, другата част трябва да се осигури със заеми. От Световната банка не са изчислявали с колко ще поскъпне водата, ако се направят тези инвестиции, но според нейните експерти през следващия четвърт век за водни помощи ще трябват към 300 млн. лв. годишно, защото цените ще станат такива, че най-бедните няма да могат да си ги позволят. От сегашните 66 ВиК дружества в България трябва да останат 28, пише още в стратегията. Правилото е, че не трябва да има фирми с под 250 000 абонати, тъй като, ако паднат под този брой клиенти, ще бъдат неефективни. Окрупняването в сектора започна, но то срещна тихия отпор на засегнатите - общините и самите ВиК дружества. Заради липсата на реформа във ВиК-сектора първите три години от сегашния програмен период се оказаха нулеви по оперативната програма  \"Околна среда\". Преди пет години Брюксел постави срок започнатата през 2010 г. институционална реформа във ВиК-сектора да бъде довършена до края на 2016 г. Дотогава трябваше да бъде направено окрупняването на ВиК-дружествата, окончателно да се разделят активите на водните асоциации и тяхната реална работа да започне. Чак тогава страната ни можеше да разчита на финансиране за водни проекти. Това не се случи. Наложи се България да започне преговори с Европейската комисия, която да разреши да стартират т.нар. \"безусловно необходими\" проекти за подобряване на водоснабдяването на градовете с над 10 000 жители. С цел ускоряване на водната реформа бе създаден и специален междуведомствен съвет за координация на бъдещите действия в сектора. Неговата ефективност се оказа съмнителна.  Както вече стана дума, през следващите 10 години е необходимо да бъдат инвестирани близо 12 млрд. евро. във водния сектор. В същото време основните средства за инвестиции в сектора са около десет пъти по-малко. Те са по линия на европейските фондове, като до 2020 г. по програма \"Околна среда\" са предвидени около 1 млрд. евро и още около 100 млн. евро по Програмата за развитие на селските райони. Така близо 3,5 млн. българи, които очакват по-добри ВиК услуги и по-малко загуба на вода по остарялата водопроводна и канализационна мрежа, ще продължат да чакат поне до 2023 г. И макар че през последните години цената на водата в страната постоянно да се увеличава с аргумента, че трябват инвестиции за намаляване течовете по мрежата, а за 2019 г. в някои градове поскъпването стигна 10%, загубите при преноса на животворната течност не спадат ни най-малко, дори нарастват. А състоянието на водопроводите остава лошо.  При отчетени близо 193 млн. лв. инвестиции в сектора през 2017 г. - при това повече от половината предоставени от еврофондовете и от регионалното и екоминистерството, реално се ремонтирани едва 0.5 на сто от цялата водоснабдителна мрежа в страната. Така парите от вдигнатите цени на водата всъщност са отивали по-скоро за увеличение на заплатите на работещите в държавните и общински дружества и назначаване на свои хора. Всеизвестен е фактът, че именно ВиК дружествата са най-големите хранилки на ГЕРБ на местно равнище. Загубите на вода са 61.24 на сто през 2017 г., докато година преди това са били 60.76 на сто. На всеки сто километра от водоснабдителната мрежа се случват по 85 аварии годишно, а при канализацията авариите са 200 на сто километра. Близо половината водомери са извън техническа годност и вероятно неизправни, което също е проблем за отчитането и фактурирането на подадената вода. Това сочи последният сравнителен анализ на Комисията за енергийно и водно регулиране (КЕВР) за състоянието на ВиК сектора.  Според него излиза, че водният сектор прави каквото си иска с получаваните в повече приходи от увеличаването на цената на ВиК услугите, които по никакъв начин не се подобряват, а КЕВР до 2020 г. е безсилна да предприеме друго, освен да продължи да увеличава цената на водата, както това е предвидено в одобрението. Чак тогава регулаторът ще може да отчете изпълнението на начислените в цените на водата инвестиции и ако то е по-малко, би трябвало да се орежат цените. Не е ясно обаче доколко КЕВР може да си позволи да направи това, тъй като самата тя отчита, че състоянието на мрежата е толкова лошо, че признатите в тарифите инвестиции са крайно недостатъчни. В същото време обаче няма как да се увеличат сериозно, тъй като би трябвало да поскъпнат още повече ВиК услугите, които и без това на места в страната надхвърлят социалната поносимост и цените се задържат под необходимите нива. Според Ивайло Касчиев, директор на дирекция \"ВиК\" в енергийния регулатор, проблемът може да бъде решен, ако се въведе лицензионен режим за ВиК операторите по примера на дружествата, занимаващи се с разпределение и снабдяване с ток и газ. В момента няма такава възможност, а лицензионният режим допуска намеса на КЕВР при неизпълнение на ангажиментите на съответното ВиК и отнемане на лиценза му за работа. Основната причина за този омагьосан кръг с проблемите на водния сектор е липсата на реформа в сектора, въпреки че за нея се говори от години и Еврокомисията изрично обвърза извършването с отпускането на пари от еврофондовете за ВиК инфраструктура, твърди Касчиев. Според него съществен проблем е високата неефективност на персонала във ВиК операторите. \"Там се назначава и поддържа ненужно висок брой служители и това води до раздуване на разходите\", коментира той. Според него контролът на начина на управление на ВиК дружествата също не е на необходимото ниво. Освен всичко друго се оказва, че ВиК дружества не правят нищо за бързото откриване на течове в мрежата. Това може да стане със зонирането на мрежата на дадена територия и да се измерва количеството преминаваща вода от зона в зона. По този начин операторът ще може следи отделните части на мрежата и ще може да определи местата, които са с по-големи загуби, за да планира мерки за тяхното отстраняване. За 2017 г. едва 15 процента от тези зони, които трябва да бъдат изградени в България, са факт. Това показва, че ВиК операторите нямат надеждни данни за входа на водоснабдителната система. Отделно е недостатъчното инвестиране в мрежата, въпреки вкараните в цената на водата необходими вложения за рехабилитацията на водопроводи и канализация. От анализа на КЕВР не става ясно и колко е средното неизпълнение на планираните и остойностени в цената инвестиции. В документа се посочва, че общо вложените пари в сектора са 193 млн. лв., от които 96 млн. лв. са на практика безвъзмездно отпуснати средства от министерството на околната среда - 28 млн. лв., от регионалното развитие - 26.77 млн. лв., и от оперативната програма \"Околна среда\" - над 42 млн. лв. Тази сума е прекалено малка на фона на изчислените необходими за отрасъла средства от 12 млрд. евро.", "date": "2019.11.27", "title": "\"Реформата\" на ВиК сектора   доведе до масов воден режим "}
{"url": "https://duma.bg/bez-tolerans-n204303", "text": "И какво трябваше да направи, да се сбие като Волен Сидеров ли? Такъв въпрос се появи в интернет форумите, след като президентът Румен Радев обяви, че е подписал указа за избор на главен прокурор. С което едномесечната \"уйдурма\" (по Борисов) Гешев ли да е и кога да е приключи. Въпросът е крайно резонен, тъй като възможният ход на държавния глава беше само един и той го направи, както и да се опитваха да го провокират разни многознайковци. Ако нещо разбрахме от 24 октомври до вчера, то е, че Румен Радев не вярва на Гешев като главен прокурор. Президентът явно няма никакво намерение да дава на новия главен прокурор това, на което му викат \"100 дни толеранс\". И съвсем неслучайно изброи публични скандали, за които Цацаров има трайна амнезия - корупцията по високите етажи, \"Апартаментгейт\", офшорните сметки, имотите в чужбина, КТБ. Защото Цацаров и Гешев в замитането на тези скандали са като преплетени черва. Защо ли? Само малко напомняне. От 2016 г. спецпрокуратурата разследва несъществуващата вече фирма \"Агромах\" и одиозния Методи Бачев за организирана престъпна група за данъчни престъпления. Без движение. Това е същата фирма, която получи над 50 милиона за 4 километра отводнителни канавки, а една от секретарките й пробва да изнесе при обиските 1 милион евро в сак. За онази история със Симитли няма да се разпростираме... От май тази година отлежава сигналът на Елена Йончева в прокуратурата за къщата в Барселона. Без движение. Опа, пардон. Движението е, че Цацаров подпука Йончева. Нищо, че самото дело за КТБ е до под кривата круша, тя в очите на прокурорите е виновна... И нищо, че Гешев като прокурор по това дело така и не разбра какво означават инициалите \"ДП\" и \"ДП1\" в документите на Цветан Василев. От юни тази година прокуратурата е млъкнала като няма да кажем какво за прословутата проверка по \"Апартаментгейт\". Чакала данъчните. Е, сега може би Цацаров ще събуди КПКОНПИ, дето стремглаво оневини всички овъртолени гаулайтери от ГЕРБ. Дали... От август спецпрокуратурата (Гешев) проверява БАБХ и сделките й за мобилните инсинератори. Информация йок, Дамян Илиев бе скоропостижно разкаран след изборите. И никакво движение по питанката каква е връзката на двете щерки на собственика на фирма, облажена от БАБХ с 40 милиона, с Бойко Борисов. В смисъл, тя, връзката, е ясна, има си и снимка във фейсбук, че и текст: \"Обичаме те и винаги ще бъдеме до тебе Благодарим ти за всичко и че и ти винаги си с нас и не ни оставяш!!!\" (запазен неповторимият правопис). Ето ей за това няма намерение да им дава толеранс президентът. Колкото и да говорят за малките му правомощия. За обвързаността и преплетените взаимнозависими черва, които си се обичат, благодарят си и си се кълнат във вярност. Тук е и смисълът на изречението му \"В българския конституционен модел отчетността на главния прокурор приключва с избора му\".", "date": "2019.11.27", "title": "Без толеранс"}
{"url": "https://duma.bg/ne-shte-im-pozvolim-dyado-vazov-n204302", "text": "Прости им, дядо Вазов, за тъмнината, в която се лутат душите им. Те слава дирят, вместо светлина. Не лелеят за просвета, не милеят за родина. Невежеството бъркат с модерност, историята подменят с политика, книжовността обругават с драскачество и слагачество. Писарушки, дядо Вазов, винаги ще има. Ще се пъчат и ще са кресливи, ще се хранят от хорските слабости, присъщи на всеки по-земен от теб. Снагата ти, дядо, е зазидана вовеки в храма на българщината. Словото ти е по-мощно от прищевките на времето. Стиховете ти са кръвно свързани с българската земя и с чедата, които ражда и ще ражда. Повелите ти ще се пренасят от уста на уста, дори когато безродниците и безкнижниците ще се преброят повече от четящите и мислещите... И ако днес някоя заблудена душа повярва, че децата ни ще наричат чимшира \"вечнозелен храст\", а вместо ятаган ще сричат \"сабя\", то значи, дядо Вазов, че светлината на твоето велико дело е повече нужна отвсякогаж.  За да ни вдъхне кураж и гордост. Да охулим своите, не чуждите, които днес, дядо, се опитват да поробят знанието, да унижат даскалуването, да обезсмислят просветлението. Историята на отечеството блика от страниците на твоята съкровищница. Духът на българина е жив точно там - в речта на Рада Госпожина, Бойчо Огнянов, Кирияк Стефчов, Соколов... Не ще им позволим, дядо Вазов, да подменят и на йота словото ти, завещано вовеки на България!  ", "date": "2019.11.27", "title": "Не ще им позволим, дядо Вазов"}
{"url": "https://duma.bg/bnt-stana-paravan-za-promenite-v-mediyniya-zakon-n204300", "text": "Обичайните теми, които българските медии в чужбина коментират на традиционната си световна среща, организирана от БТА, този път бяха разнообразени, включително леко загатнатата тема за промени в Закона за радио и телевизия (ЗРТ). Както ДУМА вече писа, десетки медии се събраха в Тирана на ежегодния форум, организиран от БТА и Асоциацията на българските медии по света (АБМС).   Колегите от цял свят отново повдигнаха темата за финансирането на медиите, за политиката на управляващите към сънародниците ни зад граница и проблемите пред българските общности в чужбина. Очаквано, свободата на медиите бе една от темите, които постоянно \"изскачаха\". Това провокира и въпрос към единствения народен представител, включил се в дебатите - Тома Биков от ГЕРБ. \"Подготвяте нов медиен закон, кой го пише? Ще го пишат БНТ, БТВ, Нова тв, \"Канал 3\" и \"Скат\". Знаете кой е собственик на \"Скат\". Морално ли е човек като Валери Симеонов и неговите колеги да пишат нов медиен закон? Канал 3 знаете с кого се свързва. Генералният директор на БНТ Емил Кошлуков чии интереси защитава в момента? Ако допуснем такава намеса на властта в свободата на словото няма изобщо да можем да си говорим за другите ни национални приоритети, защото няма да имаме възможността свободно да ги коментираме\", атакува журналист от българска телевизия.  Тома Биков започна да увърта по темата. Той не даде обяснение на какъв принцип да подбрани участниците в експертната комисия. По думите му дебатът дори не бил започнал по същество. \"Това е начин да се тества посоката на самите медии. За мен лично най-интересна е гледната точка на БНТ, защото цялата промяна в закона дойде от казуса с БНТ\", каза той, като така призна, че властта търси решение за финансовите дефицити в обществената телевизия. Без да навлиза в подробности за готвените изменения, Биков заяви, че промените ще са най-големи по отношение на БНТ и в известна степен на БНР. Макар в комисията да има частни телевизии, стана ясно, че те няма да бъдат особено засегнати от измененията, поне според Биков. \"Едва ли ще се промени по радикален начин средата за частните телевизии. Не виждам кой знае какво точно да се направи по отношение на частните телевизии. Нито ще бъдат по-тежко регулирани, нито по-леко. Самите те според мен нямат кой знае какви искания\", заяви гербаджията.  Припомняме, че новината за комисията мина набързо в средата на ноември, когато стана ясно, че звеното е създадено с решение на шефа на парламентарната комисия по медии Вежди Рашидов. \"Законът не е пипан от много време. Има нужда да е по-гъвкав, съобразен със съвременния свят\", каза председателят на медийната комисия, още преди да бъде уточнен съставът на експертната група. Идеята за създаването й дошло от БНТ. Очаква се законовите предложения да бъдат изготвени в рамките на месец. Най-свободните медии са обществените медии, защото се финансират с пари от бюджета и са свободни от корпоративния натиск, заяви Биков. Това даде повод на настоящия член на Обществения съвет на БНТ Мартин Захариев да се включи по темата. Държавата не бива да замита под килима проблема с обществените медии. \"БНТ БНР и БТА рано или късно ще бъдат пометени информационно, дори и да се удвои бюджетът им, което няма да стане\", прогнозира той. Според него заплахата за обществените медии идва не само от конкуренцията на големите частни телевизии, но и от напредъка и навлизането на нови стрийминг услуги. Захариев даде подробности от финансирането на националните медии. \"На 7 милиона българи всеки, от бебе до старец, плаща на година по 10 лв. за БНТ. При 3,150 млн. работещи всеки работещ плаща по 22-23 лв. само за БНТ. Ако добавим БТА и БНР, сумата отива на около 40 лв. Знаете ли, че ги плащате, те ви се събират с данъците?\", обяви той. Захариев уточни, че тези пари обаче наистина трябва да се дават за обществените медии. На територията на корпоративните зависимости, ако нямаме остров на свободата, остров на доверието, нямаме шанс, обясни членът на Обществения съвет на БНТ. Захариев прокара и интересна идея - държавата да поеме разходите по разпространението на БНТ. Той призова депутатите да извикат ръководството на телевизията \"на килимчето\", защото не бива да се дават пари без реформа. Според него е ясно, че властта ще реши проблема на БНТ с традиционните постановления на Министерския съвет. Захариев обаче отхвърли теориите на бившия програмен и настоящ генерален директор на медията Емил Кошлуков за причините, довели до задлъжнялостта на медията. \"33% от разходната част на телевизията идва от плащанията за нейното цифрово излъчване. Там е най-големият проблем, той не идва нито от европейското по футбол, нито авторските и сродните права\", подчерта членът на Обществения съвет. \"Държавата да реши, ако иска да поддържа 4 канала, да ги плаща през финансовото министерство\", заяви той. Призивите на колеги от Чикаго за държавно финансиране на българските медии в чужбина също бяха порязани. Биков заяви, че има и други начини да се подпомагат българските общности, а журналисти от България веднага се \"наостриха\" предвид проблемите с финансирането и у нас. ДУМА припомня, че при кандидатстването си за шеф на БНТ Емил Кошлуков обяви, че БНТ е \"във фактически фалит\". За края на годината той прогнозира бюджетен дефицит от 44 млн. лева. Веднага след това започна да се говори за медийни изменения в различни насоки. Появиха се спекулации, че БСП иска въвеждането на данък Телевизия, което бе категорично отречено от социалистите. \"Такъв данък-такса, ако трябва да сме точни, съществува в българското законодателство от десетки години. Тя не е прилагана досега и не трябва да се прилага! Ние предлагаме тя да бъде официално отменена и вместо това да бъде създаден фонд \"Радио и телевизия\", който да функционира като буфер между парламента, приемащ бюджета, и генералните директори на БНР и БНТ, които го изразходват\", обясни пред ДУМА в края на септември народният представител от БСП Крум Зарков.", "date": "2019.11.27", "title": "БНТ стана параван за промените в медийния закон"}
{"url": "https://duma.bg/otkriha-obshtoevropeyska-podpiska-za-opazvane-na-pchelite-i-prirodata-n204285", "text": "На 25-и ноември започна Европейска гражданска инициатива \"Да спасим пчелите и земеделците. Щадящо пчелите селско стопанство за здравословна околна среда.\" Отравянето на пчелите през последните години се превърна във важна тема и за цяла Европа, и за българските пчелари. Гражданската инициатива за спасяването на пчелите настоява ЕК да предложи законодателни промени, с които да се премахне използването на синтетични пестициди. Сред исканията им е Европейската комисия да внесе законодателни предложения за забрана на използването на синтетичните пестициди до 2035 г. А първоначално - намаляването им в земеделието на ЕС с 80 на сто до 2030 г. Организаторите на гражданската инициатива трябва да съберат минимум 1 милион подписа за една година от поне 7 държави-членки като България трябва да събере поне 15 хиляди подписа. Друго тяхно искане е да се възстановят местообитанията в земеделските райони с цел възстановяване на биологичното разнообразие. Също така те настояват земеделските стопани да бъдат подкрепени в прехода към агроекология, биоземеделие и устойчиви земеделски стопанства. Присъединете се чрез Вашия подпис на интернет сайта: ", "date": "2019.11.27", "title": "Откриха общоевропейска подписка за опазване на пчелите и природата"}
{"url": "https://duma.bg/igra-na-shikalki-n204297", "text": "американски проповедник Понятието \"елит\" произхода от латинската дума \"eligere\" - \"избирам\". Получава широко разпространение, бидейки заимствано от френския език - \"elite\" - най-добрият, отбраният, избраният. От ХVІІ век първоначално това понятие се използва от търговците, за да обозначават стоките с най-висше качество. През ХVІІІ век неговата употреба се разширява, терминът започва да се използва за наименование на избрани хора, преди всичко висшата аристокрация, а също отбраните (\"елитни\") воински части. В Англия, както свидетелства Оксфордският речник в изданието си от 1823 г., този термин започнал да се използва спрямо висшите социални групи в системата на социалната йерархия. Като цивилизационен термин за характеризиране на определен сегмент от човешкото общество \"елит\" не се използва широко чак до края на ХІХ век. Оттогава датира и формирането на науката \"елитология\". Признати  и нейни патриарси се явяват италианците Гаетано Моска (1858-1941 г.) и Вилфредо Парето (1848-1923 г.). На двамата принадлежи пионерската роля в създаването на съвременните теории за елита. При това между тези автори още приживе започва спор за откривателския приоритет, който техните последователи продължават и досега. Вилфредо Парето става знаменит и се ползва с европейска известност много преди Гаетано Моска да придобие популярност. Но цялостната концепция за управляващата класа, нейната роля в социално-политическия процес първи въвежда именно Гаетано Моска. Той завършва своята монография \"Теория на управлението и парламентарно управление\" на 17 април 1883 г., едва на 25-годишна възраст и само пет години след започване на самостоятелна научна дейност. Върху нейните 365 страници авторът излага своето откритие, че във всички общества (започвайки със слабо развитите или трудно достигнали основите на цивилизацията, чак до най-развитите и могъщи), съществуват две класи хора: класата на управляващите и класата на управляваните. Вилфредо Парето създава своите основни трудове по същата тема около десетилетие след Гаетано Моска. Но въпреки това отказва да признае искането на Моска да потвърди неговия приоритет. В обществените науки понятието \"елит\" се появява в \"Трактат по всеобща социология\" на Вилфредо Парето. В своя фундаментален труд \"Социалистическите системи\" Вилфредо  (1818-1883 г.), че  класовата борба е най-важното явление в световната история, но твърди, че е неправилно да бъде прието, че класовата борба е породена от икономически причини, произтичаща от отношението на собствеността към средствата за производство. Становището на Вилфредо Парето е, че борбата за политическа власт може да бъде първопричина както за стълкновенията между елитите и масите, така и за съперничеството между управляващия и неуправляващия елит. Следствие от класовата борба в съвременната епоха при установяването на диктатура на пролетариата реално властовият потенциал води до господство на тези, които действат от името на пролетариата, тоест отново до привилегирован елит, противно на твърденията на Карл Маркс, прогнозира Вилфредо Парето. Пропагандаторите на официалната идеология както в Съветския съюз, така и в останалите социалистически държави в Източна Европа, старателно поддържаха тезата, че елитът (като самият термин биваше избягван чрез използването на евфемизми), е част от господстващата експлоататорска класа. Следователно той може да съществува само в класово-антагонистичните общества. Тъй като самият социализъм е строй без експлоататорска класа, то той представлява общество без елит. Идеята за социалистическа демокрация мутира във  на партократичния бюрократизъм в социалистическите държави. Напълно в противоречие с действителността официалната пропаганда там постулираше, че държавните и партийните ръководители - това са истински изразители на волята на народа, негови слуги, затова и се ползват с беззаветната поддръжка на масите. Отвън фасадата на обществената формация изглеждаше много идилично, хармонично, чак дори утопично демократично. Съдържанието обаче драматично се различаваше от пропагандирания облик. Диалектическото противоречие между пропагандната опаковка за отсъствие на експлоатация, а оттам - и на елит, и реалността - тотална власт на партийно-държавните бюрократични елити, престижът на които в очите на народите на европейските социалистически държави катастрофално спадаше, обуслови липсата за действие от страна на масите за запазване на статуквото при краха на социализма в края на 80-те години на миналото столетие. Забележителен факт е, че през целия период на т.нар. преход нито една от представяните в българския парламент партии не е поставяла в публичното пространство въпроса за въвеждането на ефективна система за контрол от страна на суверена върху дейността на елитите. Амбицията на управляващото малцинство е да подпечата    от недоволството на гражданите заради начина, по който упражнява властта, посредством елиминирането предварително на каквато и да е законова основа за упражняване на контрол от страна на суверена върху неговите действия. Както и да противодейства на евентуалното превръщане на прехвърления му властови потенциал в обратим, тоест да възпрепятства още в зародиш иницииране на процедурата за отзоваване на лица, заели, съгласно волеизлиянието на гражданите, изборен пост. Този твърде нелицеприятен факт за всички тези български партии от целия идеологически спектър, но всички те с ярка претенция за \"демократи\", е бил валиден както по времето, когато дадена политическа формация е участвала в изпълнителната власт, така също и в периодите на нейното пребиваване в опозиция - парламентарна или извън банките на Народното събрание. Всъщност в битността си и при двете свои \"агрегатни\" състояния партокрацията или е елит, или вижда себе си в ролята на контраелит - кадровия резерв на едно алтернативно управление. Но в никакъв случай не бленува за ролята на антиелит. Независимо какъв статус й е отредила в даден момент рулетката на съдбата, елитокрацията е мотивирана да залъгва непрекъснато суверена с биберона на повсеместно рекламираните \"демократични избори\". Както още Жан-Жак Русо (1712-1778 г.) заключава в своя класически труд \"За обществения договор\", книга трета, глава петнадесета: \"Английският народ мисли, че е свободен, той дълбоко се лъже, защото е свободен само докато избира членовете на парламента; свършат ли изборите, той е роб, той е нищо\". Това, което всъщност великият френски мислител казва, е, че ако един народ отчужди контрола си от последна инстанция върху дневния ред и върху решенията на правителството на неговата държава, то той рискува също така да отчужди контрола си от последна инстанция и върху останалите управленски сфери. Именно в тази посока са насочени усилията на гражданите в онези - намиращи се в по-пълноценна форма на демокрацията - държави, тоест към възвръщането на властта у суверена като субект от последна инстанция за нейното упражняване. Това се постига чрез съчетаване на пряката, партиципаторната форма на демокрация (демокрация на участието, която е с по-нисък интензитет от пряката демокрация) и делиберативната демокрация (механизми за предварително обсъждане на управленски решения), вплетени във функционирането на представителната демокрация. Изказано в терминологията на политологията, горното означава държавното управление да представлява присаждане на компетентността на експертите върху дървото на народния суверенитет. Но и в никакъв случай да не отразява  върху дървото на настойничеството на политическите елити, или по-скоро (псевдо)елити. Точно този етап от пътя на гражданското себесъздаване на българския суверен все още не е изминат от него. Ситуацията, която е отлята в калъпа на настоящия основен закон на България, ерозиращ и омаломощаващ потенциала на българския суверен да притежава и упражнява властта от последна инстанция. Ето защо е напълно обяснима мотивацията на сегашната политическа класа у нас единодушно да брани с гърдите си по матросовски членовете на конституцията от каквито и да са промени в духа на реално народовластие.", "date": "2019.11.27", "title": " Игра на шикалки"}
{"url": "https://duma.bg/kishishev-hvarli-ostavka-v-chernomorets-n204329", "text": "Радостин Кишишев се оттегли от треньорския пост в Черноморец. Причина са слабите резултати на \"акулите\" в Югоизточната Трета лига. Бургазлии тръгнаха с амбиция за връщане в професионалния футбол, но след последния кръг за 2019 г. те изостават на 9 т. от лидера Созопол. Кишишев ще стане спортно-технически директор на клуба. За старши треньор на \"акулите\" се спрягат няколко имена, свързани с бургаския футбол. Очаква се най-късно до края на годината да бъде избран новият наставник.", "date": "2019.11.27", "title": "Кишишев хвърли оставка в Черноморец"}
{"url": "https://duma.bg/politsiya-pak-vleze-v-sgradata-na-bfs-n204275", "text": "Екипи на МВР влязоха в сградата на БФС в квартал \"Бояна\", съобщи БНР. В района има засилено полицейско присъствие, а разследването, по което се работи, е свързано със съмнения за злоупотреби при изразходване на публични средства, свързани с детския футбол - при наемането на спортни бази и закупуването на екипи за детски футболни отбори. Разследването се води от Икономическа полиция и е от няколко месеца. Това е втора подобна акция в базата на БФС в Бояна за малко повече от месец, като на 15 октомври около 30 служители на ГДБОП прекараха около два часа в сградата, за да изземат документи от там. Това се случи по-малко от час след като дългогодишният президент на БФС Борислав Михайлов подаде оставка, след като бе призован да го стори от премиера Бойко Борисов. Тогава беше претърсен и старият офис на БФС на улица \"Цар Иван Асен II\" в центъра на града. В последствие стана ясно, че акцията е била свързана с разследване за манипулация на изхода на мачове от българското първенство от страна на съдиите като това доведе до оставката на председателя на Съдийската комисия към БФС Йордан Сталев. За 15.00 часа днес в централата на БФС беше насрочена пресконференция на ръководството на организацията, като все още не се знае дали тя ще се проведе при така стеклите се обстоятелства. ", "date": "2019.11.27", "title": "Полиция пак влезе в сградата на БФС"}
{"url": "https://duma.bg/anise-nominiran-za-%E2%84%961-na-afrika-n204330", "text": "Халфът на Лудогорец Анисе Абел е получил номинации за Играч №1 на Африка. Полузащитникът на “орлите” се представи отлично в турнира за Купата на африканските нации с Мадагаскар. Той игра в 5 мача и вкара 1 гол при 2:2 срещу Гвинея. Наскоро бе определен за капитан на селекцията на родината си. Анисе пристига у нас като играч на Черноморец, а после рита за ЦСКА и Ботев Пд, преди да премине в Лудогорец през 2015 г. Анисе е играл в 7 мача от Лига Европа, като в тях се разписа за 1:1 при гостуването на Валур в Рейкявик.", "date": "2019.11.27", "title": " Анисе номиниран за №1 на Африка"}
{"url": "https://duma.bg/borisov-dade-varna-za-voyna-sreshtu-rusiya-n204325", "text": "Превръщането на Варна в координационен център на НАТО, разработването на \"пътна карта\" за военно сътрудничество САЩ-България и засилване на стратегическото партньорство са основните резултати в сферата на сигурността от двучасовите разговори във Вашингтон между президента Доналд Тръмп и премиера Бойко Борисов. Двете страни се договориха да развиват двустранното сътрудничество в сферата на отбраната \"с цел противодействие срещу морските, хибридните и киберзаплахите в Черно море през следващото десетилетие\". Това се казва в съвместното изявление, което е главният документ от посещението на Борисов в САЩ. Документът бе разпространен от Държавния департамент.   САЩ изразиха безпокойство от \"положението със сигурността\" в Черноморския регион и приветстват готовността на България да приеме на своя територия координационен център на НАТО в Черно море. \"В Черно море трябва да се провеждат учения, колкото повече, толкова по-добре, все пак те оказват въздържащо въздействие. Ще имаме координационен център, не база и не флотилия, а именно координационен център. Командният щаб ще бъде в Румъния, а координационният център - във Варна. Черно море ще бъде по-безопасно\", обяви Борисов. В документа не се посочва изрично Русия като заплаха, но в последните години САЩ непрекъснато втълпяваха, че източникът на тази заплаха е именно Русия. Тя обаче трябваше да се защитава от хибридната война на Запада, водена срещу нея чрез Украйна. \"Пътната карта\" предвижда и модернизиране на Българската армия чрез \"иновативни американски отбранителни технологии, разширяване на мащаба на военните учения, на взаимодействие и обучение\".  \"Главната цел на нашите отношения е укрепване на трансатлантическата общност като общност от нации, обединени от споделени саможертви и ангажимент към обща отбрана, демократични ценности, справедлива търговия и взаимни стратегически интереси\", се казва в изявлението. САЩ оценяват високо ангажимента на страната ни да вдигне военните разходи до и над 2% от БВП. Още с първите си думи Тръмп започна да хвали България заради покупката на американските Ф-16 и увеличения военен бюджет. \"България е за пример на Германия и трябва да им кажем на тях, че разходите ви за отбрана са 3,1 процента от БВП. България купува страхотни американски оръжия, най-добрите в света\", посочи той. \"Нашите въоръжени сили са обединени в защита на свободата и очакват да засилят своите отбранителни и възпиращи позиции по източния фланг на НАТО, включително и Черно море, което е от особена важност за евроатлантическата сигурност. САЩ и България извличат взаимна полза от съвместните учения и другите начини за оперативно използване от страна на САЩ на учебния полигон \"Ново село\" и авиобазата \"Граф Игнатиево\" и възнамеряват да проучат начини за по-нататъшно развитие на възможностите ни за съвместни учения в бъдеще\", се посочва още в документа.  Двете държави планират да задълбочат партньорството си в отбранителната индустрия и технологии. Според тях това е \"от решаващо значение за регионалната отбрана и възпиране, включително като продължаваме да улесняваме достъпа до високотехнологични отбранителни технологии и въоръжение, които САЩ смятат за налични. България се ангажира да обмисли надлежно предложенията на американските компании, които желаят да се конкурират на българския пазар\", се казва дословно в изявлението. Двете страни желаят да работят \"заедно чрез многостранни форуми, особено чрез Инициативата \"Три морета\" и Партньорството за трансатлантическо енергийно сътрудничество, за насърчаване на регионалното развитие, включително посредством разширяване на ключовата енергийна, транспортна и цифрова инфраструктура. САЩ подкрепят усилията на България да се защитава от \"злонамерени чуждестранни фактори\" и потвърждават \"правото на България да определя своето собствено бъдеще\".", "date": "2019.11.27", "title": " Борисов даде Варна за война срещу Русия"}
{"url": "https://duma.bg/koshmarite-imat-i-pozitivna-strana-n204287", "text": "Специалисти са на мнение, че кошмарите имат не само отрицателна, но и положителна страна. Те \"тренират\" нервната система и я готвят за реакции на всевъзможни стресови ситуации в реалния живот, пише научното списание Human Brain Mapping. В първия етап на експеримента са участвали 18 души, Използвайки електроенцефалограф, експертите измервали активността на различни части на мозъка по време на сън. Върху главата на обектите са били фиксирани 256 сензора. Всеки е бил събуждан по няколко пъти на нощ, за да каже дали сънува нещо страшно. Оказва се, че колкото по-силен е страхът, преживян, докато спим, толкова по-малко се активира островният лоб и цингулатната кора на субектите. Така експертите са установили, че съществува връзка между емоциите в съня и в будно състояние. Сънищата може да се считат за истински тренировъчни средства за бъдещите ни реакции и потенциално могат да ни подготвят да се изправим пред опасност, обобщават специалисти. Учени от Женевския университет възнамеряват да проучат възможен нов тип терапия - лечение на тревожността на пациентите с помощта на съновидения.", "date": "2019.11.27", "title": " Кошмарите имат и позитивна страна"}
{"url": "https://duma.bg/braziliya-i-frantsiya-prodavat-nay-mnogo-futbolisti-n204280", "text": "Бразилия и Франция са страните, които произвеждат и продават най-много футболисти зад граница, показва изследване на статистическия център на CIES Football Observatory, цитирано от БТА. Проучването е базирано върху най-силните 31 първенства в Европа. В тях играят общо 466 бразилци (10,3% от всички легионери в изследването). Самото проучване пък показва игралите в чужбина в рамките на календарната 2019-а година. На второ място е Франция с 350 играчи за износ, а на трето място е Испания с 224. Португалия се изравни със Сърбия на 4-ото място, като тенденцията продължава да бъде възходяща от 2016 г., когато \"мореплавателите\" спечелиха европейската титла. Двете страни са с по 172 играчи, а след тях е Германия със 161. Играчите от Франция обаче са най-много в първенствата от топ 5 и на най-високо ниво. 115 французи играят в елитните 4 първенства (без Франция) срещу 104 бразилци в петте първенства. Футболисти, които са изградени във френски школи, представляват и най-големия внос в английската Висша лига - 41 футболисти или 15,7% от всички вносни играчи. В Бундеслигата те са 28 или 8% от вноса, а в Ла Лига са 25 (13,6%). Бразилците са най-много в Серия А - 33 футболисти, както и в първенствата на Португалия, Русия, Украйна, България и Финландия. Единствената държава в Европа, в която няма нито един бразилец, е Шотландия. В България през тази година са картотекирани 26 бразилци. Португалците са 14, Франция и Холандия имат по 8, Хърватия - 5, Гърция, Румъния, Англия и Сърбия са с по 4, Руснаците са трима. Най-много играчи (6) от България пък са преминали в румънски клубове.", "date": "2019.11.27", "title": "Бразилия и Франция продават най-много футболисти"}
{"url": "https://duma.bg/v-kapka-krav-razpoznavat-13-vida-rak-n204289", "text": "Японска корпорация конструира портативно устройство, което разпознава 13 вида рак от капка кръв, съобщи ТАСС. Новата технология може да замени болезнените биопсии. А точността на анализа достига 99%. В основа на диагностиката е откриването и измерването на концентрацията на малките некодиращи молекули РНК. Те се отделят в кръвта от раковите клетки. За провеждането на теста са нужни около 2 часа. Той е в състояние да открие такива онкологични заболявания като рак на гърдата, на стомаха, на черния дроб, на хранопровода, на пикочния мехур, на панкреаса, на червата и др. Устройството действа ефикасно и при най-ранни стадии на раковите заболявания.", "date": "2019.11.27", "title": "В капка кръв разпознават 13 вида рак"}
{"url": "https://duma.bg/itso-hazarta-s-parvi-koleden-kontsert-v-ndk-n204290", "text": "Ицо Хазарта затваря подобаващо 2019-а с грандиозно шоу на 27 декември (петък) в зала 1 на НДК, превръщайки се в първия хип-хоп изпълнител с концерт, планиран за най-престижната сцена в България. Специални гости на коледното парти ще са Белослава, Явката ДЛГ, Хоумлес, Бобо, Бутилко и Стоян Роянов Я-Я. Шоуто с тематично заглавие \"Опознай Ицо преди да съдиш Хазарта\", освен изпълнение на всички парчета от соло албума \"Неправилен рап\", ще включва и неочаквани елементи. \"Имам някои качества, известни само на по-близките ми хора. Може би е дошъл моментът да ги представя на всички, които харесват онова, което правя. Реших, че концертът в зала 1 на НДК е идеалният повод да ги демонстрирам, и се надявам изненадата за зрителите да бъде приятна и на ниво\", разкри Ицо Хазарта. И добави: \"Разчитам, както винаги, на великолепните момичета от най–успешния български балет \"Нова\", които ще бъдат в целия си състав (и в целия си блясък) и са подготвили уникални нови хореографии за всяка от песните ми, както и на неподражаемата DJ Cass. Мултимедията и видеостените също ще помогнат за пълноценното изживяване на зрителите. Ето защо смятам, че този концерт ще е доста различен от всичко, които съм правил досега.\" Събитието е кулминацията на една успешна година за изпълнителя, белязана от издаването на първия му солов албум, който стана четири пъти платинен и с над 25 милиона гледания в YouTube. Билети за концерта вече се продават в мрежата на Eventim.", "date": "2019.11.27", "title": "Ицо Хазарта с първи коледен концерт в НДК"}
{"url": "https://duma.bg/misteriozni-zvutsi-v-oblatsite-mozhe-da-predveshtavat-tornado-n204288", "text": "Има голяма вероятност недоловимите за човешкото ухо звуци в облаците да предвещават торнадо, смятат експерти от университета на Оклахома, САЩ. Тътенът с честота под 20 херца, който предхожда бурите, може един ден да доведе до по-точното прогнозиране на опустошителното явление, пише \"Гардиън\". \"Три фактора може да определят тези звуци. Трептенето на ядрото на бурята, спад на налягането и латентната топлина\", уточни д-р Брайън Елбинг. За нискочестотния звук, издаван от  страховитите фунии, се знае от десетилетия. Но Елбинг казва, че проблемът е бил в невъзможността да се определи какво издава тътенът, както и неспособността той да бъде изолиран от останалите шумове в торнадото и другите аспекти на времето. Изследването на шума започнало по-усилено едва напоследък и експертите твърдят, че разбирането на явлението може да е много полезно, особено в хълмистите райони от Тексас до Северна Каролина. Използвайки система от нискочестотни микрофони, разположени в такава схема, че да не се влияят от други локални метеорологични явления, учените установили, че тътен с честота 1 херц предвещава голямо торнадо, а с честота 10 херца малко. В Оклахома екипът на доктор Елбинг успял да засече мистериозен звук от 20 километра разстояние и да предскаже формирането на торнадо 8 минути преди да се появи. Поне 4 минути преди фунията да докосне земята, сигналът бил съвсем чист и станало ясно къде ще удари торнадото. Системата от радари, която обичайно се ползва за регистриране на явлението и предупреждение за населението, все още не била реагирала на формиращото се торнадо. Според ръководителя на изследователската група след прецизиране на метода ще може да се засичат такива смъртоносни бури от много голяма дистанция. \"Ако познаваме акустичния им профил, реалистично бихме могли да ги хващаме от 160 километра\", смята д-р Елбинг.", "date": "2019.11.27", "title": "Мистериозни звуци в облаците може да предвещават торнадо"}
{"url": "https://duma.bg/vhod-svoboden-za-brekzit-forevar-n204291", "text": "Вход свободен е обявен за изложбата \"Брекзит форевър\", организирана от Съюза на българските художници (СБХ), секция \"Карикатура\". Експозицията ще бъде официално открита утре, 28 ноември, от 18 ч., и ще може да се разгледа до 10 декември в \"Артгалерия НДК\". Над 40 произведения са вдъхновени от важния за Стария континент въпрос - напускането на ЕС от Великобритания. Сред 15-те български имена, чиито карикатури ще могат да видят почитателите на това изкуство в НДК, са Ивайло Цветков, Димитър Атанасов, Майя Чолакова, Никола Георгиев-Каьо, Анатолий Станкулов и др. Куратор на изложбата е Валери Александров. Освен творби на български автори в изложбата са включени и произведения на автори от Турция, Италия, Северна Македония и Румъния. Всички те ще представят своята интерпретация по въпроса за бъдещето на Обединеното кралство след Брекзит. Вотът на националния референдум във Великобритания, който подкрепи британското напускане на ЕС с 52% на 48% през 2016 г., постави страната пред серия от вътрешнополитически и външнополитически предизвикателства. Последваха сложни преговори, свързани с условията на излизане на кралството от ЕС, които доведоха до трудно извоюване на сделка и до сериозна политическа криза в самата Великобритания. Намерението на премиера Борис Джонсън да бъдат проведени предсрочни избори на 12 декември ще се осъществи, а той от своя страна обещава сделката за Брекзит да се реализира до Коледа. Дали това ще е пореден епизод от британската сага, или този път Обединеното кралство наистина ще напусне Европейския съюз на фона на полюсните настроения на своите граждани? Предстои да разберем.", "date": "2019.11.27", "title": "Вход свободен за \"Брекзит форевър\""}
