{"url": "https://duma.bg/maya-manolova-dava-na-ks-chastnoto-finansirane-na-partiite-n194393", "text": "Омбудсманът Мая Манолова предупреди, че ако предложеният корпоративен модел за финансиране на партиите бъде приет, незабавно ще сезира Конституционния съд заради погазване на принципите на демократичната и правова държава и на политическия плурализъм. Тя призова депутатите да не приемат промените, които предвиждат безлимитно финансиране от частни и юридически лица. Манолова е категорична, че новите текстове противоречат на конституционни принципи и разпоредби. Според нея така арогантно се легализират интересите на олигархията за сметка на правата на гражданите и политическия плурализъм.  Моите уважения, но Бойко Борисов не управлява еднолично, ядоса се на бързането с промените лидерът на НФСБ Валери Симеонов. В тв интервю той се разгневи, че решението за орязването на субсидиите не е обсъдено с патриотите. Симеонов настоя въпросът да бъде обсъден на коалиционен съвет днес и да не се гледа в пленарната зала. \"Кои са коалиционни партньори на ГЕРБ? Днес сме ние, утре не се знае кои ще са. Наблюдаваме едно преориентиране на ГЕРБ към ДПС\", коментира той. Бизнесът ще спонсорира само тази партия, която е на власт, предупреди Симеонов. По-рано комисията по бюджет и финанси прие на второ четене намаляването на партийната субсидия на един лев за действително получен глас от 1 юли. Депутатите отхвърлиха предложението на ДПС формациите да не получават никакви пари от държавния бюджет. Движението обаче прокара финансирането от физически и юридически лица да е без \"таван\". Не беше приета идеята на ВМРО субсидията за парламентарна група да е 1,5 млн. лв. и тази на НФСБ да е 8 млн. лв. Окончателното решение ще бъде взето днес в НС. Не сме наивници, това е внимателно разработен сценарий от години, коментира проф. Румен Гечев. \"Предложението на ГЕРБ е антидемократично и антиевропейско. Каква Америка, какви 5 лева? Ще ми слагате на \"Трабант\" двигател от \"Мерцедес\". Ние сме членове на ЕС, а тенденцията в Европа е за постепенно увеличаване на публичното финансиране на партиите\", подчерта Гечев. Преди заседанието на комисията депутати от БСП и представители на НПО обсъдиха намаляването на партийните субсидии. Необходими са задълбочени дебати както между формациите, така и между тях и гражданското общество, заяви зам.-председателят на парламентарната група Крум Зарков.  Програмният директор на Асоциация \"Прозрачност без граници\" Ваня Нушева настоя за широка дискусия с участието на експерти, политолози и учени за финансирането на партии и предизборни кампании. Не бива да се подхожда популистки и без обмисляне и анализ на последствията от законодателните промени, подчерта тя.  Политологът доц. д-р Добрин Канев, преподавател в НБУ, предупреди, че последиците от промяната в партийното финансиране ще са сериозни. Не бива партиите да бъдат изоставяни на частния сектор, защото това ще доведе до неконтролируеми зависимости, коментира Канев.", "date": "2019.06.21", "title": "Мая Манолова дава на КС частното финансиране на партиите"}
{"url": "https://duma.bg/izlozhba-posvetena-na-maestro-svetlin-rusev-n194402", "text": "Столичната галерия \"Сезони\" представя изложба в памет на Светлин Русев. В месеца, в който маестрото щеше да навърши 86 години, ученици от негови випуски събират своето творчество, за да посветят изложба на обичания и уважаван маестро Светлин Русев.  Малко може да се каже, което вече не е казано за безмерния талант на маестрото и висшата духовна стойност на произведенията му. Затова даваме думата на неговите ученици и тяхното сърдечно послание към почитания им Светлин... В изложбата участват 29 автори - проф. Десислава Минчева, проф. Ивайло Мирчев, автори от София и страната, както и живеещи и работещи в чужбина. Специална почит е отдадена на отишлия си рано от нас Красимир Мешелев. Представени са както по-стари платна от академията, така и най-нови творчески търсения. Всеки от възпитаниците на Русев е тръгнал по своя житейска пътечка, помнейки знаците по пътя, оставени от маестрото.", "date": "2019.06.21", "title": "Изложба, посветена на маестро Светлин Русев"}
{"url": "https://duma.bg/kashtichka-za-knigi-n194403", "text": "Тичайки из алеите на малкото паркче, сгушено между панелните блокове на \"Младост-2\" и все още незасегнато от апетити за строителство, неочаквано видях малка къщичка. Приличаше на дом за птички, но входовете бяха доста широки. Заинтересувах се. Разбрах, че това е къщичка за книги. Да си призная, не бях чувал. Когато се прибрах от кроса, се зарових в интернет. Оказа се, че ги има у нас, и не само в София, а и в много други градове. Никнат непрекъснато като гъби в парковете. Целта на къщичките за книги е всеки, абсолютно безплатно, да вземе за себе си и да остави за другите четиво на открито. Тоест, ако излезеш на разходка в парка, може да си вземеш от книгите и да си почетеш, докато отмаряш на някоя пейка. И ако ти хареса произведението, да го потърсиш впоследствие в книжарница.  Оказа се, че тази инициатива се радва на голям интерес сред хората. Мнозина са готови да дарят свои книги за атрактивната къщичка. Естествено, чисто по български възниква притеснението, че творбите ще бъдат откраднати. Не мисля, че това е кой знае какъв проблем. Щом някой краде книга, значи иска да чете, а какво по-хубаво от това? А и всеки може да сподели литературни произведения, които не е отварял отдавна, като ги премести от прашасалия рафт на домашната библиотека в къщичката сред природата.  Има и други подобни инициативи. Преди време можеше да се вземе книга в метрото, която да четеш, пътувайки. Книгите бяха разположени заедно с рекламните брошури. Вместо реклама вземи книга. Но за съжаление тази инициатива замря. Появиха се и цели библиотеки и читални на открито, някои от които и много арактивни.  Може би такива нестандартни инициативи са един от начините децата и младите хора да заобичат книгите, да преоткрият тяхната магия. Както и да имат пълноценно общуване с природата. Да предпочетат тихия шепот на листовете хартия пред студения блясък на екрана на телефона. Не е ли чудесно да седиш и да четеш книга на фона на зеленина и птичи песни, при това в центъра на бетонната джунгла.  Защото колко е разстоянието от детската площадка до къщичката? И не можеш ли просто да спреш велосипеда до такава библиотека, да си избереш книга по свой вкус и после да продължиш...  Замислям се, поглеждайки в къщичката: ще оцелее ли книгата?  И си отговарям с вяра - ще оцелее. Както оцеляват птичките през зимата. От нас обаче зависи дали ще успеем да научим децата си да спират при къщичките за книги или да ги подминават с безразличие.   Както ги учим, че през зимата трябва да се поставят зрънца в хранилките на птиците, за да оцелеят. ", "date": "2019.06.21", "title": "Къщичка за книги"}
{"url": "https://duma.bg/stihotvoreniya-ot-aneliya-pavlova-n194398", "text": "- Можеш  ли да извършиш подвиг?      - Мога, но трябва ли? - Можеш ли да спасиш някой от огън?      - Не знам, заповядай ми! - Няма нужда, просто вдигни слушалката.      - Това ли е героичното? - Не, просто не трябва да ти е жалко За времето -  личното. Потърси някой самотен, поговори си.      - И само това ли? - Не, дай си една от двете ризи.     - Дали му трябва? Едва ли... - Опитай дума да не отрониш цял ден. Просто опитай.      - Това е твърде странно за мен. - Започни с безмълвна  молитва. И в нея включи всички тези, които Са те наранили. Смирено поискай за тях защита От демоничните  сили. За себе си искай любов и търпение, и разум не би попречил.     - Не знам, по-скоро имам съмнение... дали да не тръгвам вече? - Почакай, забравих да ти покажа едно изключително нещо!      - Добре, но ще стягам багажа, нямам никакво време, човече. - Погледни наоколо, за да видиш!      - Какво толкова непознато? - Светът е прекрасен и дивен.     - Така е, но вече ме чакат. - Но ти имаш очи виждащи...     - Имам, всички имаме. - А също гърди дишащи,    - Е, сега удиви ме! - Опитай \"благодаря\" да кажеш за всичко дотук споменато.    - Не се ли правиш на важен? - Приятелю, дай си ръката, ако дотегнах - прости ми, просто споделям, друже, ако трябва да тръгваш, тръгни     - Интересно беше да слушам, и ти си човек приятен, благодаря ти за времето, нещата са вече понятни.     - Хайде, мятай се в стремето И  за подвига не забравяй.        - Да, стига да мога... - Помни и не се предавай - не зарад мен, зарад Бога. Хлъзгави погледи срещам безумни, Слушам хлъзгави думи, Хлъзгав живот - студен и типичен, Планета от хлъзгави личности. И балансираме в тази поледица, Лъкатушещи опиянено. Жестока, безкрайна поредица От сърца вледенени. Сивотата излиза на факелно шествие, Сивотата диктува расови чистки, Сиви погледи, сиви приветствия, Сива кръв вулканична. Сивотата се бори за място под слънцето, Сиви методи за оцеляване, Тъмно сиво е вече дъното, Без шансове за съживяване. Сивотата невежо диктата бленува Сиво мами и сиво намигва, Само в сиви сънища ще сънува, Че  целта е постигната. Жуженето познато край ухото ми Ме кара да настръхвам И от среднощното припомняне, Че съм храна и плячка,                      Изтръпвам. Започвам непланирани движения, Но знам, че ще загубя. Едва ли имам дръзновение Да се лиша от сън, докрай                      Да се събудя. Преследва ме нахалното москито С охотата  на блудник. Пиянства и пирува до насита, С пищящите си чалги                      Ме изнудва. Пикира и паркира върху кожата - Меню еднообразно. Мъчителен затвор е ложето, Сънят си тръгна, чувствам се                      Ужасно. И само мисъл и утеха трайна, Подклаждам вътре в мен. Усещам благодарност тайна - Имунитетът ми подсилен е                      За този ден.", "date": "2019.06.21", "title": "Стихотворения от Анелия Павлова"}
{"url": "https://duma.bg/stihotvoreniya-petya-peycheva-n194399", "text": "Следвам погледа, топлата длан върху моето тяло, играта и дъха на упойващ балсам, който стъпките води нататък... В този чувствен и прям диалог всяка тръпка задава въпроси без посредник и даже без Бог, сякаш ходя през огъня боса. Танц за двама, разбирам езика, отговарям, приемам страстта, знам отдавна, че в нея е скрита дързост, смесена с горда тъга. Всеки в ритъма търси, избира сред партньорите своя дуел, едновременно двама умират, няма думи, раздяла, предел. Такава мощ, стихия ме повлича, дъхът ми спира, падам в пропастта, изчезвам в облак водна пара, сричам две думи... Май това е любовта. И сякаш няма сила да я спре, но аз видях и ледена грамада. Когато студ сърцето ни скове - така замръзва даже водопадът. Достигнахме до края на света, стоим сега пред бездната пенлива. Готова съм да скоча с любовта и знам, че после пак ще бъда жива. С тела от шоколад, разтапящ се и сладък като в мираж от маранята на деня, се впускат през нощта дори без отдих кратък и всичко страст е, само джаз е на света! Навсякъде - на улицата и на плажа, на сцената, плантацията, в кабарето, кръвта кипи, на всички иска да покаже какъв е истинският ритъм на сърцето. Кубинската фиеста е със запазен знак, разпалваща като дайкири, с ухание на пури и кафе. Неравният й такт за волност, непокорство е предание. Препускай през виелици и мраз, през северно сияние и шир, да буди със звънчета твоят глас, искри да пръскаш в пътя си безспир! Препускай през столетия и гнет, през революции и кръговрат! Светът все още помни онзи ек от залпа на зората в Петроград. Препускай след опасности и враг, през огън, гибел, саможертва! Стоят на стража пак до твоя праг безсмъртен полк и памет светла. Препускай след надежди и мечти, през вечните полета на Сибир! Не е богатството ти вдън земи, дълбоко в руската душа блести. Избрах си мое място да живея през всичките ни земни времена. Петрарка нежни песни да ми пее, мадони да ми сочат вечността. Под малкия балкон на Жулиета оставих своето писмо и аз. Ако ме чака смърт като вендета, да бъде от любов и бурна страст. Ще мина през лозята на Тоскана, ще пия виното на любовта. От слънце южно сред море огряна, да вкуся с долче вита лудостта. След оперната сцена на Милано в Неапол с музика ще долетя. Не е възможно даже и вулканът да спре живота тук и досега. И бавно ще потъвам във Венеция с достойнството на бедна куртизантка, която ще оплакват безутешни с греховно подарената камбанка. А ако скъсам струна от сърцето във вихрения танц на Паганини, ще съжалявам само, че небето ми се изплъзва с вечното си синьо.", "date": "2019.06.21", "title": "Стихотворения Петя Пейчева"}
{"url": "https://duma.bg/nov-broy-na-spisanie-plamak-n194400", "text": "Излезе брой 3 на списанието за литература, изкуство и публицистика \"Пламък\". Поредната годишнина от гибелта на Ботев отбелязва изданието със стихове на големия поет, както и със спомени на Никола Обретенов за Ботевата смърт. В алманаха читателите могат да се срещнат с поезията на Андрей Андреев, Деньо Денев, Анджела Димчева, Първолета Маджарска, Силвия Стефанова, Ирина Александрова, както и с прозата на Елена Христова, Димитър Златев, Иван Бързаков, Надя Михайлова, Теодор Христов, Здравка Евтимова, с есеистичните откровения на Йордан Калайков. Спомени за \"прощалния дебют на Петя Дубарова\" разказва Георги Константинов, а за Ангел Каралийчев си спомня Найден Вълчев. Не е забравено и \"внезапното поколение\" чрез творбите на Александра Ивойлова, Антон Генев, Кристина Добрева-Станкова, Антон Чикаджиев, Георги Джалев. Лалка Павлова анализира поемата \"Два портрета\" от Лиляна Стефанова. В списанието има и критика на Златимир Коларов, Людмила Гуркова и Ангелина Бакалова. Броят е богато илюстриран с репродукции от художествената колекция \"Манасиеви\". ", "date": "2019.06.21", "title": "    Нов брой на списание \"Пламък\""}
{"url": "https://duma.bg/savetat-na-evropa-razoblichi-danail-kirilov-za-trimata-golemi-n194394", "text": "Тезата на правосъдния министър Данаил Кирилов, че Европа налагала да бъдат променени правилата за проверка и отстраняване на \"тримата големи\" в съда и прокуратурата, бе опровергана. Комитетът на министрите, отговарящ за изпълнението на решенията на Европейския съд по правата на човека (ЕСПЧ), \"не е поставял изискване за промяна на процедурата за освобождаване от длъжност (или за разследване) на председателите на върховните съдилища на България\". Това пише в официално съобщение на Съвета на Европа по повод провеждащата се в София кръгла маса, организирана със съдействието на Министерството на правосъдието. Темата на събитието е неефективното изпълнение на присъдите на Съда в Страсбург срещу България по дела, засягащи точно фактическата безконтролност на главния прокурор. Позицията на Съвета идва в момент, в който Кирилов трябва да защити предлаганите промени в правомощията на главния прокурор и на председателите на Върховния касационен (ВКС) и Върховния административен съд (ВАС). \"Нека да не проявяваме субективизъм, режимът трябва да е принципен, трябва да е наравно и смятам, че няма как да предвидим уредба само и единствено за единия, защото това се харесва или се настоява от определен кръг лица\", опита да се оправдае Кирилов. Той настоя, че имало еднакъв \"правен риск\" за водене на разследване както срещу главния прокурор, така и срещу шефовете на върховните съдилища. За нас е важно да докажем пред партньорите си висок стандарт и сериозност на вътрешния режим за готовност да се изпълняват тези решения, заинати се министърът. Кирилов каза, че не иска да влиза в спор кой иска въвеждане на механизъм в закона, който да позволява разследване срещу \"тримата големи\". \"Нека да съобразим и конституцията, в която в частта съдебна власт статутът на тримата големи винаги е бил равно установен. Имаме поне пет норми, които коментират статута на главния прокурор, председатля на ВАС и ВКС\", заяви гербаджията. \"Въпрос на дебат е - нека този дебат бъде максимално спокоен, широк и подробен, да вземат участие всички заинтересовани, да изразят становище и българският парламент ще трябва да вземе окончателно решение по отношение на тримата заедно или на главния прокурор\", сети се Кирилов след многобройните критики по предложенията му.", "date": "2019.06.21", "title": "Съветът на Европа разобличи Данаил Кирилов за \"тримата големи\""}
{"url": "https://duma.bg/balgarski-poeti-v-slovakiya-n194401", "text": "По покана на Съюза на словашките писатели за участие в тазгодишния литературен фестивал \"Словесна пролет\", който по изключение се проведе по-късно – през лятото, и на конгреса на \"Матица Словенска\" в Словакия гостуваха председателят на СБП Боян Ангелов и поетът-преводач от словашки и чешки език и специалист по тези литератури Атанас Звездинов. В Градската библиотека на Братислава се проведе литературна вечер. Програмата бе водена от Ваня Радева, директор на Българския културен институт. Боян Ангелов и Атанас Звездинов прочетоха свои стихове, след което се състоя интересен разговор. Двамата бяха поздравени от Йорданка Чобанова – посланик на България в Словакия, както и със специална поетична програма от учениците на Българското училище в града. В рамките на конгреса в град Мартин пред чуждестранните делегации от Сърбия, Германия, Чехия, Украйна, Словения, Черна гора, Русия, Румъния, България и домакините от Словакия Боян Ангелов говори пространно за приноса на Кирил и Методий и за читалищното дело в България, сходно по проблематика с това на \"Матица Словенска\". В камерния театър в Мартин се състоя галапрограма в чест на гостите на конгреса, по време на която българските творци прочетоха стихове в оригинал, представени в превод от големия словашки поет Михал Худа. Конгресната програма предвиждаше и изяви в град Липтовски Микулаш и околията му, където нашите автори също имаха творчески срещи с местни творци. ", "date": "2019.06.21", "title": "Български поети в Словакия "}
{"url": "https://duma.bg/bsp-nastoyava-sekretariatat-na-evropeyska-institutsiya-da-e-v-sofiya-n194391", "text": "БСП настоява Международният секретариат на Парламентарната асамблея в процеса на сътрудничество в Югоизточна Европа да бъде с постоянно седалище в София, заяви секретарят на ПГ на левицата Кристиан Вигенин. Той подчерта, че левицата е против опитите да бъде лансирано турското предложение на ротационен принцип европейската институция да е по 5 години в България и Турция. Вигенин обяви, че подобни опити се правят от няколко месеца насам зад гърба на председателския съвет и делегацията и се оказва натиск да се поемат ангажименти в подкрепа на турското предложение.  Социалистът се възмути, че през февруари при посещение в Турция шефката на външната комисия в НС Джема Грозданова от ГЕРБ е изразила подкрепа за предложението на южната ни съседка. Той настоя парламентът и делегацията да удвоят усилията за постигане на благоприятното за България решение секретариатът да бъде у нас.", "date": "2019.06.21", "title": "БСП настоява секретариатът на европейска институция дa е в София"}
{"url": "https://duma.bg/balgarin-da-se-naricham-n194397", "text": "Какво ли не преживя България през последния четвърт век. Едно голямо рушение по всички посоки разнищваше и материалните, и духовните й устои. Тя продължава да носи кръста си като измъчена сиромахкиня, без опора, без подкрепа отникъде. Тези, които идат уж да й помагат, всъщност я ограбват и разоряват. Такава гибел е равна на национален апокалипсис. А дъното, за което говорим вече толкова време, е продънено и повече няма накъде. Няма и къде да се стъпи. Буквално като ураган почти във всеки дом (изключенията са известни) нахлуват с главоломна сила бедността, гладът, безработицата и нищетата. Тоталното бедствие помрачи душите и погледите на хората. Стана тъмно. Свободата може ли да бъде без кавички, щом мирише на долари и на предателство спрямо Отечеството. Подробностите на съвременното българско средновековие са ясни до болка на всички ни. Извършиха се погроми над паметници. А по ефира звучи музика безкрай. Нали тя трябва да промива мозъците ни, та да забравим кои сме, да забравим, че сме имали и хляб, и смях. Медиите интервюират всеки начеващ естраден певец колко песни имал - той нали си е и автор на текста, че и на музиката, с една дума, поет, композитор и певец. (Друг е въпросът кое от всичко това има някакви качества.) Той, човекът, се чуди какво да отговаря, мъчи се да каже нещо, но не му стига пипето за това. А да сте чули гласа на българските писатели? Живите от тях са живи погребани. Бяха ги зачеркнали, така както направиха със Смирненски, Гео Милев и Вапцаров, с Радевски и Хрелков... България стана наистина разграден двор и чужденците - един след друг - й дават съвети. Съветван отвсякъде, българинът не се чувства като у дома си. Дори стана така, че той си мълчи и трае, а в повечето случаи за \"тази страна\" се застъпват нейните емигранти по далечни земи. Така изглежда поне от пресата. Разбира се, че това е добре, но то не изкупва мълчанието на цял един народ в днешните граници на България. Какво значи свобода и демокрация, когато често нямаш къшей хляб. Какво значи Отечество, когато те упрекват, че си патриот. Че не мислиш планетарно. Ами че даже тревичката не вирее без свой корен. Нито дървото. То пък за какво ли ни е планетарното мислене, когато нямаме пукнат лев да си идем да видим родните си места. През цялото това мрачно време от началото на \"демокрацията\" до днес все пак в пресата светеха, макар и от време на време имената на творци и писатели, които защитаваха българщината и истината. Трябва да ги помним. Така както помним завинаги стиховете на дядо Вазов: \"Българин да се наричам / първа радост е за мене!...\", защото в тези прости и свети стихове радостта е породена от изначалната родова тръпка. Защото сме закърмени от първичното мляко на майка България. Творци, които през тези години усърдно защитаваха и защитават българщината са Николай Хайтов, Велко Вълканов, Дамян Дамянов, Стефан Продев, Никола Инджов, Боян Ангелов, Юлиян Вучков, Матей Шопкин, Чавдар Добрев, Драгомир Шопов, Минчо Минчев, Методи Георгиев, Румен Воденичаров, Здравко Недков и др. Нека не забравяме, че за да бъде гражданин на света, човек преди всичко трябва да бъде гражданин на Отечеството си. Тъкмо затова творческото слово на писателя е топло и истинско, когато е осенено и одухотворено от българските си корени. Този естествен изначално изконен родов сок не може да се замени с нищо. Може ли някой да обясни защо българинът е най-духовно възвисен на 24 май - Празника на създателите на азбуката ни светите братя Кирил и Методий, Празника на българската просвета и култура. Обяснението няма думи, то се разбира от само себе си. И в тази своя възвишеност духът на българина е и свободен, и демократичен, и съвършен, и влива нюансите на своя възторг в общочовешката духовна съкровищница. И тъкмо това патриархът на българската литература Иван Вазов е възвеличил в най-съкровеното ни - \"Българин да се наричам / първа радост е за мене!\" Което всъщност се явява като най-първичния български химн.", "date": "2019.06.21", "title": "Българин да се наричам..."}
{"url": "https://duma.bg/balgarskiyat-ezik-e-moyata-rodinaoyata-rodina-n194395", "text": "За жалост бездуховното време, в което ни е отредено да живеем, се оказа безпощадно към мнозина наши творци на изящната словесност, които отивайки си от тоя свят, са обречени на недопустимо забвение. Сред тях е и Стоян Бакърджиев - един от най-надарените ни и приносни водещи преводачи на нашето съвремие.  Роден е на 9 март 1929 година в Пазарджик, където израства в скромно, но будно родолюбиво семейство. Природно надарен със солидни умствени заложби, той завършва успешно средно образование в родния си град, а след това право и българска филология в Софийския университет \"Св. Климент Охридски\". Скоро обаче му се вижда скучен и безинтересен светът на юридическата професия. С други думи, в адвокатската кантора и в съдебните зали младият  Бакърджиев усеща, че няма възможност да разкрие своята дълбока философска, интелектуална и човешка същност. И твърде скоро, в началото на 60-те години, се отдава всецяло и безвъзвратно на преводаческото поприще. Бъдещият ревностен преводач тръгва решително по избраните нови професионални коловози. И е убеден, че навлизайки в необятните лабиринти на световната литература, ще допринесе за духовното обогатяване на своите съотечественици, чиито предшественици са тънели векове наред и в духовно робство. А новоизбраният \"занаят\" наистина изисква висока културна ерудиция, задължителен усет към художественото слово, потребен професионален интелект и неизбежни специфични изисквания. Да не говорим за необходимостта от широк поглед върху лексикалното богатство и граматичния строй на чуждите езици. Инак как едно чуждо оригинално произведение ще заговори на родния ни език, с атмосферата на своя емоционално-образен свят и естетическо-художествен инструментариум.  И нетърпеливо открехва плахо вратичката на бъдещата си примамлива кариера. А няма опит и тръгва по стъпките на онези, които са проправяли някога пъртина към литературното богатство на Европа и света. \"С подчертан интерес - споделял е той пред мен - съм анализирал преводите на Константин Величков, Пенчо Славейков, Александър Балабанов...За мен те са една своеобразна школа, от тях съм видял какво мога да използвам и какво не.\" По-късно, когато се развива стихотворната техника в българския език и се появяват по-модерни ритмически стъпки, на поетическия ни небосклон изгряват имената и на нови талантливи преводачи. От тях също се е учил. \"За мен - казва той - изключително интересен и модерен преводач е Георги Михайлов. От него възприех доста неща. Не по-малко съм задължен и на Николай Лилиев, на Асен Разцветников, превел през 30-те години великолепно \"Тартюф\" на Молиер. Превод на същата френска пиеса публикувах и аз през 1977 година\". Пътьом Стоян Бакърджиев се интересува, учи се от завидните постижения и на руските преводачи, които според него са на световно равнище. Намира, че тяхната преводаческа школа е водеща в света. Затова винаги говори с преклонение за творческите възможности на руските си колеги.Те са му помогнали, както се изразява той, да допринесе за обогатяване народната ни стихотворна техника и на българския поетичен език. А този процес не бива да се разглежда като негов личен принос, допълва преводачът, а като национално постижение. Тук му е мястото да отбележа, че интересът му към превода се заражда още през гимназиалните му години. На 17-годишна възраст в ръцете му попада една балада на Мережковски и пламва от възхищение, когато се потапя в нейното съдържание. Изпада в плен на превъзходните й художествено-естетически качества. Дълбоко съжалява, че не е написана от българин и се заема с нейния превод. Това е и първата му преводна творба, към която сетне често ще се връща през студентските си години и която ще прогони юридическите му интереси. За съжаление тази балада е публикувана чак през 1967 година в антология на руската поезия. А първата му творба, която вижда бял свят през май 1955г. в сп. \"Септември\", е Шилеровата балада \"Златна чаша\". Силно впечатляващ интелектуален ръст той показва в превода си на \"Безсънни нощи\" (1961) от Леся Украинка. При нейното публикуване проявява изключително старание, прецизност и взискателност, за да бъде включена в антология \"Украинска класическа поезия\".    Моите наблюдения и общувания с него са ме убедили, че Бакърджиев питаеше особен интерес и се отнасяше с впечатляващ афинитет към испаноезичните поети. Неслучайно от испански е превел много неща, но не всичко е успял да публикува. Затова и немалко от неговите стойностни преводи видяха посмъртно бял свят. Приживе успя да издаде една пиеса на Лопе де Вега и някои отделни стихотворения от други автори. В издателските му намерения присъстваха непубликувани преводи на пиеси от Лопе де Вега, Калдерон и други испаноезични творци, а също така и една антология с творби на испански и американски поети, непознати на нашия читател. Озвучаваше на български с охота стойностни испански и латиноамерикански поети. Имаше неукротим пиетет към тези автори, възхищаваше се от художествено-естетическото майсторство на творбите им. А това преклонение роди и чудесните му преводи на \"Песни за живота и надеждата\" (1967) от Рубен Дарио, \"Лирика\" (1970) и \"Втора зора\" (1981) от Хуан Хименес, \"Мащехо и майко моя\" (1970) от Блас де Отеро и др. В творческото си всекидневие, съпроводено от непрестанни прецизни търсения и грижливи отсявания, откриваше и превеждаше големите поети и сред малките народи на Европа и света. Инак как би обогатил духовния свят на българските читатели, ако не беше ги докоснал до шедьоври от Райнер Мария Рилке и Стефан Цвайг от Австрия, Вилем Клос (Холандия), Хенрик Ибсен (Норвегия) и мн. др. И може би това е дало основание на Здравко Петров да изрази своята признателност към неговото благодатно перо. \"Стоян Бакърджиев, пише той, беше пренебрегнал всякакви лични и човешки потребности, за да ни даде няколко часа радост с голямата поезия.\"  Обект на приоритетен интерес бяха също и полски автори, пък и други талантливи творци от славянското езиково семейство. Подчертано пристрастие обаче проявяваше към Адам Мицкевич и ни предложи особено силно звучене на неговите сонети на родния ни език. Не по-малко ценеше и Юлиус Словацки. Истинска интелектуална наслада обаче изпитваше, когато се потапяше в  примамливите води на руската литература. \"Няма - казва той - български поет, който да не е контактувал с поезията на Русия и да не се е учил от нея. Превеждал съм Пушкин, Лермонтов, Мережковски...\" От творческото му полезрение не убягваха и надарени грузински поети. Спомням си изключително радушния прием там на изискания му превод на \"Витязът в тигрова кожа\" от Шота Руставели. За разлика от мнозина наши интелектуалци от неговия ранг, той остана чужд на трудно преодолимия магнетизъм на столицата и извървя своя житейски и творчески път в родния Пазарджик. Но това не му пречеше да общува с върховете на световната поезия и да обогатява духовното съвремие на сънародниците си. Знаеше цената си, никога не се е надпоставял, държеше се подчертано скромно и живееше с пулса на културния живот в града ни. Рядко пропускаше интересни изяви, свързани с духовното битие на съгражданите му, които дълбоко ценяха високия му човешки и интелектуален ръст. В беседите и разговорите си с хората винаги е давал израз на непримиримия си, неугасващ патриотизъм. За него родината беше над всичко. Не търпеше неправдите, но никога не е плащал данък на политически пристрастия, макар че след настъпването на т.нар. демократични промени някои господа се почувстваха огорчени от категоричния му отказ да бъде въвличан в настървените им долнопробни политически игри. Не напусна нито за миг своята барикада на честен и авторитетен интелектуалец. Това го извисяваше още повече в очите на обществото ни. И никак не е случайно, че всеотдайният му труд за приобщаването ни към значителна част от световната поетическа съкровищница се радваше на заслуженото признание на родния ни интелектуален свят. Остават завинаги в светлите анали на литературната ни история високите оценки за този именит наш съгражданин на Леда Милева, Николай Хайтов, Йордан Вълчев, Александър Миланов, Симеон Янев, Радко Радков, Стоян Илиев, Александър Шурбанов, Симеон Хаджикосев и много други върхови имена на съвременна духовна България. Той не преставаше най-усърдно да се рови из световната поетическа класика, откриваше нейните бисери и щедро ги даряваше на своите сънародници. А с това по вазовски показваше невероятните изразни възможности и на родното ни слово. За \"нашия Идалго от Пазарджик\", както го наричаше Симеон Хаджикосев, това беше най-голямото му щастие. И това беше смисълът на неговия рядко съдържателен живот, който приключи внезапно през 1998 г.  \"Всъщност, изповядваше Стоян Бакърджиев, българският език е моята истинска и единствена родина.\"", "date": "2019.06.21", "title": "Българският език е моята родинаоята родина"}
{"url": "https://duma.bg/za-kakvi-ni-vzemat-n194396", "text": "Вземат ни за олигофрени. Така щях да се изразя, ако бях една от великите ни публични личности, които не си поплюват много-много с публичните си изявления. Но не съм. Доста са ни грубиянствата. Затова ще гледам колкото мога по-внимателно да кажа, че създателите на нашите те-ле-програми ни вземат за... ама не мога да намеря по-точна дума от тая, с извинение - вземат ни за олигофрени. Никога няма да си го признаят. Те боравят с две словосъчетания - съобразявали се, казват, с \"масовия вкус\", правели програмите си, казват, за \"масовия зрител\". Не - за хора с изтънчен вкус, с високи духовни щения, а за масата без вкус към каквито и да било ценности, маса кротка и непретенциозна. За просветените тълкуватели споменатите словосъчетания - \"масов вкус\" и \"масов зрител\" въобще не се нуждаят от тълкуване. Но ние, непросветените, сме крайно възбудени от неяснотата кои от нас се натъпкват в това многолюдие на \"масовия зрител\", винаги ли там ни е мястото, в кои случаи попадаме там и подлежим ли на измъкване, а и - въпрос към себе си - как се чувстваме там. Разбира се, че \"масовият зрител\" побира всичко, което не е \"елит\", а \"масовият вкус\" съответно е напълно чужд на възвишения вкус на \"елита\". Тук не му е мястото да ожалваме хората от \"елита\", така лишени от наслажденията, сервирани от медиите. Но като нямаме честта да гледаме от горе на долу, т. е. към \"масовия зрител\", а усещаме, че сме си в неговата сбирщина, все пак нека се попочудим. Има ли все пак някакво изследване, което показва едно към едно примерно колко духовни първенци на нацията изключват телeвизорите си погнусени. Или, обратното, колко мислещи хора посягат (и от какъв зор) към жълтата преса, а вечер, след изнурителен умствен труд, отдъхват със сладостните турски сериалчета. Или - колко бъдещи български генийчета се заплесват по безмозъчните пукотевици на малкия екран... или колко добри души падат в лапите на кръвожадни човеци-нечовеци..., или колко млади таланти консумират замаяни голямото хи-хи-ха-хо, привиквайки на безкрайното словесно лигавене, ето пак груба дума, не бива така... И знае ли се как доходоносната, разбира се, за медията, реклама не яде, ами буквално изплюсква нашето обикновено човешко време? С цялата скромност на непросветените тълкуватели все пак можем да допуснем, че създателите на те-ле-програмите не само обгрижват нас, хорицата по-долу от елита, а че точно техните те-ле-програми минута по минута, час по час, ден след ден, година след година отглеждат любимия си \"масов зрител\" - тъп, зяпнал в екрана, многоброен. Удобен във всяко отношение. И ако това допускане е вярно, то не е ли време да си направим една Българска Коледа за родната Българска национална телевизия, която - виждаме я, боледува от страшно безпаричие, защото тя може да погледне към нас не като към всеяден \"масов зрител\", а като човеци - българи. Българи със скромни, но все пак духовни потребности.", "date": "2019.06.21", "title": " За какви ни вземат?"}
{"url": "https://duma.bg/ezikat-na-omrazata-shestva-v-kampaniite-na-vsichki-partii-n194392", "text": "Българските кандидати за евродепутати продължават да използват езика на омразата в предизборните си кампании, става ясно от медийния мониторинг на Института за социална интеграция (ИСИ). Проследени са 25 медии, туитър и фейсбук. Наблюдателите са търсили \"чист\" език на омраза, агресивна лексика и индиректна обида. \"В рамките на горещата фаза станахме свидетели на различни форми на политическа пропаганда. Част от формациите заложиха на езика на омразата, обидната лексика и индиректните нападки както към политическите опоненти, така и към телевизионните водещи и към обществото като цяло с цел да спечелят поддръжници\", коментира Стоянка Балова от ИСИ. Най-често от негативната риторика се е възползвал лидерът на \"Воля\" Веселин Марешки. Кампанията си за евровота той е градил върху противопоставянето с ВМРО, а за целта е използвал много агресия и непристойно поведение, отчита наблюдението. Лидерът на воеводите Ангел Джамбазки също се е отчел с агресивна риторика. Водачът на евролистата на \"Атака\" Георги Димов е следващият, избрал вулгарното и агресивно поведение. Като негативен пример за език на омраза е посочен и Радан Кънев от \"Демократична България\". Елена Йончева от БСП също не е останала настрани от тренда. При нея често са се повтаряли думите \"бухалка\", \"лъжа\", \"срам\" и др. по адрес на управлението, ГЕРБ и Бойко Борисов. Специално внимание се обръща и на обидите от премиера, който е изключително груб към БСП и дори нарича опонентките си \"жалки женици\". В доклада се отбелязва, че медиите спомагат за разпростирането на езика на омразата, като цитират дословно изказванията на политиците. Проблем има и в социалните медии, където съществуват групи, изцяло подчинени на езика на омразата. Политиците, които активно ползват тези мрежи, са наясно с аудиторията и често стават заложници на тези настроения, коментира Балова.", "date": "2019.06.21", "title": "Езикът на омразата шества в кампаниите на всички партии"}
{"url": "https://duma.bg/sadat-otstrani-prokurora-po-deloto-sreshtu-imamite-v-pazardzhik-n194385", "text": "Прокурорът по делото за радикален ислям в Пазарджик Недялка Попова бе отстранена вчера от съда по настояване на обвиняемите и техните адвокати. Решението за отвеждането на прокурора е на Окръжния съд в Пазарджик и не подлежи на обжалване. До отстраняването се стигна заради изявления на прокурора пред медии от март 2018 г., които според защитата създават впечатление за предубеденост към подсъдимите. Макар че съдията по делото коментира, че в залата такова предубеждение не е демонстрирано, решението за отстраняване на обвинителката e oкончателно. Така делото остава с един прокурор - Васил Малинов. Адвокати на 14-те подсъдими за проповядване на радикален ислям поискаха връщане на обвинителния акт в прокуратурата, тъй като е писан от предубеден прокурор, и нов обвинителен акт. Това искане бе отхвърлено.", "date": "2019.06.21", "title": "Съдът отстрани прокурора по делото срещу имамите в Пазарджик"}
{"url": "https://duma.bg/protsesat-na-arteks-sreshtu-protestirasht-e-prekraten-n194384", "text": "Делото, заведено от фирмите \"Артекс-Инженеринг\" и \"Артекс-Златен век\" срещу един от най-активно протестиращите против строителството на небостъргача \"Златен век\" - Мариян Башур, е прекратено. Това сочи справка в електронната система на Софийския градски съд. Делото е приключено в закрито заседание на 19 юни. Мотивите на съда все още не са ясни и решението не е окончателно. Двете фирми на \"Артекс\" заведоха дела срещу Башур и друг активист - Никола Вапцаров, след като строителството на небостъргача в столичния квартал \"Лозенец\" бе спряно от строителния контрол. От дружеството твърдят, че с изказванията си пред медии и във фейсбук двамата са им нанесли вреди. От всеки от двамата \"Артекс\" претендираше да получи по 100 хил. лв. обезщетение.", "date": "2019.06.21", "title": "Процесът на \"Артекс\" срещу протестиращ е прекратен"}
{"url": "https://duma.bg/pernishkata-toplofikatsiya-osadi-obshtinata-za-zabaveni-smetki-n194383", "text": "\"Топлофикация\" в Перник осъди общината в областния град за просрочени задължения по сключено с дружеството през 2016 г. споразумение за разсрочено погасяване. Решението е на Окръжния съд в Перник. Определението на съда предвижда общината да изплати на \"Топлофикация\" близо 1,6 милиона лева плюс законната лихва за забава върху главницата. Общината ще трябва да изплати и мораторната лихва за периода 26 октомври 2016 г. - 21 февруари 2018 г. Освен това кметството трябва да се издължи с други 81 000 лева за доставената и незаплатена топлинна енергия за периода февруари-декември 2017 г., както и разноските по делото в размер на около 100 000 лева. Общината в Перник не е погасила задължения за доставена, но неиздължена топлоенергия на имоти, които са стопанисвани от нея, в това число кметство \"Изток\", училища, детски градини и общински предприятия и подразделения.", "date": "2019.06.21", "title": " Пернишката \"Топлофикация\" осъди общината за забавени сметки"}
{"url": "https://duma.bg/sozopolsko-selo-se-vdigna-sreshtu-tsentar-za-opasni-otpadatsi-n194382", "text": "Жители на село Атия, което се намира в община Созопол, негодуват срещу изграждането на център за разделно събиране и съхраняване на опасни битови отпадъци. В селото е сформиран инициативен комитет срещу проекта. Следващата седмица ще се проведе среща между местни жители и представители на общината. Споразумението за проекта е подписано през 2015 г., а финансирането е по Българо-швейцарската програма за сътрудничество. На площадката трябва да се събират опасни битови отпадъци, като: лакове, бои, лепила, домакински препарати и химикали, фармацевтични продукти, живак и живакосъдържащи отпадъци, негодни за употреба батерии и акумулатор, излязло от употреба електрическо оборудване и отработени масла. Предвижда се отпадъците да се съхраняват в специализирани контейнери за опасни вещества. Те ще се складират в центъра, след което ще се транспортират към други оператори, които да извършат последващо третиране. От община Созопол посочват, че въпросните материали няма да се обезвреждат на терена, но въпреки това хората не са съгласни с проекта.", "date": "2019.06.21", "title": "Созополско село се вдигна срещу център за опасни отпадъци"}
{"url": "https://duma.bg/tsatsarov-ne-preporachva-nov-zakon-za-tsarskite-imoti-n194386", "text": "Няма нужда от специален закон за реституция на имотите на царете Фердинанд и Борис III. Причината е, че решението на Конституционния съд (КС), с което е обявен за противоконституционен законът от 1947 г., отнел имуществото, връща положението отпреди конфискацията, т.е. имотите са собственост на двамата монарси или техните наследници. Това гласи становището на главния прокурор Сотир Цацаров. Припомняме, че покрай сагата с \"царските имоти\" Върховният касационен съд поиска КС да каже какъв ефект има тяхно решение за отмяна на закон с еднократно действие, какъвто е случаят с този от 1947 г., обявен за противоречащ на конституцията през 1998 г. Според Цацаров самата отмяна на закона е достатъчна, за да се върнат имотите на предишните им собственици. \"Законът за обявяване държавна собственост имотите на семействата на бившите царе Фердинанд и Борис и на техните наследници е уреждал отношения, които преди приемането му не са били нормативно уредени. Проявил е и е изчерпал действието си с влизането в сила. Обявеният за противоконституционен закон след влизане на решението на КС в сила повече не урежда като задължително правило за поведение обществените отношения, за които е създаден - отнета е неговата регулативна функция занапред. С него се отменят и преките правни последици на ЗОДС, накърняващи конституционно защитеното право на собственост\", смята Цацаров. Мнението на главния прокурор рязко се разминава с това на МС. Правителството иска изричен закон за реституция на имотите. Очакваното решение на КС ще е ключово за изхода на делата за Царска Бистрица, Врана и над 16 хил. декара гори, които бившият премиер Симеон Сакскобургготски води срещу държавата.", "date": "2019.06.21", "title": "Цацаров не препоръчва нов закон за царските имоти"}
{"url": "https://duma.bg/i-vidinskite-meditsi-zaplashvat-s-ostavki-n194387", "text": "Последният ден от едноседмичните едночасови ефективни протести на медиците във видинската болница \"Св. Петка\" бе вчера. В началото на протестите на 13 юни те поставиха ултиматум на управляващите, че ако не се съобразят с исканията им, ще последва колективна оставка. В момента върви подписка по отделенията за подаване на колективни заявления за напускане, съобщи БНР. Причина за продължаващото недоволство са неизпълнените искания за достойни условия на труд и заплащане. До момента няма отговор от управляващите, каза председателят на дружеството на професионалистите по здравни грижи в болницата Диана Богомилова. Тя заяви, че медиците продължават с протестите и планират да увеличат продължителността на ефективните стачни действия. \"По един на смяна сме. Крайно недостатъчни - и за работа, и за стачки, и за нищо. Просто сме неефективни за момента. Цели отделения ще подадем молби за напускане\", каза Богомилова.  Медицинските сестри настояват за спазване на колективния трудов договор и възнаграждение от две минимални заплати.", "date": "2019.06.21", "title": "И видинските медици заплашват с оставки"}
{"url": "https://duma.bg/redovno-se-narushavat-prava-na-rabotnitsite-u-nas-n194388", "text": "В България редовно се нарушават правата на работниците. Страната ни е в \"златната среда\" - група 3 на списъка за нарушени права на хората на труда, публикуван ежегодно от Международната конфедерация на профсъюзите (МКП), съобщават от КНСБ. Докладът бе представен на юбилейната среща за 100-годишнината на МОТ в Женева от генералния секретар на МКП Шарън Бъроу и президента на КНСБ Пламен Димитров в качеството му на председател на Комитета за синдикални и човешки права към МКП. Списъкът на международния синдикат е разделен на 6 групи. В нашата са Полша, Испания, Великобритания, Канада, Албания, Австралия и още няколко държави от Африка и Азия. В първа група с най-добри условия на труд са Австрия, Дания, Финландия, Исландия, Германия и др. Единствената източноевропейска държава в тази група е Словакия. Най-лошите държави за работа са Бурунди, Централноафриканската република. Най-голям ръст на страните, в които се пречи на работниците да се присъединяват към синдикат, се регистрира в Европа - 40%, а 50% от европейските държави нарушават правото за колективно договаряне през 2019 г. спрямо 20% година по-рано. Системни нарушители в тази област са Босна и Херцеговина и Румъния, а Беларус, Гърция и Турция не дават никаква гаранция за правата. Компаниите с най-големи прегрешения в Европа са \"Райън еър\", записана като нарушител на човешки права на 4 континента, \"Амазон\", \"Юбер\", новото летище на Истанбул и производителят на гуми Goodyear. Докладът подчертава и тревожното нарастване на убитите, арестуваните и заплашваните работници в Европа. ", "date": "2019.06.21", "title": "Редовно се нарушават права на работниците у нас"}
{"url": "https://duma.bg/promenyat-normativnata-uredba-za-neregistriranite-lekarstva-n194389", "text": "Ще бъдат прегледани, анализирани и променени нормативните документи, които уреждат доставката на нерегистрирани у нас лекарства. Това уверение даде министърът на здравеопазването Кирил Ананиев на изслушването в здравната комисия на управителя на НЗОК и на директора на болница \"Царица Йоанна-ИСУЛ\" за лечението на деца с онкохематологични заболявания. Припомняме, че изслушването бе предизвикано от появилите се съмнения за забавено изплащане на онколекарства за лечението на 6-годишната Мими, родена със синдром на Даун и заболяла от остра лимфобластна 6-клетъчна левкемия. Тя почина завчера. Според сегашното законодателство, когато за лечение на болен е необходимо лекарство, което не е регистрирано у нас, болницата прави заявка то да бъде доставено. Предвижда се занапред болницата да прави поръчки на базата на броя преминали в предходната година пациенти със съответното заболяване, нуждаещи се от дадено лекарство. Според Жени Начева, зам. здравен министър и председател на Надзорния съвет на НЗОК, така лекарствата ще се заявяват и плащат за по-дълго време, а не за всеки отделен случай. Според директора на УМБАЛ \"Царица Йоанна-ИСУЛ\" проф. Бойко Коруков това ще гарантира на болниците необходимите количества медикаменти.  Представителите на здравните власти бяха категорични, че в процес на облекчаване е тромавата процедура за финансиране на детските лекарства след прехвърлянето на Фонда в НЗОК. Например процедурата по осигуряване на лекарствата на Мими започнала в края на април и приключила на 19 юни. Не е пропуснат нито един етап от лечението, увери проф. д-р Добрин Константинов, началник на Клиниката по детска клинична хематология и онкология.  Вече е сформирана група от представители на МЗ, НЗОК и на ИСУЛ, която работи по изчистване на маловажните изисквания в процедурите за лечение на деца. Няма връзка между издаването на заповедта за лечение на детето и прилагането му, заяви управителят на НЗОК д-р Дечо Дечев. По думите му от 1 април, когато Фондът за лечение на деца стана дирекция в НЗОК, досега са разгледани 360 заявления за лечение, като 140 от тях са прехвърлени от фонда.  По-рано в парламентарната зала депутатът от БСП проф. Георги Михайлов поиска депутатите да отдадат почит на починалото дете и да бъдат изслушани управителят на НЗОК и директорът на Изпълнителната агенция \"Медицински надзор\". На заседанието на здравната комисия проф. Михайлов поиска да бъдат разтоварени лекарите от бумащината, а родителите на болните деца да не попълват множество документи, за да получат децата им лечение. Той бе категоричен, че ако има административни нарушения, те трябва да се разглеждат по надлежния ред. Според проф. Михайлов недопустимо е болниците да бъдат оставени сами да се оправят с проблема с все по-често изчезващите от пазара животоспасяващи лекарства заради ниските им цени.", "date": "2019.06.21", "title": "Променят нормативната уредба за нерегистрираните лекарства"}
{"url": "https://duma.bg/edna-treta-ot-zhilishtata-sa-neobitaemi-n194380", "text": "Около една трета от жилищата у нас са необитаеми, показват данните на Националния статистически институт (НСИ). В същото време около 1,1 милиона души, т.е. един от всеки 7 българи, обитават жилища, които се споделят от повече от едно поколение. Споделянето на едно жилище от няколко поколения е най-вече сред домакинствата с по-ниски доходи в по-големите градски центрове. Към днешна дата 97,6 на сто от жилищния фонд у нас са частна собственост и 2,4 на сто - на държавата или общините. Под наем живеят 18 на сто от населението у нас, показват още данните на НСИ. Над 3,9 милиона е общият брой на жилищата у нас в края на 2018 г. От тях 2,6 милиона са в градовете, а останалите в селата. Близо 1,2 милиона жилища стоят празни. От тях 653 хиляди са необитаемите домове в градовете и 567 хиляди - в селата. Това означава, че 32 на сто от жилищния фонд у нас са незаети. В градовете всяко четвърто жилище стои празно - 25%, докато в селата почти всяка втора къща е без стопанин - 45%. През последните пет години цените на жилищата у нас непрекъснато растат, като от миналата година има забавяне на темпа на растеж, сочат данните на \"Евростат\". За 2014 г. увеличението на цените на апартаментите е било 1,4 на сто, през 2015 г. нарастването е с 2,3%, през 2016 г. ръстът е 7 на сто. Най-голямото поскъпване на жилищата е през 2017 г., когато цените са се увеличили с 8,7 на сто. През миналата година темпът на растеж на цените на жилищата намалява до 6,6 на сто. Най-голямо намаление в цените на жилищата у нас е регистрирано през 2009 г. Тогава те са поевтинели с 20%, а година по-късно са паднали с още 10 на сто, показват още данните на \"Евростат\". Жилищният пазар у нас варира в доста широк ценови диапазон - от около 500-800 евро на кв. м в средно големи градове, до 1200-1500 евро на кв. м в скъпите квартали на София. В същото време пустеещи къщи в селата у нас се продават на цени от 3000 до 5000 лева, като в някои случаи цената е много по-ниска и дори е символична. Въпреки огромния броя празни апартаменти през първото тримесечие на тази година у нас са построени и пуснати в експлоатация общо 640 нови жилищни сгради, сочат данните на НСИ. Най-активно остава строителството в големите градове – София, Пловдив, Варна и Бургас. ", "date": "2019.06.21", "title": "Една трета от жилищата са необитаеми"}
{"url": "https://duma.bg/palen-proval-v-borbata-s-byurokratsiyata-n194390", "text": "С представянето на резултатите от европроект лъсна пълният провал на властта в борбата с бюрокрацията и подобряването на административния капацитет. Ресорният вицепремиер Томислав Дончев така и не се появи при представянето на данните, макар преди дни шумно да се похвали, че за проучването ще се използват \"тайни клиенти\". В наблюдаваните 13 администрации е констатирано масово чиновническо невежество и неизпълнение на стандартите за 15 основни услуги. Изискването на ненужна документация и грубото отношение към клиентите са практика в районни и областни администрации. Дългото чакане в държавните структури продължава, а властта пак обеща административното и електронното обслужване да бъдат актуализирани по европейските стандарти. Административното обслужване у нас все още е далече от задължителните европейски стандарти, които последните две правителства на Бойко Борисов обещаваха да въведат, за да облекчат гражданите и бизнеса. Това показва представено в Министерския съвет изследване по европроекта \"По-високо качество на административното обслужване чрез въвеждане на по-високи стандарти и подобряване на системата за обратна връзка с потребителите\". В отсъствието на ресорния вицепремиер Томислав Дончев бяха отчетени шокиращи практики в 13 администрации за чиновническо невежество, неизпълнение или неприлагане на въведените нови стандарти за 15 основни услуги. Наблюдението е проведено от консултанта по проекта \"СМТ България\" ЕООД по метода \"таен клиент\", докладва представителят на фирмата Здравко Сечков.  При издаване на разрешения за безплатни винетки Агенцията за социално подпомагане продължава да изисква от хората с намалена работоспособност отпаднали нормативно документи като голям талон, свидетелство на ТЕЛК и полица \"Гражданска отговорност\". Услугата отнема и много време, тъй като агенцията била затрупана с 200 000 заявления. При кандидатстване за еднократна помощ за новородено още се изискват ненужни документи - като акт за раждане на детето и за банкова сметка. За издаване на скица на поземлен имот в Агенцията по геодезия, картография и кадастъра се чака на опашка, защото обслужването на клиент отнема 20 минути. Наблюдателите установили, че чиновникът на гишето не познава услугата и отпраща към общината, срокът за услугата е по-дълъг от законния, а издадената накрая скица не отразява актуалното състояние на имота. Въпреки че изискването е отпаднало, столичният район \"Триадица\" изисква презаверка на кадастрална скица, ако от последната са изтекли 6 месеца.  Продължават опашките в КАТ за подмяна на свидетелството за управление на МПС. Услугата в столицата отнема 6 часа, от 8 гишета работят само 5, а хората се въртят от гише на гише и после пак се връщат обратно. Имейлът въобще не е въведен като опция за уведомяване при готов документ. 14 нарушения на гишетата на МВР са установени при издаването на разрешения за продължително пребиваване на чужденци. Сред тях са липса на информация на чужд език и образци на заявления, неосигурена достъпност, недостатъчна информация за услугата и лошо отношение.  Гишетата на администрацията на Софийска област обслужват само в половината работно време. Служителите са некомпетентни, не познават спецификата на процедурата и не могат да отговорят дали е необходима заверка с Апостил, изискват заверка с ненужен правоъгълен печат, а услугата отнема най-малко 7 дни. В столичния район \"Панчарево\" и в областната дирекция \"Земеделие\" във Враца също искат ненужни документи. Критики има и към административното обслужване в столичния район \"Възраждане\" и  Агенцията по рибарство. Три излишни справки пък искат в НАП при дерегистрация по ДДС. \"Административното и електронното обслужване у нас ще бъдат актуализирани спрямо европейските стандарти. Промените ще целят по-високи стандарти за обществено качество в съответствие с преминаването към комплексно административно обслужване\", за пореден път обеща шефът на дирекция \"Мадернизация на администрацията\" в МС Алеко Джилджов.", "date": "2019.06.21", "title": "Пълен провал в борбата с бюрокрацията"}
{"url": "https://duma.bg/bsp-spasi-poshtite-v-malkite-selishta-n194381", "text": "Няма да се закриват пощенски станции в малките населени места. Това реши парламентът вчера, който прие на второ четене промени в Закона за пощенските услуги. По предложение на ПГ на \"БСП за България\" отпадна текстът, който предвиждаше най-малко един пощенски клон в места с население от 800 до 15 хил. жители, най-малко две стационарни пощенски станции в местата с над 15 хил. жители и най-малко по една на всеки следващи 20 хиляди жители. 99 народни представители гласуваха \"за\", 25 бяха против, а 50 се въздържаха. \"Заставаме на страната на хората, защото в малките селища няма лекар, няма аптека, няма банкомат. Ако закрият и пощенската станция, какво остава?\", заяви по време на дискусията депутатът от БСП Дора Янкова. \"Ние сме категорични, че услугата трябва да остане. За нас пощите са присъствието на държавата в селата. В страната има 3000 станции, в които около 300 хил. души получават пенсиите и социалните си помощи. Българските пощенски станции не бива да се пипат\", подчерта Янкова. Зам.-председателят на комисията по транспорт Георги Свиленски от БСП попита какъв е смисълът да се поставят ограничения на българския държавен оператор. Според него целта е след като през 2025 г. изтече договорът на \"Български пощи\" за предоставяне на универсална услуга, лицензът да бъде даден на друг оператор, като междувременно държавната компания излезе от малките населени места. С гласуваните промени в Закона за пощенските услуги се създава изцяло нова правна уредба, която осигурява изпълнението на европейски регламенти. Въвеждат се национални мерки по прилагането на изискванията, свързани с осъществяването на последователен регулаторен надзор по отношение на участниците на пазара на трансгранична доставка на колетни пратки. На пощенски оператор, който не предостави информация или предостави невярна, непълна или неточна такава, се налага имуществена санкция от 200 до 1000 лв. Който пък не изпълни допълнителни изисквания за информация по европейски регламент или я предостави извън срока, определен с искането, се налага имуществена санкция от 500 до 2500 лв.", "date": "2019.06.21", "title": "БСП спаси пощите в малките селища"}
{"url": "https://duma.bg/vlastta-vze-nov-dalg-za-nad-300-mln-lv-n194379", "text": "Министерството на финансите, ръководено от Владислав Горанов, взе нов дълг от вътрешния пазар за над 300 млн. лв. Министерството проведе два аукциона за продажба на 10,5-годишни и 20-годишни държавни ценни книжа (ДЦК), деноминирани в левове, с падеж съответно на 21.12.2029 г. и 21.06.2039 година. На аукциони са пласирани ДЦК в общ обем от 300,6 млн. лв. - 200 млн. лв. за 10,5-годишни книжа и 100,6 млн. лв. за 20-годишните книжа, съобщиха от финансовото ведомство. Преди няколко дни бе съобщено, че Горанов ще емитира нов дълг от 400 млн. лв. Решението на МФ дойде, без да е обявено в емисионния календар за месеца. Освен това обичайно обявленията за предстоящ аукцион се публикуваха от БНБ седмица по-рано, докато сега поканата бе от понеделник следобед за сряда. Решението бе изненадващо, защото едва ли има нужда от нов дълг в момента при такова голямо преизпълнение на бюджета и огромен фискален резерв. Основното предназначение на новия дълг било да погасява падежи на задължения, както и да служи като буфер за финансовата стабилност. Най-голямото плащане, което ни предстои, обаче е чак през 2022 г. Тогава е падежът на 7-годишната емисия еврооблигации от март 2015 г. По неофициална информация причината е готвеното разплащане накуп на самолетите F-16 за ВВС до края на годината. Заради това вероятно е решено, че кабинетът ще се възползва частично от възможността в бюджета да емитира ДЦК на стойност до 1 млрд. лв. през 2019 г. При преговорите стана ясно, че българското правителство няма кредитна история във военните сделки със САЩ и няма как да получи преференциални условия за разсрочено плащане на самолетите. Затова кабинетът предпочита вариант, при който да плати цялата сума, която очаква да бъде между 2 млрд. и 2.2 млрд. лв., накуп. Още на 7 юни финансовият министър Владислав Горанов каза, че е готов на такъв вариант. Засега не е ясно как кабинетът ще покрие оставащата сума до 2 млрд. лв. Почти сигурно е само, че Фондът за гарантиране на влоговете ще изплати предсрочно заема си към МФ заради фалита на КТБ в размер на 501 млн. лв., който иначе се дължеше на 15 април 2020 г.", "date": "2019.06.21", "title": "Властта взе нов дълг за над 300 млн. лв."}
{"url": "https://duma.bg/ogromen-vnos-na-gratski-chereshi-podbiva-pazara-u-nas-n194375", "text": "Огромен внос на череши от Гърция нанася щети на българските производители, предаде Нова телевизия. \"Липсва всякакво спокойствие. Не знаем на колко ще бъде цената в края на деня. Има хаос и при пунктовете. Едни искат дребни, други едри. В момента делим с работниците. Те получават 40-50 стотинки за килограм, а пунктовете засега изкупуват на 1 лев\", обясниха производителите. От 1 юни жандармерията пази масивите, има и пропускателни пунктове. \"Българската череша не е толкова едра като гръцката. И е сладка. Киселата е гръцка. Сезонът се очертава като добър. Проблем е времето заради валежите\", обясниха още производителите. България има нереализиран потенциал за износ на череши, който се оценява на около 700 000 долара годишно. Това показва анализ на консултантската компания за агробизнес \"ИнтелиАгро\", който беше публикуван в разгара на прибиране на реколтата. Тази година тя е много добра за разлика от последните три, които бяха лоши за земеделците заради времето. Общо над 13 000 хектара са били засети с череши, а произведената от тях продукция възлиза на 55 309 тона през миналата година. Средният добив от декар е 550 кг, показват данни на Министерството на земеделието.", "date": "2019.06.21", "title": "Огромен внос на гръцки череши подбива пазара у нас"}
{"url": "https://duma.bg/iran-se-hvali-sas-svalen-us-dron-n194372", "text": "От Корпуса на стражите на ислямската революция (КСИР) заявиха, че са свалили американски разузнавателен безпилотен летателен апарат в провинция Хормозган в Южен Иран, след като е нарушил въздушното пространство на Иран. САЩ потвърдиха, че Иран е свалил техен дрон, но обявиха, че това се е случило в международното въздушно пространство над Ормузкия пролив.", "date": "2019.06.21", "title": "Иран се хвали със  свален US-дрон"}
{"url": "https://duma.bg/rusiya-gotova-za-dialog-kolkoto-sasht-n194373", "text": "Русия е готов за диалог със САЩ дотолкова, доколкото за това е готов Вашингтон, но това няма да бъде лесно, стана ясно от 17-а \"Пряка линия с Владимир Путин\", предавана по руските телевизии. Президентът смята, че има какво да си кажат с Доналд Тръмп в сферата на международната сигурност и двустранните отношения. Убеден е, че санкциите са голяма грешка на САЩ и се надява тя някога да бъде поправена. Напомни също, че Русия многократно е предлагала на САЩ диалог за изработването на правила по киберсигурността, но засега няма никакъв отговор. Путин отбеляза, че Русия не е сред лидерите по военни разходи и страната му е изпреварена от САЩ, Саудитска Арабия и други държави. Според него по разходи в абсолютни величини Русия е на 7-о място и постоянно съкращава военните разходи, но въпреки това тя се оказва с две-три крачки по-напред в съвременните въоръжения. \"Искаш ли мир, готви се за война\", отбеляза той.     Заради западните санкции от 2014 г. Русия е загубила $50 млрд, а Евросъюзът $240 млрд., заяви още президентът.  Относно санкциите на САЩ срещу компанията \"Хуауей\" той каза, че целта им е да ограничат развитието на Китай и в съвременния свят, често се използват непазарни методи на борба.   Руският лидер окачестви украинския си колега Владимир Зеленски като \"талантлив човек\" заради телевизионните му предавания. Но добави, че \"това, което сега става, не е смешно\". По думите му украинският президент трябва да проумее, че се намира в трагедия, а не в комедия.  Повечето въпроси в \"Пряката линия\" засягаха вътрешни проблеми - националните проекти, заплатите, недостига на медици в регионите, екологията, събирането на сметта и други. Путин смята за грешка на правителството, че банките не се съгласяват да дават изгодни ипотеки за многодетните семейства. Той посочи, че финансовото министерство не е заделило достатъчно ресурси за компенсиране на финансовите структури. По думите грешката вече отстранена. Държавният глава изтъкна, че ще насочва правителството към по-голям контрол върху режийните разходи. Той обеща личен контрол за реализирането на \"реформата с боклука\" и се обяви срещу задушаването на гласността в борбата срещу корупцията. Наблегна също, че в света няма чиста пазарна икономика, а държавите със смесена икономика се развиват по-бързо. Накрая каза, че не му е омръзнало да бъде президент. За четири часа \"пряка линия\" Путин отговори на\" 67 въпроси и обръщения. ", "date": "2019.06.21", "title": "Русия готова за   диалог, колкото САЩ"}
{"url": "https://duma.bg/sled-borsata-za-tok-pravyat-i-za-gaz-n194374", "text": "След борсата за ток тръгва и създаването на газова и либерализиране на пазара на природен газ. Това предвиждат промени в Закона за енергетиката, внесени от депутати от ГЕРБ и \"Обединени патриоти\". На борсата няма да има газ по договорите, които \"Булгаргаз\" е сключил, преди законът да е влязъл в сила. Това изискване не засяга и компании, които са си изградили газопроводи и могат да сключват договори за доставки по тях. В проекта за закон има график какви количества \"Булгаргаз\" да продава на борсата. Започва се от 7% от потреблението в страната през 2020 г. и се стига до 34 на сто през 2024 г. Количествата се освобождават след разрешение от КЕВР и договор между \"Булгаргаз\" и оператора на борсата. Добивните предприятия са задължени да продават 25% от газа. В мотивите е записано, че предлагането на борсата през 2020 г. започва от 910 млн. куб. м, за да стигне до 2,150 млрд. куб. м през 2024 г. Търсенето в първата година се очаква да е 694 млн. куб. м, като ще стигне през 2024 г. до 2,485 млрд. куб. м. Търгуваният газ на борсата ще отива за потреблението в България, както и на съседни пазари - Гърция, Турция, Румъния, Македония, Сърбия. Сроковете на либерализация са обвързани със строителството на интерконекторните връзки, както и на газопровода от турската граница към Провадия и оттам до границата със Сърбия. Отбелязано е, че създаването на газовата борса е стъпка към пълно либерализиране на пазара и е част от концепцията за газов хъб \"Балкан\".", "date": "2019.06.21", "title": "След борсата за ток правят и за газ"}
{"url": "https://duma.bg/mezhdunarodna-kompaniya-shte-sabira-tol-taksite-n194377", "text": "Българското дружество на една от водещите международни технологични компании \"Конкорд Смарт Инфраструктура\" АД е избрано от Агенция \"Пътна инфраструктура\" (АПИ) за трети национален доставчик на услуги (НДУ) за електронно събиране на пътни такси, съобщиха от АПИ. Към момента АПИ има договори за тази дейност с българските компании \"Интелигентни Трафик Системи\" ЕАД и \"Телетол\" АД. Мажоритарен собственик в \"Конкорд Смарт Инфраструктура\" АД е американската Concord Smart Infrastructure, Inc. В ръководството на компанията участват мениджъри с огромен опит в областта на дигиталните услуги за клиенти от Fortune Global 500 и важни инфраструктурни проекти по целия свят. Изпълнителен директор на българското дружество е Кирил Георгиев, който е завършил Института за европейски науки в Париж, Франция.", "date": "2019.06.21", "title": " Международна компания ще събира тол таксите"}
{"url": "https://duma.bg/namalyavat-depozitite-do-1000-lv-n194376", "text": "Много хора имат желание, но нямат възможност да спестяват. Поради това се наблюдава тенденция за намаляване на броя и сумата на депозити до 1000 лв., а при тези със сума между 20 000 и 200 000 лв. ръстът е двуцифрен. Това става ясно след проучване за банковите депозити на \"Моите пари\", направено през май и юни тази година. Дългосрочното спестяване, най-вече за пенсионна възраст, е изборът на българите. Това е един от основните изводи от проучването. Данните сочат, че 26% от далите отговор на въпрос откога имат депозити, посочват повече от 10 години. 28% посочват като основна цел на депозита си спестяване за пенсионна възраст. Първоначална вноска за жилище, образование, здравни разходи, покупка на кола или пътуване в чужбина са сред останалите важни цели, за които анкетираните отделят средства. Ремонт на жилището, авариен фонд или осигуряване на средства за стартиране на бизнес също са част от целите на анкетираните, макар те да ги поставят на по-заден план.    Гъвкавостта на продукта и лихвата предопределят избора на банка и депозит. Възможността за довнасяне на допълнителни суми, както и за теглене от депозита са предопределили избора на 38% от анкетираните. Над 65% биха довнасяли допълнителни суми, ако депозитният продукт им го позволява. 34% от анкетираните с депозит посочват размера на лихвата като водещ критерий при избор на оферта. Въпреки това според данните от проучването почти 2% от депозитите са на относително ниска лихва между 0,20 до 0,30%, а едва 18% са на лихва над 1% годишно.  Хората избират предимно едногодишни депозити - 40%. Следващи по популярност са 6-месечните депозити с 13%, 24 месеца - 9% и 36 месеца - 7%. Немалка част от анкетираните - 12%, са с безсрочни депозити.   Ниските лихви са основна пречка пред хората, които нямат депозит, да открият такъв. ", "date": "2019.06.21", "title": "Намаляват депозитите до 1000 лв."}
{"url": "https://duma.bg/sluzhitelite-na-tets-varna-shteli-da-pochivat-v-boyanskite-sarai-n194378", "text": "Всички 254 служители на ТЕЦ \"Варна\", 70% от който вече са собственост на почетния председател на ДПС Ахмед Доган, ще могат да почиват в Боянските сараи. Това заяви пред БТВ изпълнителният директор на топлоцентралата и бивш транспортен министър Данаил Папазов, коментирайки сделката за придобиване на дружеството \"Делта епсилон\", което е собственик на сараите в Бояна, ползвани от почетния лидер на ДПС за лична резиденция. \"Купихме фирма \"Делта епсилон\" преди 5-6 месеца. Оставете ни да знаем ние за какво ни е необходима. Имаме работници, почивни бази ни трябват на нас. Така че това са неща, свързани с оперативната експлоатация на ТЕЦ-а. Работниците ни могат да почиват в Боянските сараи точно така, както имаме почивна база в Шкорпиловци, и там почиват. Това са социални политики\", коментира той. Папазов обяви цената, която Ахмед Доган е платил, за да стане собственик на 70% от ТЕЦ \"Варна\" - 1.4 млн. лв. По думите му международни и български одитори са определили стойността. Папазов купи ТЕЦ-а от ЧЕЗ за 48,5 млн. евро (94 млн. лв.). Той обясни, че парите са от банков кредит, който в момента се изплаща както от неговите деца, които са собственици на 30% от ТЕЦ \"Варна\", така и от Ахмед Доган. \"Преговарях с доста хора, които имаха интерес за решаването на въпросите на ТЕЦ \"Варна\". Година след това стигнахме до Ахмед Доган. Той беше единственият човек, който не искаше да участват нито офшорки, нито други съмнителни компании. Той застана с името си\", каза той. През цялото време сме работили само с български банки. Всичко е платено по банков път. Ние сме фирма за пример в България, каза още Папазов.", "date": "2019.06.21", "title": "Служителите на ТЕЦ \"Варна\" щели да почиват в Боянските сараи"}
{"url": "https://duma.bg/141-dozhivotni-prisadi-zaradi-opit-za-prevrat-n194371", "text": "Съдебен процес срещу 224 души за опита за преврат на 15 юли 2016 г. приключи в четвъртък, когато съд в Анкара обяви окончателното си решение. Обвиняемите, сред които е и бившият командващ военновъздушните сили генерал Акин Йозтюрк, който ръководи т.нар. \"Съвет Мир у дома\", който координира участващите в опита за преврат военни в цяла Турция, получиха 141 доживотни присъди.", "date": "2019.06.21", "title": "141 доживотни присъди  заради опит за преврат"}
{"url": "https://duma.bg/reforma-pod-prikritie-n194368", "text": "Три правителства на Борисов ни обещаваха сериозна административна реформа - с драстично орязване на чиновниците за сметка на по-висококвалифицирани, грамотни и усмихнати служители, намаляване на административна тежест за граждани и фирми, с по-малко документи, гишета и опашки. Управленската мантра на ГЕРБ за електронно управление и до днес остава мираж, а за повечето българи това не е нищо повече от екзотично словосъчетание.  Липсата на съкращения в държавната администрация замазва с купешки думи - \"оптимизиране на персонала\", което означаваше чиновници от едно ведомство да преминат в друго или в поредната нова структура с дублиращи функции. Така армията от чиновници продължава да наброява внушителните 132 00 души, които няма да намалеят, докато властва Борисов. За ГЕРБ това е сигурен електорат за оцеляване във властта, който не бива да се пипа, а да се подхранва ежегодно с ръст на заплатата. Административната реформа се превърна в свещена мисия за ресорния вицепремиер Томислав Дончев. Помпозните му планове обаче си останаха добри намерения на хартия - след толкова работни групи, пръснати пари за ограмотяване на чиновници и копиране на европейски норми в родното законодателство.  Преди година Дончев се похвали с 400 мерки за намаляване на административната и регулаторната тежест, а само преди три месеца - и с най-мащабния досега пакет от общо 1443 мерки. Вчера правителството ни представи и поредната порция мерки - този път от наети външни експерти по европейски проект. И те на свой ред обещаха с въвеждането на новите практики администрацията ни тепърва да заработи по европейски образец.  И макар в днешната високотехнологична ера, когато всеки има компютър, телефон, имейл, фейсбук и прочие мобилни екстри за комуникация, а институциите ни имат и собствени сайтове, у нас се оказа, че администрациите нямали обратна връзка с клиентите, за да разберат от какво са недоволни. Уж българите сме компютърни гении и отличници в IT сектора, уж еврокомисарката ни е спец по цифровизацията, а се оказа, че администрациите ни още разчитат на допотопни писмени жалби, за да видят грешките си и да се модернизират.  С годините имагинерното е-управление се превърна в \"черна дупка\" за наливане на милиони без никакъв съществен резултат за бизнеса и хората. С още 1 милион от Брюксел властта тръгна да реформира чиновниците, пращайки им \"клиенти под прикритие\" да им броят гафовете.", "date": "2019.06.21", "title": "Реформа \"под прикритие\""}
{"url": "https://duma.bg/kratki-novini-n194369", "text": "Четирима трафиканти на хора бяха осъдени на доживотен затвор с окончателното решение на унгарски съд заради смъртта на 71 мигранти, чиито разлагащи се тела бяха открити в камион, изоставен на автомагистрала в Австрия преди четири години. Афганистанец и трима български съучастници бяха признати за виновни в организиран трафик на хора и непредумишлено убийство. Бившият президент на Интерпол Менг Хонгвей се призна за виновен в получаването на подкупи от 2,1 млн. долара, когато е бил изправен пред съд в Китай, съобщиха държавните медии. Бившият заместник-министър на обществената сигурност на Китай \"показа покаяние\", заяви \"Пипълс дейли\". Присъдата ще стане ясна по-късно. Пребитият в Черкаси журналист Вадим Комаров почина, без да дойде в съзнание. Той беше в кома от 4 май, когато бе нападнат в град Черкаси. По думите на председателя на Националния съюз на журналистите в Украйна Сергей Томиленко, Комаров е нападнат заради работата си. Според медиите, през миналата година са регистрирани 78 атаки срещу украински журналисти.", "date": "2019.06.21", "title": "Кратки новини"}
{"url": "https://duma.bg/umuvat-koy-shte-upravlyava-es-n194370", "text": "Държавните и правителствени ръководители на страните членки на ЕС се събраха, за да обменят мнения за предстоящите назначения на висшите постове в Общността за следващите 5 години. Едва ли обаче лидерите ще стигнат до консенсус за следващия председател на Европейската комисия. Разногласията между Германия и Франция кой да бъде наследник на Жан-Клод Юнкер отдавна са факт. На този етап нищо не показва, че германският канцлер Ангела Меркел е готова да отстъпи от кандидатурата на Манфред Вебер, която пък френският президент Еманюел Макрон явно не приема, а според медийни публикации подкрепя главния преговарящ по Брекзит Мишел Барние. Подкрепата си за Барние обяви също така Вишеградската четворка - Полша, Унгария, Чехия и Словакия. Ръководителите на групата на социалистите и демократите в ЕП и на центристката група \"Обнови Европа\" вече предупредиха водещия кандидат на ЕНП Манфред Вебер, че няма мнозинство в подкрепа на кандидатурата му за председател на Европейската комисия. Не е ясно как лидерите ще се споразумеят и за другите ключови постове в ЕС.", "date": "2019.06.21", "title": "Умуват кой ще  управлява ЕС "}
{"url": "https://duma.bg/ivet-lalova-v-trudni-momenti-tochnite-hora-sa-beztsenni-n194367", "text": "  - Безкрайно щастлива съм и благодарна, защото осъзнавам колко много фактори стоят зад този резултат. Радвам се най-вече, че съм здрава и върша работата си с огромна любов. - Тогава не го вярвах, но имах нужда от следваща цел. Нещо далечно, нещо много високо, което да ме мотивира, защото знаех, че има много време и много работа за вършене. Това беше моят начин да продължа напред. - В това да се опознавам и грижа за себе си все по-добре. Да се уча от грешките си и да искам винаги да се развивам и усъвършенствам, както и да работя със същия тип хора. - През цялата ми кариера съм имала най-различни стимули и винаги търся това, което ще ме накара да работя с усмивка и любов, дори когато стане трудно. Децата, и по-специално тези в клуба ми, са моята мотивация, защото виждам колко се гордеят с мен и зная, че това ги е довело на стадиона. - Най-тежко беше през годините след моята контузия, когато бях отново на пистата, но много трудно се върнах обратно към стабилни силни резултати. Винаги има трудни моменти, но за щастие има и такива на неописуемо щастие, което ги компенсира. - Помогна ми най-вече фактът, че бях много млада и изпълнена с желание тепърва да се доказвам. Времето и страданията, през които трябваше да премина, нямаха значение за мен. В съзнанието ми беше само моментът на бягане, на нови победи. За мен не съществуваше вариант да не се върна на пистата. - Научих колко е важно да имаш късмет, защото през годините срещнах само двама атлети с такава контузия и те не са успели да се върнат обратно в спорта. Научих колко е важно да имаш търпение и най-вече, че точните хора около теб в тези моменти са безценни. - Спортът ми даде възможност да опозная себе си така, както малко други неща биха го направили. Да разбера лимита и на физическите, и на психическите си възможности. Научи ме на постоянство, дисциплина, коректност. Срещна ме с безброй прекрасни хора. - Всички километри бягане и тонове тежести. Всички сълзи. Повечето контузии, с които за съжаление се борим всички и които ни напомнят, че сме човешки същества. - Бих искала да кажа, че аз я избрах, но поглеждайки назад, съм убедена, че тя е избрала мен. - Може би щях да се занимавам с журналистика.  - Новата Ивет Лалова ще се появи и без някой да я търси. Аз искам да дам шанс за спорт и здраве на всички тези деца. Да ги науча на това, което атлетиката ме е научила, и да предам това, което е дадено на мен. - Да бъдем информирани за това как се храним, колко захар консумираме и най-вече какви типове диабет има. Както и да се изследваме и да се грижим за себе си.  - За човек, който пътува през по-голямата част от живота си, мога да кажа, че за мен е важно как ще свърша работата си. Живея между България и Италия и така поддържам един баланс и спокойствие, които са изключително важни по време на подготовката и състезателния сезон. - Както казват, камъкът си тежи на мястото. Не мисля, че някога мога да се чувствам някъде така, както в България.  - Семейството е най-голямата опора. Това са най-важните хора за мен. Израснала съм в трудни години, но имах толкова хубаво детство и пазя прекрасни спомени от него. Колкото повече се приближавам до момента да имам деца, толкова повече оценявам всичко, което моите родители са ми дали. - Обожавам да готвя и пастата беше първото нещо, което се научих да правя. Много обичам такава с пресни морски дарове. - Не бих го нарекла диета, а по-скоро един изграден с години начин на хранене, в който избягвам много неща, като захарта например.  - Подчинен основно на това, с което се занимавам, но винаги се опитвам да съхраня частица от своята индивидуалност. Както и да си запазя и другите интереси, които имам, освен спорта. - Да се чувства обичана. - Денят се върти или около тренировки, или около състезания и пътувания. По отношение на баланс и режим съм станала наистина голям професионалист. Не забравям обаче да бъда на разположение на хората, които обичам, и да имам време за тях.  - Обожавам Стивън Кинг и неговите истории успяват всеки път да прожектират филм в главата ми. В момента чета и книги на Антъни Робинс, на когото съм голям фен.  - Старая се да обръщам повече внимание на хубавите неща, мечтая, правя планове и винаги си поставям цели. Имам безценни хора около себе си. Когато постигам успехи, радвам цял един народ и децата искат да спортуват повече. Как да не се усмихвам? - Бих искала да кажа през розови очила, но никой не знае какво го очаква. Мога само да мечтая и да се надявам да имам сили и кураж да преминавам през трудностите и да създам нещата, които искам.  - Прави добро и ще получиш добро. - Пожелавам им здраве и толкова прекрасни мигове, че да не им достигат думи, за да ги опишат!", "date": "2019.06.21", "title": " Ивет Лалова: В трудни моменти точните хора са безценни"}
{"url": "https://duma.bg/bolni-ventsi-i-zabi-uvelichavat-riska-ot-rak-na-cherniya-drob-n194363", "text": "Лошото орално здраве повишава със 75% риска от хепатоцелуларен карцином (НСС), сочат данните от изследване на учени от Кралския университет в Белфаст. Хепатоцелуларният карцином е най-честата форма на рак на черния дроб. Изследването е публикувано в UEG Journal (издание на Европейското дружество по гастроентерология - United European Gastroenterolrogy).  Досега лошото орално здраве се свързваше с риска от хронични заболявания - сърдечносъдови, инсулт, диабет. \"Въпреки това съществуват непоследователни доказателства за връзката между лошото устно здраве и специфични видове стомашно-чревен рак\", обяснява д-р Хайди Джордао (Haydee WT Jordao) от Центъра за обществено здраве към университета и водещ автор на проучването. Проучването анализира данни на близо 470 хил. души във Великобритания, като изследва връзката между състоянието на оралното здраве и редица стомашно-чревни заболявания, сред които различните видове рак на черния дроб, на дебелото черво, на панкреаса и пр. Учените са приложили модели за оценка на връзката между риска от рак и самооценката за състоянието на устната кухина като болезнени или кървящи венци, язви в устата, развалени зъби. От всичките 469 628 участници в проучването 4069 развиват рак на стомашно-чревния тракт по време на 6-годишното проследяване. В 13% от тези случаи пациентите съобщават за лошо орално здраве.  Учените установили и  - по-млади, жени, хора, живеещи в изостанали социално-икономически райони, както и хора, които консумират по-малко от две порции дневно плодове и зеленчуци. Според учените понастоящем не са съвсем ясни биологичните механизми, чрез които лошото орално здраве е по-силно свързано с рака на черния дроб, отколкото с други видове рак на храносмилателната система. \"Една от функциите на черния дроб е да елиминира бактериите от човешкото тяло. Когато черният дроб е засегнат от болести като хепатит, цироза или рак, неговата функция намалява и бактериите оцеляват по-дълго и следователно имат потенциал да причинят повече вреди. Бактерията Fusobacterium nucleatum произхожда от устната кухина, но ролята й в рака на черния дроб е неясна. Следователно са необходими по-нататъшни проучвания на микробиома и рак на черния дроб\", казва д-р Джордао.  Изследователите имат и друго обяснение: хората с голям брой липсващи зъби могат да променят диетата си, като консумират по-меки и потенциално по-малко питателни храни, което от своя страна влияе върху риска от рак на черния дроб. Чернодробният карцином е шестият по честота рак в ЕС, който отнема живота на почти 60 хил. души годишно. Петгодишната преживяемост в Европа е едва 11% 4, а приблизително 9 от 10 случая са при хора над 55 г. Смята се, че до половината от случаите с рак на черния дроб са предотвратими, като рисковите фактори често са свързани с начина на живот - наднормено тегло или затлъстяване, пушене, консумация на алкохол и тлъсти храни.", "date": "2019.06.21", "title": "Болни венци и зъби увеличават риска от рак на черния дроб"}
{"url": "https://duma.bg/po-sledite-na-superkompyutara-n194365", "text": "\"За пръв път ще имаме суперкомпютър в България\", гръмнаха възторжено присъдружните медии след изявления на Борисов и комисарката Габриел. Ще ни струва 12 млн. евро (24 млн. лв.), ама щял да е по-мощен от този на НАСА, ще станем изчислителен център на Балканите, супермашината според Габриел ще помогне в борбата с нелечими болести, Бащицата пък направо видя как ще накара автомобилите да не катастрофират. Всичките тези красоти - в страната, в която бабите едва дишат със 150 евро пенсия, която години вече едно електронно правителство не може да спретне и която Еврокомисията преди дни определи като предпоследна в ЕС по иновации и даваща най-малко пари за наука. И затъркаляха феновете на интернет едни ексафлопси, петафлопси и хостинги из мрежата, която над 30% от населението не ползва. Така горе-долу изглеждат крайностите в реалното ни битие в момента след поредната гръмка пиар акция на властта. С този въпрос шестват из мрежата някои по-сведущи в информационните технологии. Защото в България отдавна има суперкомпютри, хич няма да ни е за първи път. И въобще, частичката \"супер\" при компютрите е нещо много временно - днес е супер, утре вече не е, а вдругиден го бракуват. Според европейските документи, \"суперкомпютър\" е всяка изчислителна система, която може да обработва едновременно данни с обем поне 10 на 15-а степен (петафлопс). А някои обясняват по-простичко - ако компютърът в момента на произвеждането му попада по мощност в първите 500 в света, се казва, че е суперкомпютър. Утре други компютри стават по-бързи от него и той изпада от категорията. Та, по времето на правителството \"Станишев\" през 2008 г. - без фанфари и показно рязане на ленти, за нуждите на транспортното министерство от IBM бе закупен суперкомпютър от серията Blue Gene, който струваше 4,2 млн. лева. По онова време той бе сред стоте най-бързи в света и бе единствен в Източна Европа. Разположен бе в сградата на Държавната агенция за информационни технологии и съобщения (ДАИТС). Каква е съдбата на този компютър и има ли смисъл сега да се купува нов на цена 24 млн. лева от България и 12 млн. лева от ЕС?    На първия въпрос - споменатият компютър нито е изчезнал безследно, нито е прашасал във вид на куп старо желязо, както смятат някои. Той е под ведомството на държавната агенция за електронни съобщителни мрежи към транспортното министерство, но дейността и приходите от нея са в ръцете на... частното сдружение \"Национален център за суперкомпютърни приложения\". Негов председател е добре известният държавен бос от социалистическо време Стоян Марков. Според сайта на сдружението, компютърът обслужва безплатно представители на академичните среди. Но отдавна вече е пенсиониран от категорията \"суперкомпютри\".    Втори наистина суперкомпютър - \"Авитохол\", който работи и досега с пълна натовареност 24 часа в денонощието, се намира в Института по информационни и комуникационни технологии (ИИКТ) на БАН. Институтът е водещ национален научен център в областта на фундаменталните и приложните компютърни науки и информационните и комуникационните технологии. Той е лидер в Югоизточна Европа с над 15 години уникален опит в изграждането и работата на електронна инфраструктура в рамките на мащабни национални, регионални и европейски проекти. Суперкомпютърът е купен за около 4 млн. лв., работи официално от 2015 г. и тогава е бил на 332-ро място сред 500-те суперкомпютри в света. И в момента е най-мощният у нас. Според директора на института чл.-кор. Светозар Маргенов, компютърът обслужва безплатно изследвания на учени от БАН и от висшите училища, не се отдава под наем за ползване от фирми, но когато учени и фирми работят съвместно по проекти, например за изчисления, необходими за създаването на електронни медицински уреди, суперкомпютърът обслужва тези проекти. Достатъчно е да се каже само това, че два пъти на ден машината в института пресмята тридневната метеорологична прогноза на България за нуждите на Националния институт по метеорология и хидрология. Единственият проблем е, че ИИКТ не получава средства за поддръжката на техниката, плаща със собствени средства и тока, необходим за работата на суперкомпютъра.      През 2017 г. ИИИКТ-БАН - в консорциум с още 3 института на академията, МУ-София, Пловдивския университет и УНИБИТ, спечели проект за изграждане на център за върхови постижения в областта на суперкомпютърните приложения, финансиран с евросредства по Оперативната програма на МОН \"Наука и образование за интелигентен растеж\". Асоциирани партньори са институти от Австрия и Германия. В рамките на проекта ще се дооборудва и разшири помещението на \"Авитохол\", ще се изградят дейтацентър и лаборатория за 3D дигитализация, а още тази година ще се разширят възможностите за извършване на изчислителни операции с размер 3 милиона милиарда байта в секунда (3 петафлокса). В края на 2023 г. по проекта ще бъде купен нов суперкомпютър за около 5 млн. лева, който ще гълта много по-малко ток и ще е Националният компютър, достатъчен да покрива нуждите на България и да обслужва региона, обяснява проф. Маргенов. През 2018 г. Еврокомисията прие регламент за създаване на съвместно предприятие за европейски високопроизводителни изчислителни технологии. То ще допринесе за придобиването на суперкомпютри (до края на 2020 г.) за общо 840 млн. евро, които ще са от два типа - три с производителност ексафлопс (бързина на обработката на данни 10 на 18 степен) и пет с бързина 10 на 15 степен (петафлопс). Причината е, че суперкомпютрите на САЩ и Китай са много по-напред от европейските и де факто в момента сред топ 10 на тези машини няма ни една от Европа. Осемте компютъра по тази директива ще се използват главно за изследователски и иновационни цели. Те ще се намират в осем държави членки - в Барселона (Испания), Болоня (Италия), Каяни (Финландия), Миню (Португалия), Острава (Чехия), Бисен (Люксембург), София (България) и Марибор (Словения). Суперкомпютърът в България ще е с мощност около 4 петафлопса (4 милиона милиарда операции в секунда). Според регламента за петте машини от този тип ЕС ще покрие 35% от цената (от бюджета си и от програма \"Хоризонт 2020\"), а останалото е за сметка на държавите, в които ще се разположат. Затова България ще плати 12 млн. евро, а 6 млн. евро са от ЕС. Държавите имат право да ползват и еврофондове, за да покрият своя дял от плащането. Съответно времето за ползване също се разпределя 35% за страните членки и 65% за национално ползване. Държавите може да предоставят на европейското предприятие най-малко 20% от времето за достъп до своите национални суперкомпютри (като \"Авитохол\"). До 20% от времето може да е за търговски цели. А след амортизацията собствеността на евроцентровете се разделя в същите проценти - 35 към 65.       Борисов и Габриел съобщиха, че новият суперкомпютър ще е разположен в София-Техпарк, където ще се изгради специален суперизчислителен център. В момента в парка има едно подобие на някогашен по-бавен суперкомпютър (Nestum), което се използва за обучение.    Първият въпрос е - от какъв зор на гола поляна в София-Техпарк, с чието създаване Росенчо Плевнелиев глътна досега от хазната около 100 млн. лв., ще се прави нов суперизчислителен център, след като буквално през улицата се намира институтът на БАН, където са специалистите, изследванията и доказаните резултати? Работещите с европейския суперкомпютър ще получават европейски заплати, но проф. Маргенов не се притеснява, че ще изтичат кадри от института, понеже ИКТ фирмите плащат доста повече и съответно са по-съблазнителни за получаващите смешни заплати академични учени. С избора на София-Техпарк властта откровено прилапва в свои ръце евентуалния кяр от новото европейско начинание. Втори въпрос - има ли нужда България от нов суперкомпютър с такъв капацитет? Едва ли. Със западаща заради целенасоченото недофинансиране наука, с малък брой технологични предприятия на фона на огромното болшинство малки фирми за търговия и услуги страната ни едва ли ще се втурне към изчислителни свръхзадачи. Дори да обслужва със суперкомпютъра цяла Югоизточна Европа. А купуването на един толкова скъп и неработещ свръхкомпютър си е жива властова грандомания. И още по-жива загуба.        ", "date": "2019.06.21", "title": "По следите на суперкомпютъра"}
{"url": "https://duma.bg/maksim-dimitrov-v-balgariya-se-zarezhdam-s-pozitivna-energiya-n194364", "text": "- Там се родих, израснах и завърших средното си образование. Никога не се срамувах, че съм от село. За мен е напълно нормално да казвам, че съм от Голица. - Радвам се, че напоследък имам възможност да си ходя в селото малко по-често отпреди: поне четири пъти в годината съм в Голица, понякога се е стигало и до шест, особено след 2015 г., тъй като работният ми график дава възможност да се връщам вкъщи при всеки удобен случай. Една от причините да го правя е, защото проумях, че не се знае кога ще е за последно, докога ще има кой да ти отвори вратата на бащиния дом, да виждаш познати, комшии... Почти всеки път научавам, че някой от съседите или приятелите си е отишъл от този свят. За съжаление, това са някои от малкото негативни чувства, които изпитвам в Голица. Другото е свързано с факта, че много млади хора напускат селото, то става все по-празно, запустява все повече и по-силно се усеща чувството на безизходица. От друга страна, се радвам на всяка инициатива, която е подета от местните. Виждам, че въпреки всичко предприемат малки крачки, за да променят живота в селото. Подобно разбиране започва от самия човек, който трябва да реши какво ще стори лично той, без да чака държава или някой друг да го направи. И е добре да започне от собствения си двор, от своята улица, от селото си... Промяната трябва да започне от нас самите. - За съжаление, не мисля, че ще се върна в селото. С моето образование, опит, професионално развитие, които съм натрупал до момента и имам планове да продължавам да го правя, не виждам как бих израснал или се реализирал в рамките на Голица. А като кмет бих започнал с елементарните неща. Дунав е на 60 км от селото, наблизо са и пресноводни езера, а ние нямаме вода! Все пак живеем в ХХI век. Така че на всяка цена трябва да се реши този въпрос. Също така е добре да се помисли и за озеленяването на Голица. Наоколо липсват гори, но край полета има изкуствени насаждения с фиданки, които напоследък се изсичат. Този проблем е обвързан с липсата на централизирано отопление през зимата и хората от безизходица са принудени да си набавят дърва за огрев. Но никой не засажда нови гори. Трябва да се обърне внимание и на боклука, защото няма специализирано място за изхвърлянето му и липсва какъвто и да било регламент. Има доста проекти, които биха могли да бъдат реализирани. Хората сравняват как е било по времето на Съветския съюз и в колхоза. За съжаление, или за щастие, тази епоха е в миналото. И вместо да гледаме назад, трябва да видим какво може да се направи сега, днес. Най-важното е за хората да имат работа, да не бягат от селото в големите градове, да виждат възможности за развитие. Според мен именно на това трябва да се обръща повече внимание. - Вече 15 години. - Всичко започна още когато бях в училище. Някъде в трети клас осъзнах, че някой ден искам да отида в България, въпреки че никой от семейството ми не ме е подтиквал към това: нито моите родители, нито братята или сестра ми. Мечтата ми се реализира през 2003 г. Тогава кандидатствах с есе, което изпратих на конкурса \"Стефан Гечев\", организиран от Държавната агенция за българи в чужбина. Писах за Христо Ботев и неговия принос за свободата на България и бях сред победителите. Много ясно си спомням това, както и самото пътуване. След Дуранкулак ми направиха впечатление малките ниви, завоите край Велико Търново, старите къщи, голямата София, после посетихме и Мелник. Най-много ме впечатли Копривщица, защото това беше мястото, за което точно тогава четохме в учебниците. А през 2004 г. вече станах студент в Югозападния университет \"Неофит Рилски\" в Благоевград, където следвах социология, година по-късно записах и туризъм. Започнах да уча и английски, защото в училището като чужд език ни преподаваха немски. Дипломирах се като бакалавър. Имах специализация в Америка, работих в най-голямата хотелска верига в света \"Мариот\" - това беше най-голямата ми школа за професионална реализация. - През 2015 г. записах и магистратура по международен туризъм, а след това бях поканен да стана докторант - в момента съм трета година, направление \"Икономика на туризма\", пиша дисертация за \"Управление на качеството на обслужването при речен круизен туризъм\". Така че продължавам с образованието, понякога изнасям и лекции, участвам с научни доклади в международни  списания и конференции. Последната беше в Чехия, преди това - в Португалия. Днес светът се променя много бързо и за да сме в час, трябва винаги да се усъвършенстваме, да разбираме какво се изисква от нас като работещи кадри и по този начин да запазваме конкурентоспособността си и да бъдем търсени на пазара на труда. След като съм пътувал и живял в Канада, в Америка, в Европа, вече знам, че няма значение в кой университет учиш, щом не е Кеймбридж, Оксфорд, Станфорд или Принстън. Когато те наемат на работа, няма как да не гледат дали имаш висше образование, но обръщат по-голямо внимание на уменията, на опита, на качествата, които имаш. - Да, това е част от сбъднатите ми мечти. Работата ми е свързана с много пътуване, тъй като съм програмен директор във фирма за речни круизи. Имах възможност да стигна до най-различни точки на Европа. Искам да посетя Франция, Англия и други държави, но - всичко с времето си. Също така бих желал да преподавам в университет, защото мисля, че има какво да споделя със студентите и да им дам свежи идеи какво ги очаква, като завършат, и накъде да се насочат.  - Ако ми бяхте задали този въпрос през 2006 г., със сигурност щях да отговоря категорично - САЩ. Начинът, по който е подредена тази държава, и инфраструктурата й наистина много ме впечатлиха. Но днес мога да кажа, че във всяка страна, която съм посещавал, има какво да те учуди. Може би е заради образованието ми, но където и да отида, погледът ми се пречупва през призмата на туризма. Колкото повече пътувам, толкова повече искам да се върна в България. - Да, минавала ми е такава мисъл. В Щатите исках да остана няколко пъти. Но там липсва онзи социален живот, който ние като млади хора сме свикнали да водим в България и в Европа. Имаме високо самочувствие, че сме големи, самостоятелни хора, но от друга страна, нямаме нищо: нито житейски опит, нито финанси, може да се каже, че сме голи и боси. И като видим, че нещо някъде е уредено, много се впечатляваме. Но идва моментът, в който разбираш, че парите всъщност не са всичко. С тях не можеш да купиш щастие. Има доста други важни неща като роден дом и други места, които те зареждат с позитивна енергия. За мен това е България.", "date": "2019.06.21", "title": " Максим Димитров:  В България се зареждам с позитивна енергия"}
{"url": "https://duma.bg/ruski-li-e-pasportat-na-balalaykata-n194366", "text": "В епохата на информационните технологии все по-рядко може да се чуе жива музика, която е била доста популярна съвсем неотдавна. Тук-там звучат електронни мелодии, създадени с помощта на компютърни програми. Сред инструментите продължават да са доста популярни електрическата китара и синтезаторът. Обаче благодарение на интернет са достъпни за слушане и аудиозаписи на класически композиции. Всеки желаещ има възможност да се наслади на вечното звучене на нотите, извлечени от арфата, цигулката, флейтата, пианото... В глобалната мрежа има и безброй предложения за почитателите на народните мотиви, сред които неизменно присъстват кавалът, гайдата, тамбурата, тъпанът и др. Сред най-необичайните и популярни по цял свят се нарежда и балалайката, на която дори се посвещава специална дата - 23 юни. когато неофициално се организират различни мероприятия, посветени на този струнен инструмент с триъгълна форма. Заедно с акордеона и жалейката балалайката се е превърнала в музикален символ на руския народ. Но въпреки това доста разнообразна и неочаквана е географията на историческите факти, свързани с впечатляващото, извличащото неповторими звуци творение на майсторите занаятчии. Виртуозните възможности на музикантите с помощта само на три струни да докосват душите на слушателите предизвикват особено уважение в продължение на повече от три столетия. А версиите за произхода на инструмента, за който се твърди, че е на над хиляда години, са най-неочаквани. Смята се, че балалайката е прототип на домбрата, популярна сред тюркоезичните народи и по-специално е на почит при значителна част от населението на Казахстан. Според други източници идеята за създаването на музикалната \"играчка\" е сполучливо заимствана от татарите, обитаващи Източна Европа и Сибир. При всички положения става дума за доста древен атрибут, споменаван още в арабски писмени документи от 921 г. Техният автор е историкът Ибн Фадлан, изпратен от абасидския халиф на Багдад във Волжка България като религиозен сановник в състава на голяма експедиция. В трудовете си той описва погребението на княз, на което тъжната мелодия се свири именно на първообраза на балалайката. Тя също така е сред традиционните предмети, оставени в гроба на владетеля от поданиците му. Не се знае доколко този факт може да се приеме за достоверен, защото експерти назовават съвсем друга дата за произхода на инструмента - 1715 г., като се обединяват около схващането, че е създаден от руски селяни, а впоследствие е разпространен от народните веселяци не само в страната, но и отвъд границите й. Любопитно е също, че Алексей Михайлович Романов, наблюдавайки това \"безобразие\", заповядва да се унищожат всички предмети, които \"подтикват към мързел и забавление\", включително и музикалните, сред които попада и балалайката. А всеки, който наруши забраната, го грози жестоко наказание и дори изселване в Малорусия (историческа област в Източна Европа, която се намира в североизточната част на днешна Украйна - бел. ред.). След смъртта на царя националният инструмент пак е на почит, но по-късно отново изпада в немилост сред владетелите. Едва към средата на ХIХ век балалайката окончателно е призната за \"своя\" в Русия. Това се случва благодарение на благородника Василий Андреев, случайно чул звуците на триструнната, на която свири един от слугите му Антип. И толкова много му допада тази музика, по такъв невероятен начин докосва душата му, че решава да превърне инструмента в най-популярния в Русия. И успява - балалайката пак става обичана и от младите, и от възрастните. За съжаление, в последно време свиренето на този инструмент не може да се похвали с нова вълна на търсене и актуалност. Организираните в различни страни по света тематични концерти предизвикват интерес у доста тесен кръг ценители и експерти. Първоначално името на своеобразния музикален инструмент звучи по различен начин - балабайка. Странната дума може да се тълкува като инструмент, предназначен за забавление и веселби. Препоръчва се да се съхранява в сухо помещение. Влагата не само пречи на качеството на звука, но непоправимо разрушава и деликатния инструмент. Категорично е забранено в дъждовно или влажно време да се проветрява стаята, в която се намира балалайката. Жегата и ярката слънчева светлина също са нежелателни. Под въздействието на целенасочената топлина корпусът на балалайката много бързо изсъхва, напуква се и свиренето става невъзможно.", "date": "2019.06.21", "title": "Руски ли е паспортът на балалайката?"}
{"url": "https://duma.bg/patuvashta-izlozhba-s-plastiki-i-relefi-n194356", "text": "Националната изложба на секция дърворезба при СБХ \"Форум дървопластика\" e подредена в габровската ХГ \"Христо Цокев\". Инициативата е дело на колектив от членове на СБХ и цели да популяризира съвременната дърворезба в национален мащаб. Събитието представлява пътуваща изложба с пластики и релефи от дърво и ще се осъществи в  София, Трявна, Габрово, Велико Търново и Плевен. Участниците са български дърворезбари и скулптори, а произведенията са правени през последните няколко години. Авторите са Александрина Иванова, Александър Василев, Ангел Стефанов, Антон Георгиев, Антон Дончев, Боян Александров, Валентин Митев, Владимир Мичев, Георги Великов, Диана Василева, Димитър Димитров-Гоцак, Димитър Митев, Ивайло Минчев-Янко, Иван Бубев, Иван Ушев, Иван Цекин, Илия Владимиров, Илона Захариева, Йордан Йорданов, Мариана Манева, Мартин Георгиев, Милена Младенова, Никола Божков, Николай Златанов, Николай Маринов, Николай Мартинов, Орлин Иванов, Орфей Миндов, Петко Недялков, Радко Вълчев, Ралица Ананиева, Роберт Цанев, Роман Синапов, Стелиян Стелиянов, Христо Кирилов, Явор Танев. Интериорната дървопластика е рядко срещана форма на изкуство и посредством тази пътуваща изложба публиката ще се докосне до нейните пластични характеристики, изразни средства, вътрешен живот и идеен свят. Според изкуствоведите, а и на практика изкуството от дърво има нова форма и съдържание, както и визия, която е актуална на световните тенденции. Освен това основен акцент са преливанията на дървопластиката с други художествени направления и философски виждания.  \"Форум дървопластика\" се организира от секция \"Дърворезба\" при СБХ. Изложбата може да бъде разгледана до 24 юни в ХГ \"Христо Цокев\" в Габрово, етаж IV. ", "date": "2019.06.21", "title": "Пътуваща изложба с пластики и релефи "}
{"url": "https://duma.bg/lavitsa-n194357", "text": "\"ЗАБЛУДИТЕ НА ПСИХИАТЪРА\" от Йордан Иванов издава ИК \"Хермес\". Това е иронично-драматичен роман с три основни сюжетни линии. Директор на психиатрична болница, около петдесетте, решава да даде шанс на любовта в живота си... Поверената му клиника се нуждае от ремонт, той моли за помощ от здравното министерство... Психичноболен пироман иска да се кръсти в Христа, за да се изрази чрез него Божията воля... Действието се развива в наши дни. Наши са и политиците, кариеристите, поповете, разгонените сестри и санитарите, грешниците, пенсионерите, ракията, лудите. Дори и заблудите. Читателят се чуди: да се смее или да плаче. \"ПАРИЖ НА ЧУДЕСАТА. Том 3. Неподвижното кралство\" от Пиер Певел издава \"Изток-Запад\". През вратата към столицата на Другия свят - Амбремер, чудеса идват в някогашния Париж от началото на ХХ век: Айфеловата кула е построена от бяло дърво, което пее на лунната светлина, нощем листата на дърветата по \"Шан-з-Елизе\" светят в златистожълто, а вълшебни създания живеят сред хората. Грифон трябва да помогне на приятел, заподозрян в убийството на маг от Аленото общество. Изабел е въвлечена в заговор на анархисти, дошли от Другия свят. Скоро те ще разберат, че двете афери са свързани, и ще разкрият стара тайна, способна да разклати трона на Амбремер. \"ДНЕВНИК НА ЕДНА ИЗНЕВЯРА\" от Емилиос Солому издава \"ICU\" в превод на Ирена Алексиева. Романът носи на кипърския писател Европейската награда за литература за 2016 г. Йоргос Дукарелис, професор по археология от Атинския университет, решава да се завърне към своето минало. Двайсет години по-рано археологическа експедиция в Малките Циклади променя живота му. Трудът и талантът на младия мъж го превръщат в знаменитост. Днес той е готов за втора съдбоносна експедиция, този път до дълбините на собствената си душа. Йоргос се връща из местата, където някога е живял, сред спомените и невидимите нишки, които го свързват с три жени: от далечното минало, от близкото минало и от настоящето.  \"ИЗКЛЮЧИТЕЛНА ЖЕНА\" от Барбара Т. Бредфорд издава \"Бард\" в превод на М. Германов. През 1905 г. млада прислужница напуска имението Феърли Хол, близо до Йоркшир. Ема Харт е на 16, сама и бременна, но успява да надвие безизходицата, да се измъкне от бедността и водена от желанието за успех, създава империя от нищото. Но успехът има висока цена... Като една от най-заможните дами в света тя има почти всичко, за което се е борила - преодолява два неуспешни брака, две опустошителни войни и дълбоко заровена семейна тайна. Докато алчността, завистта и отмъщението поглъщат близките й, Ема трябва да се изправи срещу призраците от миналото.", "date": "2019.06.21", "title": "Лавица"}
{"url": "https://duma.bg/magichna-saga-za-lyubov-i-samota-n194358", "text": "Най-новият роман на Харуки Мураками - \"Убийството на Командора\" (изд. \"Колибри\", превод Надежда Розова), е магична сага за любов и самота, за разрушителността на войната и съзидателната сила на изкуството. Измамно семплото повествование представя млад портретист, изоставен от съпругата си, който напуска Токио и се настанява в планинския дом на прочутия художник Томохико Амада. След като открива в мансардата на къщата неизвестна картина на маестрото и се потапя в света на операта, младият художник неволно задейства поредица от тайнствени събития и с помощта на старинно звънче и на материалното проявление на една Идея се отправя в отвъдна реалност, населена с коварни Двойни метафори. Помагат му ексцентричен богат бизнесмен и проницателно тринайсетгодишно момиче. Романът е и своеобразен писателски реверанс пред шедьовъра на Ф. С. Фицджералд \"Великият Гетсби\". Да не забравяме, че самият Мураками представя в Япония с много ентусиазъм и майсторство прочутия американски писател, като превежда негови творби на родния си език. \"Някои писатели отразяват света като в огледало, а други - като Харуки Мураками - отразяват онова, което се крие зад огледалото\", отбелязва \"Уолстрийт джърнъл\".", "date": "2019.06.21", "title": "Магична сага за любов и самота"}
{"url": "https://duma.bg/aleksandar-veliki-na-kazandzakis-s-parvo-izdanie-na-balgarski-n194359", "text": "Александър Македонски е една от най-магнетичните и пленяващи въображението фигури в световната история. Герой, велик пълководец, цар, мистик, мисионер, потомък на Херакъл, той самият е легенда. За първи път на български език в луксозно издание с твърди корици на \"Сиела\" (превод Драгомира Вълчева) се появява \"Александър Велики\" - юношески роман в духа на добре познатата и превърнала се в класика \"В дворците на Кносос\". Съдбата на древногръцкия владетел е предадена от гледната точка на младия Стефан - момче, което израства заедно с Александър, а по-късно става негов офицер и го следва в походите му из далечни земи. Казандзакис бяга от клишето и изгражда пълнокръвен, многопластов образ на древния пълководец - едновременно близък до историческите източници и все пак плод на личната философия на автора на \"Аскетика\", \"Братоубийците\" и \"Алексис Зорбас\". История, подходяща за малки и големи, която се превръща в незабравим урок по героизъм и чест, \"Александър Велики\" от Никос Казандзакис е майсторско съчетание на биография и приказка, което припомня силата на мечтите да се постигне невъзможното. Никос Казандзакис е най-известният гръцки писател и философ на ХХ век. Поет, есеист и философ, сред най-известните му творби са \"Алексис Зорбас\", \"Капитан Михалис\", \"Последното изкушение\", \"В дворците на Кносос\" и \"Аскетика\".", "date": "2019.06.21", "title": " \"Александър Велики\" на Казандзакис с първо издание на български"}
{"url": "https://duma.bg/alma-muzata-na-devetimata-tvortsi-n194360", "text": "Надали има в историята друга жена, вдъхновявала, любила, съпътствала живота на толкова гениални мъже, както Алма Шиндлер-Малер-Гропиус-Верфел. Наричали я \"музата на деветимата творци\" или \"вдовицата на четирите изкуства\". Алма била съпруга, любовница и муза на най-знаменитите мъже на своето време. В мемоарите си злословела по адрес на всеки от тях и така и не е ясно дали изобщо е обичала някого. Днес това е без значение - нейният образ останал безсмъртен в творбите на влюбените в нея мъже, а историята й е почти легенда. Разказва я Каролине Бернард в книгата си \"Музата на Виена\" (изд. \"Емас\", превод Величка Стефанова). Густав Климт, Александер фон Цемлински, Макс Буркхарт, Густав Малер, Оскар Кокошка, Валтер Гропиус, Франц Верфел - художници, композитори, театрали, писатели, поети, архитекти, едни от най-великите творци на Виенския сецесион, са били завладени от нейната красота, чар и интелект. Алма, 17-годишната заварена дъщеря на художника Карл Мол, вече е добила славата на най-красивата виенчанка и е станала притегателна фигура не само в известния салон на своите родители. Израснала сред бохемата на Виенския сецесион, получила солидно за едно момиче образование, девойката се изявява като талантлива пианистка, тайно композира... И неминуемо става обект на интерес от страна на много мъже, известни и не толкова известни.  След няколко кратки флирта, сред които и с Густав Климт, Алма среща Густав Малер, преуспяващия директор на Виенската опера, смятан вече и за гениален композитор. След няколко седмици бурна любов идва тайният годеж, а после и сватбата, за която говори цяла Виена. Двайсет и две годишната Алма навлиза в този брак с очакванията за блясък и безкрайно щастие. И наистина като съпруга на един от най-големите музиканти на своето време тя води живот извън нормите на всекидневието, живот, за какъвто биха мечтали много жени. Цената е Алма да се откаже от своето аз и да бъде само блестящо допълнение към именития си съпруг...", "date": "2019.06.21", "title": "Алма - музата на деветимата творци"}
{"url": "https://duma.bg/zhivot-mezhdu-dve-kartini-n194355", "text": "По повод юбилея на Николай Стоев галерия \"Арте\" посреща неговите вълшебни приказки - картини, пълни с любов и светлина, излезли изпод четката на художник-перфекционист, човек, носещ доброта и красота. Загубили детския си възторг от всекидневните красиви, чисти и малки радости, безвъзвратно потъваме в трудния свят на възрастните. Николай е тук и сега, за да напомни, че животът е хубав, че има топлина, нежност, приятелство, че най-голямото удоволствие е да обичаш. И както сам казва: \"Аз съм щастлив художник. Извървял дългия път към себе си, разбрал колко е важно това, което правиш, да ти доставя удоволствие и удовлетворение. Да не те оставя на мира дори когато спиш. Постоянно да е в мислите ти. Тогава това престава да бъде работа. Става твоя същност, твоя живот. Тогава реалността и въображението се смесват, околния свят избледнява, отдалечава се, много събития губят значение и става така, че всичко около мен се случва между две картини. Между предишната и следващата. ...Бих искал всеки, който гледа картините,  да си спомни, че животът е прекрасен, че и той е от породата на летящите хора. Да не пропъжда детето в себе си и заедно с него, хванати за ръка, да се затичат и да се зареят някъде в небето, залисани във важна работа, която незнайно защо никой голям не забелязва.\" Изложбата продължава до 26 юни.", "date": "2019.06.21", "title": "Живот между две картини... "}
{"url": "https://duma.bg/karlezhi-i-chervei-atakuvat-ochite-n194362", "text": "След пороите и с повишаването на температурите зачестиха случаите на атаки в очите от кърлежи и червеи. Това съобщи д-р Гергана Попова, началник на отделението по очни болести в УМБАЛ-Пловдив. Тя припомни, че и миналата година по това време пациенти са търсили помощ при специалистите по очни болести. Пациентка се обърнала за съдействие с оплакване, че нещо я дразни в окото. При прегледа медиците откриват 8-9 миниатюрни червейчета с размер около 2 мм всяко в конюнктивния сак. Не е ясно как точно са попаднали в окото, тя предполага, че е станало, докато е била на разходка в гората. Със същите оплаквания е било и момче на 14 г., което редовно ходи на тренировки на гребната база. При друга жена е открит кърлеж на клепача, който е успешно отстранен. Най-неприятният случай е на пациентка с оплакване от постоянно дразнене в едното око и чувство за чуждо тяло. При огледа под конюнктивата се установява червей с дължина 1 см, нагънат като топка. Докато я подготвят за оперативна интервенция, той  \"изчезва\". Дори изследването с ядрено-магнитен резонанс не успяло да го открие. В момента е под наблюдение. Вероятно ларвата е попаднала по време на преход в планината през почивните дни, смятат лекарите. Най-често пациентите търсят помощ след разходки сред природата, особено ако са си правили пикник и са седели на тревата, обяснява д-р Попова. Другият поток от пациенти пристига от Гребната база в Пловдив. Според нея най-голям е рискът за децата, защото тичат по неокосените треви и са по-ниски на ръст. Лечението в подобни случаи е хирургично, след това пациентите провеждат медикаментозно лечение и задължително се наблюдават от очен специалист, обяснява д-р Попова. Миналата пролет са обслужени около 10 пациенти. При нито един от тях не се е стигнало до усложнения. Препоръката на д-р Попова е да не се ходи по  неокосени ливади. През топлите месеци е задължително да носят очила, които биха ги предпазили от летящи и пълзящи насекоми. Ако до средата на юни през 2018 г. са уловени 80 кърлежа, то за същия период на т.г. те са 280, става ясно от думите на началника на отдел “Паразитология и ДДД“ към Столичната регионална здравна инспекция Цезарина Илиева. По думите й приключили към момента са приключили обработките на всички големи паркове и градини, на гробищните паркове, на транспортните алеи. Пикът на кърлежите е през април, май и юни, както и септември.  Контролът на масовите инфекции, предавани от комарите, е в ръцете на държавата, заяви пред БНР директорът на Националния център по заразни и паразитни болести проф. д-р Тодор Кантарджиев. Според него обаче общините не са взели своевременно мерки - още през април.  Специалистът препоръчва, ако възрастен е ухапан от кърлеж, да вземе еднократно две таблетки антибиотик доксициклин, веднага след свалянето на кърлежа. Децата трябва да вземат макролиден антибиотик еднократно. Когато това се направи в момента на свалянето на кърлежа, вероятността за пренасяне на кърлежова инфекция намалява 10,2 пъти. Комарите, които предават западнонилска треска у нас, хапят след 18,30 ч. и през нощта. Затова специалистът препоръчва хората да ползват репеленти, да носят  дрехи с дълги ръкави и панталони. 8% от заболелите от западнонилска треска умират, припомня проф. Кантарджиев. През 2018 г. у нас са боледували 13 души, като двама от тях са починали. Етерични масла спасяват от комари, кърлежи, мухи и паяци, казва пред МедикалТайм д-р Илияна Енчева-Матеева, началник на отделението по физиотерапия в МБАЛ \"Централ Хоспитал\". Тя е категорична, че етеричните масла са нетоксична алтернатива за предпазване от насекоми и успешно се прилагат срещу ухапвания от кърлежи, комари, паяци, бълхи, предпазват от мухи, миризливки и др.  - Босилекът се прилага локално върху засегнатото от кърлежи, комари и т. н. място. Може да се постави в дифузер или в стъклен спрей след разреждане. - Евкалиптът от дълбока древност се ползва за лечение на рани, защото води до бързото им заздравяване, както и за предотвратяване на инфекции. - Чаеното дърво помага за лечение на рани, получени след ухапване от насекоми, като се нанася върху тях. Добре се комбинира с лавандула. С него трябва да се внимава, ако в дома има домашни любимци, защото е токсично за тях.", "date": "2019.06.21", "title": " Кърлежи и червеи атакуват очите"}
{"url": "https://duma.bg/knizharnitsa-s-aromat-na-detstvo-v-rudartsi-n194361", "text": "Издание от 1933 г. краси една от лавиците на новата книжарница в с. Рударци. Тя е от личната библиотека на собственичката Красимира Ангелова, която се премества от София да живее тук преди около 2 години. Забелязала липсата на нещо много важно за такова населено място, решава да отвори книжарница. Дотук е приликата с героинята на Пенелопе Фицджералд от романа \"Книжарницата\" Флорънс Грийн. Красимира е израснала с аромата на мастило - баща й работил в Полиграфическия комбинат, баба й също е свързана с печатарството, а тя от малка е била в магичния свят на книгите и до днес няма желание да го напусне. \"Домашната ни библиотека съдържаше над 2 хил. тома\", спомня си жената. Твърди, че детската й мечта не е била да има своя книжарница, но пребиваването й в Рударци дало живот на тази идея. \"Повече от година и половина в селото няма книжарница, а на хората продължава да им липсва. В същото време няма кой знае какви развлечения за децата\", констатира Красимира, която дълго е работила с деца, обича ги, познава добре техния свят и сякаш никога не го е напускала. За това й помагат и трите внучета. Освен множеството си обучения в момента тя преминава подготовка на английски и български за работа с малчугани по метода на Мария Монтесори и всеки момент ще получи двуезичен сертификат. А това дава допълнителна енергия на идеята за книжарницата и очертава контурите на по-нататъшното й развитие. Красимира планира от есента да започне специални занимания с местните деца, добре дошли са и гостенчета. Само че забавленията няма да включват таблети, модерни телефони или лаптопи, а игрите, с които са израснали родителите, бабите и дядовците им, и най-вече запознаване и въвеждане в света на книгите. Засега плановете са съботно-неделни срещи с малките, но Красимира е категорична, че всеки подрастващ е добре дошъл в книжарницата й по всяко време. Съвсем скоро ще бъде оборудван и специален детски кът. Това е новото предизвикателство пред мен, казва Красимира. На предстоящите срещи, ако децата искат да им чете приказки, ще им чете. Ако искат да \"играят театър\", например по приказка - това ще правят. Ако искат да рисуват по приказки, ще рисуват. Арсеналът на Красимира от забавления извън съвременните технологии е толкова богат, че едва ли малките посетители ще искат да си тръгнат от вълшебното място - книжарницата с аромат на детство. \"На съвременните деца, както и на децата от предишното и по-предишното поколение, на първо място им харесват книгите. Следва рисуването\", категорична е Красимира. И смята, че в това отношение светът не се е променил от десетилетия. Ако в рисунката на едно дете преобладават светлите и ярки цветове - жълто, оранжево, червено, душевният му мир е добър, но ако надделяват тъмните - черно, кафяво, душевното му равновесие не е добро, категорична е Красимира.    Засега по лавиците на книжарницата преобладават детските книги, но Красимира задълбочено проучва нуждите и на възрастните си клиенти, защото е убедена: хората не бива за такива стоки да пътуват до други населени места. Тепърва рафтовете ще се пълнят с най-различни тетрадки, химикалки, цветни моливи, мозайки и пр.   Предизвикателството е наистина сериозно, защото Красимира не иска тези няколко квадратни метра да са просто книгопродавница, а място, в което чрез книгите и игрите децата да създават и да участват в приключения.", "date": "2019.06.21", "title": "Книжарница с аромат на детство в Рударци"}
{"url": "https://duma.bg/lada-vesta-sw-kros-%E2%80%93-ruskata-simpatyaga-n194349", "text": "Представете си картинка – дали мотоциклетист, огледал се в предложена за тест-драйв автомобил, може да е типичният клиент на Лада: блестящият му на слънцето от хром Harley-Davidson е купен с радост и струва към 30 000 евро. Едва ли обаче той би похарчил толкова пари за кола. В края на краищата, един автомобил е ежедневен продукт, който ви отвежда от А до Б, когато вали дъжд или сняг и си носите покупките от супермаркета, които не влизатт в кожените чанти на Харли. \"Колко струва?\" - пита байкерът и посочва Лада Веста SW Крос. Ами 16 500 евро, е отговорът. Може да не е най-евтината цена, но има практична комбинация предложения в модерен SUV поглед. Lada се връща в Европа, и то със солидна кола, от която хората се интересуват благодарение на групата Renault. Французите са мажоритарен собственик на АвтоВАЗ, най-големия руски автомобилен производител, и вече са интегрирали Lada в своето портфолио. Може да се спори дали има смисъл да се пуска на пазара втора бюджетна марка до Дачия, но тук има вече пробвано ноу-хау за предлагане на полезна кола на разумна цена, Vesta SW Cross е вече далеч от спартанските “кутии” на колела на Лада от съветските времена, техническата намеса от Renault е забележима във всеки ъгъл на автомобила. Дизайнът на купето е на светлинни години напред в сравнение с този на старите квадратни лади. Дори в интериора и най-предубеденото око не намира за какво да се оплаква, двамата отзад се настаняват перфектно, но може да се возят и трима. Добре използваемият багажник предлага под подовото покритие още допълнително място за съхранение с големи, практични кутии, изработени от здрав материал. В кабината аналоговите инструменти са лесни за четене, в централната конзола има сензорен екран с обичайното цифрово съдържание. При задействане на задна предавка с леко закъснение се появява изображението на задната камера. Жалко е че все още Apple CarPlay или Android Auto не се предлагат, но все пак става дума за бюджетни коли, чиито купувачи им биха искали да спестят инвестицията за бордова навигационна или комуникационна технология. Заводската навигационната система на Vesta SW Cross, не може засега да се конкурира със съвременните приложения, даващи например актуална информация за трафика. Веста е автомобил за истински шофьори, които нямат нужда от претрупаните помощните системи. Ти сам я караш и това работи много добре. Дори по-дълги разстояния са лесни за преминаване - при скорост от 130 на магистрала четирицилиндровият мотор се държи честно, потреблението на практика е 7,8 литра на 100 километра също добро. От една Лада се очаква, че понякога трябва да се справя добре с неравен черен път и точно това прави Лада Веста SW Крос.  Лесно може да се каже, че Vesta SW Cross отговаря на изискването за осигуряване на безпроблемна възможност за ежедневна индивидуална мобилност. И да се върнем в началото – как ще ви погледнат хората на пътя с този автомобил? Отговорът – с интерес и любопитство, а пък ездачът на Харли е далеч от това, което се харесва на “ездача” на Лада. Руската марка вече има изненадващо положителен образ, който вероятно се дължи на старомодния SUV Niva, превърнал се в истинска легенда и все още предлаган на пазара под името Lada 4x4. Тази смес от традиция и модерност, без съмнение, създава очарованието на тази странна и все още екзотична марка. Петврато, 5-местно комби, дължина / ширина без външно огледало / височина / междуосие в милиметри: 4424 /1785/1537/2635 мм, собствено тегло: 1330 кг, полезно натоварване 475 кг, вместимост на резервоара: 55 л, цена (в Германия) от 16 590 евро. Задвижване - 4-цилиндров бензинов двигател, работен обем 1596 куб.см., мощност: 75 кВт/102 к.с. при 5800/ мин., Макс. въртящ момент 145 Nm при 4200 оборота в минута, 5-степенна механична трансмисия (автоматичната е опция), 0 - 100 км/ч - 12.6 секунди, максимална скорост 180 км/ч, предно задвижване, стандартен разход на гориво: 7.1 л на 100 км, емисии на CO2 - 162 г/км, клас на емисии Euro 6d temp. Създаденият от Renault специално за Русия модел Arkana е вече на пазара в голямата северна страна. Вариантът с предно задвижване, атмосферен мотор 1.6л (114 к.с., 156 Нм) и петстепенна механична кутия е оценен там на 999 000 рубли (27 139 лева). Версията с вариатор тръгва от 1 049 990 (28 524 лв.), с пълното задвижване от 1 169 990 (31 784 лв). Кросовърът с турбомотор 1.3 л (150 к.с., 250 Нм) и безстепенна кутия X-Tronic тръгва от 1 229 990 (33 414 лв.) с предно задвижване, а с пълно от 1 419 990 рубли (38 575 лв). Приемането на поръчки за колата вече е отворено, а продажбите ще стартират в средата на следващия месец.  Кожената тапицерия е предвидена само за топ варианта Edition One - от 1 419 990 р., за останалите версии се предлага платнена или комбинирана – тъкан - кожа. Медиацентърът Easy Link с осеминчов дисплей също се предлага стандартно само в най-скъпия вариант, но може да бъде взет в пакета опции  Techno за 29 900 рубли (812 лв.). Базовият вариант се различава лесно по черните корпуси на страничните огледала, липсата на хромирани лайсни в долната част на вратите, защитните добавки на броните и по 17-цоловите стоманени джанти.  Комплектацията Life включва четири предпазни въздушни възглавници, ESP, светодиодна оптика, климатик, аудиосистема с четири говорителя. Воланът се настройва по височина и надлъжно, външните огледала са с електропакет и подгряване. В следващото ниво Drive  - цена от 1 089 990 рубли (29610 лв.), има подгряване на предните седалки, задни сензори за паркиране, круз контрол с  ограничител на скоростта, датчици за светлина и дъжд, ключ-карта, дистанционно пускане на двигателя Renault Start, органайзер в долната част на  багажника. За боя металик се доплаща 15 990 рубли (434 л), а след това се избира от седем варианта – бяло, черно, сребристо, тъмно сиво, червено, кафяво и кафяво-зелено.  От Renault обявиха и някои данни за колата, от които се вижда, че най-бързият вариант е с предното предаване, турбо и вариатор. От място до 100 тази версия се ускорява за 10,2 секунди, а при пълното задвижване времето е 10,5 секунди. Максималната скорост е 191 км/ч. Най-бавен е вариантът автоматик – 15,2 секунди 0-100 км/ч, тук е и най-ниската максимална скорост - 172 км/ч, но и най-икономичното управление в смесен режим на движение - 6,9 л/100 км. Най-много харчи пълноприводната Arkana 1.6 л - 7,7 литра на 100 км път, при останалите варианти този показател е в рамките на 7,1–7,2 л. ", "date": "2019.06.21", "title": " Лада Веста SW Крос – руската симпатяга "}
{"url": "https://duma.bg/festivalat-etyudi-i-priyateli-se-zavrashta-v-dnk-n194350", "text": "ДНК - пространство за съвременен танц и пърформанс, посреща четвъртото издание на фестивала \"Етюди и приятели\" (19-28 юни). Форумът вече съществува като утвърдена платформа за визионери, български и чуждестранни, които срещат в една вечер разнообразието на танца, различните вкусове и артистичните гледни точки.  Фестивалът в ДНК започна със спектакъла \"Съвършено розово\" на Ива Свещарова, който получи номинация за \"Икар\" за постижения в съвременния танц и пърформанс. Вчера публиката попадна в един сюрреалистичен и чужд свят, изграден от блестящи обекти и пречупена светлина в представлението \"Не-видим\" на Зорница Стоянова (САЩ). Деница Дикова (Испания) гостува на фестивала със спектакъла \"Voyager\", който може да гледаме днес, 21 юни, от 19.30 ч. Както физическо, така и виртуално преживяване, разнопосочно развиващ се модел от изпълнители, звук, движение, светлина и зрители. Място, където артистите преминават през абстрактна трансформация и придават форма на пространството чрез стени, ъгли и мебели. Настояще със своите контрасти. Ива Свещарова и Вили Прагер се заемат на 22 юни от 19.30 ч. със задачата да произведат щастие. Награденият с \"Икар 2019\" спектакъл \"Произведени за щастие\" е коментар по една, на пръв поглед приемана за безвъпросна тема, която обаче е много актуална и важна за съвременния свят: щастието. В едночасовия сеанс за щастие Ива и Вили се екипират с топки против стрес, шампанско и др. Американка и българка се срещат на 24 юни на грешното място, но в точното време. Щастлива случайност или вик за помощ? Объркването става още по-голямо с пристигането на втора американка. Дали трите говорят за едни и същи неща? В комични ситуации, като в разговора даже се прокрадва и политика. \"Здравей! Харесвам те! А сега се съгласи с мен!\" oт 19.30 ч. пристигат от САЩ Лорън Уорхол Колдуел, Ани Колиер и Сара Морси. Един от пионерите в танца в Ирландия - Джон Скот, гостува на 25 юни от 19.30 ч. със спектакъла \"Heroes\", а на 26 юни от 19.30 ч. започва представлението \"Digital Footprints\" на Гун Лунд (Швеция) - интерактивна хай-тек игра с трима танцьори. Техните тела - скоростта, силата и посоката на движението им в пространството определят моделите, образите и звука на изпълнението. Те ще поставят важните въпроси за взаимодействието в нашето общество - кой управлява и кой контролира. Техниката, прожекциите и музиката са разработени заедно с Оке Пармеруд - друг пионер в електроакустичната музика и видео.  Артистичната програма на фестивала завършва на 28 юни от 19.30 ч. със серията от работи \"Off the wall\" и \"See you somewhere\" на Олоф Першон от Швеция. Множество индивидуални движения се поставят в абстрактна структура, повлияна от разбирането за танца като форма, в която движението има смисъл само по себе си. Фестивал \"Етюди и приятели\" се осъществява с финансовата подкрепа на програма \"Култура\" на Столичната община и фондация \"Етюд\", в партньорство с ДНК - пространство за съвременен танц и пърформанс, НДК и галерия \"Етюд\".", "date": "2019.06.21", "title": " Фестивалът \"Етюди и приятели\" се завръща в ДНК"}
{"url": "https://duma.bg/shepoti-ot-rodopski-prikazki-v-dobralak-i-boykovo-n194351", "text": "\"Театър по пътя\" е пътуваща френска трупа, която за втора поредна година поема вълнуващото пътешествие от френските планини в района на Ардеш към Родопите. Тази година френски, белгийски и немски артисти ще населят две родопски села - Добралък и Бойково, с театър, песен, танц, приказки и предания, преплитащи местни и чуждестранни фолклорни и съвременни форми, научи ДУМА от Геника Байчева и Десислава Стоянова.  Артистите канят всички любители на приказни приключения на пътешествие, което започва от горските пътечки на Родопите и неусетно ни понася през предания и легенди във вълшебен свят на поезия, музика, родопски напев и шепоти от далечни земи. Освен естетическа наслада \"Шепоти от родопски приказки\" цели да предизвика положителeн ефект сред местните жители. Културният обмен между български, чуждестранни артисти и публика ще изпълни запустяващите села в Родопите с нов живот, театрални форми и многобройни посетители. \"Шепоти от родопски приказки\" e съвместна инициатива на френската трупа \"Театър по пътя\", сдружение \"Открити пространства\" и Българската асоциация за алтернативен туризъм (БААТ). Проектът се реализира като част от програмата на \"Пловдив - Европейска столица на културата 2019\", с подкрепата на НФ \"Култура\" и Френския институт в България. Проектът ще осъществи вълнуваща среща на артисти (актьори, музиканти, художници, поети) с местни жители и посетители от страната и чужбина. Начална точка на представленията са родопските села Добралък, община Куклен (13-14 юли) и Бойково, община Родопи (20-21 юли). Оттам зрителите ще поемат по горските пътечки към приказен свят, изтъкан от музика, поезия, танц и вълшебни пейзажи. Сред естествената сценография на природни картини зрителите ще се включат във вплитането на родопски мотиви в приказката, извървяла дългия път от далечни земи до Родопите.  Публиката може да участва и в театъра на сетивата-лабиринт \"Пътуване през сетивата на Добралък\" на 6 юли. Представлението обединява историите и спомените на жителите, свързани с Добралък, и тези на артистите. Участниците ще изследват физическата и духовната среда на селото, преминавайки през инсталация-лабиринт, наситена с интензивни сетивни преживявания (слухови, визуални, осезателни, обонятелни, вкусови). Цялото село ще се превърне в сцена, а публиката ще минава индивидуално по определен маршрут, непосредствено въвлечена в театрално взаимодействие като лично приключение. В Добралък на 12 юли и в Бойково на 19-и участниците ще се потопят в магичната \"Геопоезия\", създадена от Марин Арну. Представлението ще предостави възможност за лична връзка с природата и поезията - безкраен кръговрат, в който зрителите са главните действащи лица. Входът за представленията е свободен. Професионални артисти и любители ще може да се включат в творчески работилници, водени от утвърдени международни артисти. Темите са: Пътуване през сетивата (сетивен лабиринт) - 2-6 юли; Разказване на приказки - 7-10 юли; Фолклорно пеене и импровизация - 7-10 юли, Геопоетика - 8-12 юли, в с. Добралък; Създаване на истории - 15-18 юли, с. Бойково; Работилница за необичайни звукови инструменти и инсталации (подходяща за деца и семейства) - 7 и 10 юли в с. Добралък; 17 и 18 юли в с. Бойково. Вход за работилниците: с дарение.  ", "date": "2019.06.21", "title": "Шепоти от родопски приказки  в Добралък и Бойково"}
{"url": "https://duma.bg/54-miliona-dushi-shte-mozhe-da-gledat-a-to-jazz-2019-n194352", "text": "Безпрецедентен успех отбелязва най-мащабният джаз фестивал у нас \"A to JazZ\". Най-голямата телевизия в света, изцяло отдадена на джаза, класическата музика и танца, ще заснеме и излъчи ключово съдържание от тазгодишното събитие, очакващо феновете между 5 и 7 юли в Южен парк 2. Поканата за това партньорство, без аналог за българската музикална сцена, идва от програмните директори на MEZZO заради изключителното богатство от актуални местни и чуждестранни артисти, представящи най-новата си продукция на фестивала, както и благодарение на доказаното равнище на организация, поясняват от екипа. MEZZO има зад гърба си почти 30-годишна история и покритие на пет континента - Европа, Азия, Северна Америка, Австралия и Африка. Водещият френски всекидневник \"Фигаро\" нарича канала \"благодетел на човечеството\". Зрителите по света надхвърлят 54 милиона, а интересен факт е, че България е една от водещите европейски страни по брой абонати на глава от населението - над 1 300 000 за 2018 г. Каналът вече излъчва рекламен клип на \"A to JazZ 2019\", като международният отзвук е повече от позитивен, а фестивалът очаква голям брой посетители от Европа.   Деветото издание на 5, 6 и 7 юли в Южен парк 2 ще събере най-младите световни и български артисти под открито небе. Хедлайнери са абсолютните новатори Джейкъб Колиър, Крисчън Скот Атунде Аджуа и \"Гост-ноут\".  Номинираният за \"Грами\" виртуозен тромпетист, композитор и продуцент Крисчън Скот Атунде Аджуа ще демонстрира умението си да преминава границите на музикалните форми и културните традиции с изключителен и неподражаем творчески подход. 36-годишният музикант от Ню Орлиънс умело руши звуковите и социалните норми в най-новия си албум \"Ancestral Recall\", който ще представи пред българската публика.  Певецът, мултиинструменталист и продуцент Джейкъб Колиър е само на 24 години и след като се превърна в тотална интернет сензация със серия музикални видеа, той грабна вниманието и покровителството на самия Куинси Джоунс. С албума \"In My Room\" (2016) Джейкъб печели две \"Грами\", както и наградата \"Jazz FM\". Българската публика ще го чуе и види на живо за първи път с неговия новосформиран квартет, с който ще представи новия си албум \"Djesse\", a концертът е част от световното му турне.  Истинска звукова експлозия очаква и феновете на фънка с третия хедлайнер на фестивала - формацията \"Гост-ноут\". Начело с известните перкусионисти Робърт \"Спът\" Сийрайт и Нейт Уърт те ще завладеят сцената с дивата си и богата продукция с привкус на афробийт, хип-хоп, психиделия и дори световен фолклор. На сцената на \"A to JazZ\" ще се качи селектираният от Гластънбъри квартет \"Ритмос негрос\" (Перу, Испания, България), уникалният джаз проект на Теодосий Спасов \"VЯRA\", съвременен джаз с фолклорни елементи и електронен звук от българо-холандското Бодуров трио, както и световнопризнатата формация \"Кока мас джаз\". Вълнуващо преживяване ще бъде и представянето нa най-новите джаз албуми: дебютът на басиста Димитър Карамфилов \"Екология\", изключителната Прея и дългоочакваният й първи авторски албум, а българо-френският квартет MEY feat. JCat ще изпълни последния си запис \"Love & Receive\". ", "date": "2019.06.21", "title": "54 милиона души ще може да гледат \"A to JazZ 2019\""}
{"url": "https://duma.bg/ivan-takov-stolichnoto-kmetstvo-nehae-za-obshtinskite-druzhestva-n194344", "text": "- Едва ли работата е за хвалба. Оценявам състоянието на общинската икономика като незадоволително. Нашата група в Столичния общински съвет отново не гласува подкрепа на доклада за годишните финансови отчети за 2018 г. на общинските дружества. При някои от тях се наблюдава тенденция за подобрение на финансовите резултати. Мисля, че това се дължи на по-доброто управление на дружествата от управителите им, отколкото на действията и контрола на Столичната община. Тя е собственик, а нехае за тяхното състояние, не упражнява достатъчен контрол и подкрепа за развитието им. В това отношение общината е длъжник на столичани - силна общинска икономика с нейните собствени дружества ще вдигне качеството на живота на хората - ще имат по-високи доходи, по-висока заетост, по-добро здравеопазване, по-качествено образование. - Съгласен съм. Общинските лечебни заведения имат такава функция. Същото може да се каже в някаква степен и за дружествата \"Спортна София\" и \"Лозана\". Но какво социално има в дружества като \"Топлофикация\", \"Чистота-Искър\", \"Софинвест\"? Едва ли е много социална функцията на Центъра за градска мобилност с поставянето на скоби и вдигането на колите. Ако всички пари от глобите отиваха за нови и съвременни паркинги, тогава можем да говорим за някаква социална грижа. Това е най-обикновена демагогия на ГЕРБ и управляващото мнозинство. Оправдават лошите резултати на някои дружества с несъществуващи социални функции. Тук не говоря само за печалбата на дружествата, а за това как управляват и се разпореждат с общинското имущество. Защото то е на всички софиянци. Нашата група настоява и работи за много по-социален подход и политики на общинските дружества и предприятия, разбира се, при качествено друг контрол от общината. - Загубата на \"Топлофикация-София\" за 2018 г. е 20 млн. лв. и въпреки че е намаляла с около 15 млн. лв. спрямо 2017 г., финансовото състояние на дружеството продължава да е тревожно и повдига редица въпроси относно неговото бъдеще. Задълженията само в рамките на една година са се увеличили с нови 100 млн. лв., достигайки в края на 2018 г. размер от над 860 млн. лв. Натрупаната загуба през годините надхвърля 570 млн. лв. На фона на всички тези задължения наскоро се разбра, че от 93 млн. лв., които потънаха при фалита на КТБ, дружеството ще получи обратно едва 10 млн. лв.  \"Топлофикация-София\" все още не върви в правилната посока. Продължава да изпитва сериозни финансови и технически проблеми. Традиционно през годините инвестиционната програма на дружеството не се изпълнява в пълния си обем. В много малка степен се извършва и рехабилитация на топлопреносната мрежа, което води до зачестяване на авариите. Често през последните години софиянци оставаха да мръзнат с дни поради повреди на топлопроводите.  Да, има известно подобрение в управлението на дружеството, съответно и във финансовия резултат. Това, разбира се, е и функция на общите усилия на Столичния общински съвет за намиране на решение на тежката финансова ситуация, в която е изпаднала столичната \"Топлофикация\". Преди няколко месеца нашата група внесе предложение в СОС за цялостен технически и технологичен одит на \"Топлофикация\". Беше сформирана работна група с представители от всички политически сили, като целта е да се направи подробен анализ за възможностите от технологично обновление на мощностите. Намерението е по този начин, освен да се подобри икономическото състояние, да се повиши и качеството на услугата, която се предлага на софиянци.  - При \"Чистота-Искър\" определено има проблеми. Наблюдава се увеличаване на приходите с близо 5 млн. лв. за 2018 г., а същевременно печалбата се свива близо 20 пъти! Има и необяснимо увеличение на разходите за външни услуги с 4,6 млн. лв., като в края на 2018 г. техният размер е над 12 млн. лв. От тази сума около 8,5 млн. лв. са към един контрагент.  Всяка година за чистота на София се разходват около 200 млн. лв. от парите на софиянци. Въпреки тази колосална сума за всеки е видно, че столицата ни продължава да е прашна и мръсна. И това на фона на всички закани и обещания от страна на управляващите, че ще се мият и метат улиците по-често. Видимо за разходваните средства не получаваме нужното качество. От години групата на БСП в Столичния общински съвет настоява почистването на София да се извършва не от частни фирми, а от общинско предприятие, като за целта общинското дружество \"Чистота-Искър\" може да бъде трансформирано в такова предприятие. Виждаме, че в Пловдив са възприели този модел и той е добре работещ.  Проблемът със \"Софийски имоти\" е свързан с тяхно дъщерно дружество \"Лабело\", което от своя страна е собственик на друго дружество - \"Завод проект\". В неговите активи са 26 апартамента. От години настояваме те да бъдат прехвърлени в активите на \"Софийски имоти\", за да може да се извършва по-стриктен контрол от Столичната община върху разпореждането с тях. Вместо това отново получаваме оправдание с временна невъзможност поради юридически неуредици, което вече буди сериозно недоумение. В последните години \"Софийски имоти\" се управлява добре. Продължават изграждането на един много важен проект за София и за район \"Възраждане\" - втора част от парк \"Възраждане\". Този парк, за който районната организация на \"БСП-Възраждане\" се бори и положи големи усилия през годините да го запази от не една и две инвеститорски амбиции.  - Трябват най-малко две неща - акъл и можене. Отговорно и умно управление и разбира се, сериозен контрол и активно участие от страна на собственика - Столичната община. ", "date": "2019.06.21", "title": "Иван Таков:    Столичното кметство нехае   за общинските дружества"}
{"url": "https://duma.bg/magare-na-most-n194346", "text": "\"Запънал се като магаре на мост.\" Това сравнение от фолклора в последните дни сякаш най-добре приляга на финансовия министър Владислав Горанов, който не иска да чуе нито един аргумент в полза на диференцираните ставки на ДДС. Демонстрира магарешкия си инат и оня ден на заседание на тристранката. Там бяха обсъждани предложенията на левицата за намаляване на ставките за основни храни и лекарства. \"Намаляването на ДДС няма да промени цената за крайния потребител. Това няма да стане нито при намаляване на общата ставка, нито при диференцираните ставки\", коментира тогава пазителят на фиска. Една от заблудите, която витае в обществото, е, че у нас плащаме най-нисък ДДС сред страните от ЕС. Пет държави са с по-ниско облагане на добавената стойност, а други пет са с равно на това в България - 20%. Единствената намалена ставка у нас е тази на хотелиерските услуги - 9%!  Във всички други страни членки на ЕС се прилагат намалени ставки за различните категории стоки, което прави облагането реално още по-ниско. В Белгия например ДДС върху храните, лекарствата и книгите е 6%. В Германия със7 % се облагат храните, социалните услуги и гражданският транспорт. Във Франция намалението на ДДС за храните и лекарствата стига до 2,1%. За различни стоки и услуги ставките по ДДС могат да бъдат намалени до 3% в Люксембург, до 4% - в Италия и Испания, до 5% - в Унгария, Великобритания. Миналия септември Владислав Горанов се зарече, че докато е министър, ДДС няма да се пипа. Още помним как от престараване през пролетта той изпадна в обяснителен режим, защото данъчните бяха глобили самодеен танцов състав за неиздаване на касови бележки за 1,50 лв. - точно във времето, когато управляващите опростиха 8 млн. лв. дълг на мюфтийството. Иначе за други предложения магарешкият му инат работи.  ", "date": "2019.06.21", "title": "Магаре на мост"}
{"url": "https://duma.bg/tozi-losh-sotsializam-n194345", "text": "Лоши новини за вярващите в чудесата на свободния пазар - в Ню Йорк и Берлин през последните две седмици влязоха в сила закони, които слагат таван на наемите и силно ограничават възможностите на наемодателите да спекулират с имотите си, извивайки ръцете на наемателите си. Социализъм в сърцето на капиталистическия свят - сигурно звучи ужасно за привържениците на гореспоменатата пазарна теория.  Жителите на двата града обаче са на съвсем друго мнение. В Берлин дори се проведоха демонстрации, които настояваха държавата да експроприира жилища от алчните им собственици. И има защо - за последните 5 години средният наем в германската столица се е повишил с цели 50%. Сега градската управа замрази наемите за следващите пет години. В Ню Йорк пък, по силата на новите правила, собственикът ще трябва да уведомява предварително наемателя си, ако смята да не подновява договора си с него. Бяха приети и ред други регулации, нечувани у нас. У нас въпросът с наемите също е тиктакаща бомба. Особено при продължаващата концентрация на хора в големите градове. Прогнозите на брокерите на имоти сочат, че до десет години ще се превърнем от нация от собственици в нация от наематели. Пак те посочват, че и сега едва 10% от населението участва в пазара на жилища - другите просто не могат да си го позволят.  Та, интересен е въпросът ще видим ли поне някакво усилие от страна на държавата и местните власти да регулират този все по-важен пазар - включително и чрез строеж на социални жилища на приемливи цени. Или за пореден път ще се правим на по-католици от папата (както в случая с диференцираните ставки на ДДС от онзи ден) и ще оставим работещите хора да плащат за алчността на рентиерите. Разбира се, с вечната мантра, че всичко друго е \"комунизъм\". А комунисти ли са в Ню Йорк и Берлин?", "date": "2019.06.21", "title": "Този лош социализъм"}
{"url": "https://duma.bg/po-tsarski-n194347", "text": "Всичко е политика в тази държава. Главният прокурор Цацаров вчера занули едва ли не споровете и делата за т.нар. царски имоти - обяви, че понеже през 1998 г. е отменен законът от 1947 г. за одържавяване на имотите на Фердинанд и Симеон II, значи всичкото принадлежи на Сакса и наследниците му. Пу на решенията на български съдилища в полза на държавата, пу на висящите дела и мораториуми върху ползването - всичко е тяхно, лично. И точка! Хич няма и да търсим документи за собственост, щото един инвентарен опис от 1946 г. вършел работа. Все едно да ти признаят собственост на апартамента, щото си го описал в имотна декларация! Няма да влизам в десетките юридически врътки, те от години вече се точат из съдилищата, щото \"Симеон си иска имотите\". Иска си \"Врана\" с дворцовия комплекс с централна сграда (2013 кв. м), над 20 постройки и оранжерии в парк от 992 дка. Иска си и вече отнетото му \"Симеоново\", иска си \"Царска Бистрица\", няколко хижи, над 16 хил. декара гори, част от които вече успя да изсече и продаде. Само ще посъветвам Жени Живкова веднага да си поиска \"Бояна\" и няколкото резиденции, обслужвали баща й и приближените му.  Думата ми тук обаче е за \"некои съображения\" като политическа причина и основание за правораздаването у нас. Раздаването на държавни и общински имоти на Фердинанд и сина му е политически акт на уреждане на интереси и угода пред властниците. Одържавяването на имотите им през 1947 г. е политически акт, понеже въпросното царско семейство има съществен принос за погромите над страната ни и над народа й от Първата световна война, та до побеждаването на хитлеристка България. Отмяната на одържавяването през 1998 г. пак е политически акт на дошлата на власт с малко, но завинаги, нова синя \"демокрация\". А пък от 2009 г. насетне Борисов се метна на амбразурата да брани интереса на държавата за имотите също заради единия политически дивидент пред народа. А сега чрез неговия пръв авер Цацаров - на 180 градуса! Абе, к'ва нова политическа договорка са си спретнали Борисов и Сакса зад завесата?!        ", "date": "2019.06.21", "title": "По царски "}
{"url": "https://duma.bg/otvorenata-rana-na-otvorenoto-finansirane-n194348", "text": "Хах, защо бизнесът не протестира?! ГЕРБ и ДПС се разбраха партийната субсидия да се смачка до 1 лев на глас или изцяло да се премахне и да се премине към отворено финансиране, т.е. политическите формации да се издържат от фирмите. А бизнесът си трайка. Ако някой поиска да провери качеството на работата му, примерно по онези участъци от пътищата, където са станали тежки катастрофи, или да поиска главата на властник, обидил майките на деца с увреждания, веднага скача и заплашва, че ще изкара 20 000 души на протест. Но когато му кажат, че от утре трябва да финансира партиите, навежда глава. Вместо да реагира, че на всичките главоболия само това му липсва, че не му ли стигат другите разходи, та и партиите да издържа, че откъде накъде ще му вменяват и такива задължения, мълчи. Вярно е, че при толкова проточилото се управление на една и съща партия бизнесът стана ГЕРБоорганизиран и затова - ГЕРБоориентиран. Че и ГЕРБоовладян и дори ГЕРБоокован. Възрази ли, Началникът ще се обади от джипката в другия край на България и ще го извади от някоя обществена поръчка. И фирмаджията става по-ням от риба, само и само да не бъде низвергнат от кръга на облажващите се. Още по-вярно е обаче, че бизнесът надушва далаверата. Парите за партиите няма да ги вади от джоба си. Ще даде най-ниска цена, за да се пребори за обществената поръчка, после ще му позволят да сключи анекс към договора, с което финансирането ще набъбне дотолкова, че да има и за политиците, които са съдействали, и за партията, чиито кадри са. Пък и за него, разбира се. И ако някой отстрани каже: какво толкова, това и досега се случва, ще бъде прав. Но само донякъде. Тъй като в момента това е незаконно. Ако нещо се разчуе, избухва скандал, понякога дори с последствия. Защото са допустими дарения само от физически лица, и то до 5000 лв. Занапред фирмите ще могат да даряват колкото си искат или колкото им кажат - горна граница няма. И ще дават само на партиите от властта, защото, ако помогнат на опозицията, ги чакат арести, решетки и присъди. Отвореното финансиране отваря такава рана, каквато в обозримото бъдеще едва ли ще бъде затворена. Няма реакция и от избирателите. Онези, които подкрепиха референдума, а сигурно и много повече, все още са в състояние да се радват. Защото инициаторите на допитването не им обясниха, че като се свие субсидията до 1 или 0 лв. на глас, харчовете за издръжката на партиите няма да паднат от плещите им. Напротив, пак от техните данъци ще идват, но вече не пряко от държавата, а като благоволение от бизнеса. Който няма да се откаже от луксозни коли, скъпи любовници и екзотични дестинации, за да плаща на партиите. А ще слага по-малко асфалт в пътищата, колкото и хора да загиват поради това, ще курдисва безбожно скъпи пейки по \"Графа\", ще ремонтира подлезите така, че при дъжд по тях да се минава само с лодки, ще бетонира Черноморието, та да няма къде да си опънете палатката или положите хавлията, а ако все пак го сторите, да отнесете солидна глоба. Ето как данъкоплатецът и занапред ще издържа партиите, но това няма да му носи плюсове, напротив, ще им става все по-маловажен. Защото ще им дарява само гласа си, докато бизнесът ще налива милиони, макар и не собствени, а на гласоподавателя. И депутатът ще гледа в очите фирмаджията и ще гласува в негов интерес, не в полза на избирателя. Така ще е, щом и докато сме скъпи на триците и евтини на брашното.", "date": "2019.06.21", "title": "Отворената рана на отвореното финансиране"}
{"url": "https://duma.bg/spodelena-muzika-v-dvoretsa-vrana-n194353", "text": "Истинско съзвездие от талантливи творци ще участва в летните концерти на Софийската филхармония и Столичната община, обединени с мотото \"Споделете музиката в двореца \"Врана\" (7-10 юли), научи ДУМА от Кремена Николова-Флор - реклама и връзки с медиите на Софийската филхармония. За поредна година Националната филхармония закрива сезона си сред красивата природа в парка пред двореца. И тази година концертите са съобразени с вкуса на публиката и има за всекиго по нещо - оперна гала, симфоничен и камерен концерт, детска програма. Цикълът концерти е под патронажа на кмета на София и е част от Календара на културните събития на Столичната община.  Софийската филхармония и Националният филхармоничен хор ще изнесат на 7 юли от 20 ч. гала с откъси от любими опери на Верди, Пучини и Бизе. В нея ще вземат участие и солистите Вера Гиргинова - сопран, Петя Петрова - мецосопран, Георги Султанов - тенор, Ивайло Джуров - бас. Специално участие имат лауреатите в националния конкурс за млади оперни певци \"Гена Димитрова\" - сопраното Пламена Гиргинова и тенорът Михаил Михайлов. Вокалните шедьоври от оперите \"Кармен\", Трубадур\", \"Риголето\", \"Травиата\", \"Набуко\" и \"Бохеми\" ще прозвучат под диригентската палка на Хирофуми Йошида. Изтънчена селекция от камерни произведения на Моцарт, Бах, Менделсон, М. Големинов, Милчо Левиев, Астор Пиацола и др. ще прозвучи в изпълнение на професионалистите от струнния квартет \"Филхармоника\" на 8 юли от 20 ч. Най-младата камерна формация на Софийската филхармония е създадена от музиканти на водещи позиции в оркестъра: концертмайсторите Павел Златаров и Иван Лалев, помощник-концертмайсторът Ана Иванова и първата виола Милена Златарова.  9 юли е запазен за най-малките почитатели на програмата \"Фортисимо Фамилия\". Те ще се запознаят с най-мистериозния музикален инструмент - човешкия глас. Съвсем в духа на приказките на \"Фортисимо\" през това приключение преминават редица герои - от принцеса, войници, джуджета и овчарче до котки и дори хора-птици. Историите ще разказват Милица Гладнишка, тенорът Георги Султанов и певци от Националния филхармоничен хор. Дирижира Славил Димитров. Концертът е от 18 ч., а два часа преди това (от 16 ч.) най-ревностните малки почитатели ще могат да участват в ателието \"Как се ражда песента\", където ще научат повече за нотите и за различните стилове на пеене. Виртуозът на цигулката Юлиан Рахлин е специалната изненада за последната вечер. На 10 юли от 20 ч. той ще представи Концерт за цигулка и оркестър 2 от Прокофиев. Веднага след това ще звучи и Италианска симфония от Менделсон. Дирижира Максим Ешкенази.", "date": "2019.06.21", "title": "Споделена музика  в двореца \"Врана\""}
{"url": "https://duma.bg/otrazheniyata-na-desislava-mincheva-v-kartini-n194354", "text": "Десислава Минчева представя картини, рисувани през последните месеци. Темата за отраженията, тяхната реалност или нереалност фигурира във всяко едно от платната. Пейзажът, отразен във водната повърхност, балерините и изящните женски образи пред огледалото са загадъчни и многопластови. Често отражението съдържа повече истинност от действителния обект. Предизвиква въпроси и дава отговори. Майстор на рисунката, фин колорист с естетика от най-висока проба, Десислава Минчева е сред най-значимите имена на съвременната българска живопис и изложбите й са събитие за всеки, докоснал се до нейното изкуство и принос в културното наследство на България. Изложбата ще продължи до 14 юли. Минчева е родена 1956 г. в София. Завършва живопис в НХА в класа на акад. Светлин Русев. Автор е на над 35 самостоятелни изложби у нас и в чужбина. Носител е на Златен медал за рисунка на фондация \"Агаци\", Италия. Член е на Изпълнителното бюро на СБХ и професор по рисуване в НХА. Изнасяла е лекции в Париж, Мексико сити, Барселона, Милано, Ханджоу. ", "date": "2019.06.21", "title": "Отраженията на Десислава Минчева в картини"}
{"url": "https://duma.bg/za-edin-probit-lev-n194343", "text": "Каква беше обществената потребност точно сега, в този сакрален момент, обримчената в обръчи власт да постави въпроса за партийните субсидии? Има ли напрежение сред народа за парите на партиите? Точно сега - не. Имаше истерия преди доста години, както и преди три - около референдума. Що e тоз див популизъм сега за едно пробито левче? Ще рече човек, че от утре ще е факт. На инат - като едното нищо. Някак от небитието (дали?) Слави Трифонов извади на показ, че партиите надвзели повече, отколкото им се падало по закон. И лавината се отприщи. Левче за глас, нула лева за глас, плащайте си... И никой дума не отваря за истинските проблеми - двойните дъна на партийните каси, черните портфейли и обръчите от фирми. Ахмед Доган, пак пред Слави, си призна преди време за обръчите. И до днес никой не само не оспорва този факт, ами го и приемаме за нормална, законна едва ли не практика. И мерки не се взимат. Дума не обелват кой поръчва законопроекти и на кого плаща. Сега какво? От една страна, самата власт казва, че левче за глас партийна субсидия е див популизъм, обрича партиите на унищожение, застрашава демократичния модел, хвърля партиите в ръцете на олигарсите. Обаче никой от управляващото мнозинство не се свени да коленичи пред Главните Олигарси и да се прегръща с тях. Порочен модел, узаконяващ партии - касички. Поне ни отвориха очите за преплитането на обръчите. Нали все има неразбрали за какъв модел става въпрос. Ето за този. Вижте го в пълния му блясък. И ще престанете да питате как определени фирми предначертано получават обществени поръчки. Ще спрете да задавате въпроси за изразходването на милиони преди избори. И за емитирането на нови и нови дългове. Няма да питате за цената на Ф-16, за магистралите, за къщите за гости, за апартаментите и терасите. Няма да се терзаете как депутатите безсъвестно гласуват не в интерес на народа, а на олигарсите; как се купуват депутати, кметове, общински съветници, министри, цяла парламентарна група; как имат не къщи за тъщи, а цели села и градове. Вече ще бъде законно! И все пак: кого легитимира властта този път? Очевадният отговор е Слави Трифонов. Като какъв? Той ли е новият Спасител? Или поредната, последна патерица на ГЕРБ преди официалното преплитане на обръчите с ДПС. Това ли е краят на играта на демокрация? За едно пробито левче.", "date": "2019.06.21", "title": "За един пробит лев"}
{"url": "https://duma.bg/nemanya-sviri-tvorbi-ot-vivaldi-do-kusturitsa-n194338", "text": "Уникална среща на различни музикални култури предлага заключителният концерт от Европейския музикален фестивал 2019, организиран от \"Кантус фирмус\". За първи път у нас на форума гостуват феноменалният цигулар Неманя Радулович и неговият оркестър \"Дабъл сенс\", съставен от френски и сръбски музиканти. Те са подготвили програма, която умело съчетава класически творби и огнени балкански ритми. Ще ги чуем на 23 юни в зала 1 на НДК от 20 ч., а фестивалът се реализира като част от Календара на културните събития на Столичната община за 2019 г. Съорганизатор е Министерството на културата.  Щастливата звезда на Неманя Радулович изгрява през 2006 г., когато дебютира в парижката зала \"Плейел\", заменяйки прочутия Максим Венгеров, който по това време има проблеми с ръката. Радулович печели награди от няколко престижни конкурса по цигулка и развива активна кариера като солист на най-реномираните оркестри в Европа и по света. Днес той е ексклузивен артист на най-престижната звукозаписна компания за класическа музика \"Дойче грамофон\".  На концерта в София Неманя ще изпълни целия цикъл \"Годишните времена\" от Вивалди и нова версия на приказната сюита \"Шехеразада\" от Н. Римски-Корсаков, направена специално за него и \"Дабъл сенс\" от сръбския композитор Александър Седлар. Той ще допълни класическите шедьоври с аранжименти на музика от Емир Кустурица и сръбски фолклор: песента \"Светът е чудо\" от едноименния филм на прочутия режисьор, както и сръбската народна песен \"Нишка баня\" са адаптирани отново от Александър Седлар, с когото Неманя работи от години. Оркестър \"Дабъл сенс\" съществува от 11 години. Той е създаден от Радулович с идеята да събере свои приятели от бивша Югославия и Франция. Заедно осъществяват записи за няколко албума - \"Фантазия Паганини\", \"Пътуване към Изтока\", \"Бах\", \"Чайковски\" и наскоро издадения от \"Дойче грамофон\" \"Байка\". ", "date": "2019.06.21", "title": "Неманя свири творби  от Вивалди до Кустурица"}
{"url": "https://duma.bg/datata-n194339", "text": "СВЕТОВЕН ДЕН НА ХИДРОЛОГИЯТА. Отбелязва се от 2006 г. по инициатива на Международната организация по хидрография с подкрепата на Общото събрание на ООН. Хидрологията е наука за движението, разпределението и качеството на водите по Земята. 1866 - РАЖДА СЕ ЧИЧО СТОЯН, ДЕТСКИ ПОЕТ И ТЕАТРАЛЕН ДЕЕЦ (УМИРА 1939 Г.). Рожденото му име е Стоян Михайлов Попов. Един от големите поети в българската детска литература от началото на ХХ в. Сред най-известните му стихотворения са \"При мама и при татко\", \"Сърдитко\", \"Майчина отмяна\". Стиховете му са включвани в множество антологии с българска детска поезия. Участва в редколегията на в. \"Славейче\". 1921 - РАЖДА СЕ НИКОЛАЙ ТОДОРОВ, ИСТОРИК, ПОЛИТИК, ДИПЛОМАТ, АКАДЕМИК (УМИРА 2003 Г.). Основател на Катедрата по балканска история в СУ (1957 г.). Основател и директор на Института по балканистика към БАН (1964-1989 г.). Основател и директор на Института за външна политика \"Иван Башев\" към МВнР (1969-1974 г.) и на Единния център за наука и подготовка на кадри по история към БАН (1972-1978 г.). Посланик на България в Гърция (1979-1983 г.). Зам.-председател на БАН (12 април 1982-25 юли 1988 г.). Председател на VII ВНС (10 юли 1990-2 октомври 1991 г.). 1926 - РАЖДА СЕ ТОДОР АБАЗОВ, ЖУРНАЛИСТ, ЮРИСТ, ПРОФЕСОР (УМИРА 2016 Г.). Завършил е право в СУ. Бил е главен редактор на \"Средношколско единство\", редактор във в. \"Народна младеж\", сп. \"Младеж\", сп. \"Наша родина\", сп. \"Септември\", зам. главен редактор на в. \"Народна култура\". Директор на Центъра за журналистически изследвания и информация към СБЖ (1987-1990 г.). Преподавател във Факултета по журналистика на СУ. Автор на публицистичните сборници \"Щрихи и размисли\", \"Словото като позиция\", \"Път във времето\" и др. 1946 - РАЖДА СЕ НИКОЛАЙ ВАСИЛЕВ, ФИЛОСОФ, ПОЛИТИК, ПРОФЕСОР (УМИРА 2014 Г.). Бил е преподавател по философия и антропология в СУ. Основател на Алтернативната социалистическа партия (от 1 юни 1991 г. - Алтернативна социаллиберална партия) и неин председател (1990-2000 г.). Заместник министър-председател и министър на образованието и науката (8 ноември 1991-30 декември 1992 г.). 1996 - УМИРА КИРИЛ ВАРИЙСКИ, АКТЬОР (Р. 1954 Г.). След завършването на ВИТИЗ работи в Смолянския и в Пазарджишкия театър. Кариерата му е свързана още със Сатиричния театър и с Народния театър \"Иван Вазов\". Става известен с ролята си във филма \"Йо-хо-хо\", за която през 1983 г. получава награда на фестивала в Москва. По-известни ленти с негово участие са още \"24 часа дъжд\", \"Инспектор без оръжие\", \"В името на народа\", \"Ударът\", \"Жребият\", \"Бързо, акуратно, окончателно\".", "date": "2019.06.21", "title": "Датата"}
{"url": "https://duma.bg/vrachiha-nagradite-na-konkursa-ogarlitsa-ot-razlomeni-slova-n194337", "text": "При голям интерес на творческа вечер в общинската художествена галерия \"Поломие\" в Лом бяха отчетени резултатите от първия национален поетичен конкурс \"Огърлица от разЛОМени слова\". Българи - 93-ма автори от цяла България и чужбина, участваха с 271 стихотворения. Конкурсът се организира от Съюза на българските писатели, Агенцията за хората с увреждания в България, Община Лом и дружество \"Будители\" в област Монтана. Резултатите бяха обявени от председателя на журито, поетесата доц. Мая Панайотова - зам.-председател на Съюза на фламандските писатели и член на СБП. Доц. Панайотова е и преподавател по съвременна българска литература в три университета в Белгия. Членове на журито са поетесата Валентина Михайлова - член на СБП, и литературният критик Юлий Йорданов, член на СБП. Първа награда журито присъди на Маргарита Мартинова от София. Петя Хантова от Петрич е носителка на втора награда, а на трето място бе класирана Катерина Пенчева от Ловеч. Специалното отличие на дружество \"Будители\" бе присъдено на Таня Мезева от Горна Оряховица. Наградата за най-възрастен участник е за 86-годишната Боряна Стаева от Велинград, а приза за най-млад участник взе Илия Димитров, на 22 години, от София.  Журито смята, че творците трябва да бъдат насърчавани, и обяви поощрителни награди на 15 автори от София, Русе, Лом, Враца, Созопол, Димитровград, Тополовград, Търговище, Севлиево, Карнобат, Велинград, Горни Богров, с. Богомилово, Старозагорско, и с. Огняново, Благоевградско. Изказана бе и благодарност на инж. Лидия Христова от Враца, която изработи поощрителните награди.  Кметът Пенка Пенкова поздрави участниците в конкурса и благодари на инициаторите и организаторите Милко Христов от Община Лом и Юлий Йорданов и връчи наградите на призьорите. Актьорът Михаил Меракчийски рецитира стихове на наградените автори. Музикален поздрав отправиха най-малките певци от вокалната група \"Млечно шоколадче\" с музикален педагог и диригент Росица Кръстева.", "date": "2019.06.21", "title": "Връчиха наградите на конкурса \"Огърлица от разЛОМени слова\""}
{"url": "https://duma.bg/kandidatiza-gines-n194341", "text": "Светът е шарен, животът - пъстър... А без маска и без грим - понякога и тежък и скучен... Но добре е, че край нас непрекъснато има кандидати за нещо, та разнообразяват понякога битието и житието в ежедневието ни. Ей го сега - само след дни ще има нов джакпот от кандидати за местната  власт... Хиляди, маса народ ще се юрне да става общински съветник, кмет...  Появи се наскоро и сто и вторият тото милионер, но повече - най-много у нас, са кандидатите за милионери чрез политика, местна, парламентарна, европейска и президентска власт. Не може да се разминем от кандидати за власт! Както бяха кандидатите и за европейска власт. Хиляди, изчистени от няколко стотици за 17 места в Брюксел. Седемнадесет българи отново влязоха в Европа, а всички ние, останалите - някой друг път, когато купят на Рошко колело... Става дума за Рошко от култовия детски филм \"Куче в чекмедже\". Кандидати - бол. Отново седем-осем кандидати искат да оправят \"батаците\" на националната телевизия. Осем души искат да седнат в стола на Тереза Мей. Толкова са винаги и около лидера на социалистите у нас... Нали видяхте колко са кандидатите за детски градини и детски ясли. В София извън класацията отново останаха десетина хиляди дечица! А иначе пак обещават да строят нови детски заведения, след като закриха старите и ги превърнаха в офиси, бизнес центрове и магазини... Така ще е и за първокласниците през есента. Така е и с кандидат-студентите. Вече университетът обяви местата и чака своите бъдещи питомци - кандидати за наука и образование. Кандидати - до дупка. Толкова бяха и в началото на прехода. Само колко бяха желаещите да променят системата, да помогнат да рухне социализЪма, да затворят фабриката за илюзии и сега да строят завод след завод!?  Най-много имаше кандидати тогава, които  искаха да сложат ред в мандатността. А като влязоха в парламента, някои от тях се пенсионираха в Народното събрание, а други и досега не излизат оттам. Някои и се разсърдиха, като им въведоха вътрешно партийни правила за три мандата... И сега продължават да са опозиция на своите, защото им забраниха да са постоянно на щат във властта. Има кандидати и за мястото на Цветан Цветанов, чието присъствие наля достатъчно катран в кацата с мед на демокрацията... Той преди години дойде по гуменки с една шкодичка и една панелка с общ асансьор в \"Дианабад\". Сега знаете къде престоява между молитвените закуски отвъд Океана. Има кандидати за нов глас на България, за детска звезда в телевизионното шоу, кандидати за местата на подалите оставки и излезлите временно в отпуск управляващи... И както казва един класически герой от българската сатирична класика: \"Партията може и да няма вече кандидати за нови членове, но кандидати за министри винаги ще има!\" Като погледне човек отстрани нещата и не му е станало тъжно от видяното, може и да се усмихне, да махне с ръка и да си каже, че повечето от  нашите кандидати са кандидати и за книгата с рекордите на Гинес. И, изглежда, е време да има и една българска европейска книга за рекордите на Гинес!", "date": "2019.06.21", "title": "Кандидати...за Гинес "}
{"url": "https://duma.bg/dnes-e-libe-lichen-den-enovden-n194340", "text": "дн, специалист по клинична фармакология и терапия \"...Гана Змею дума:  - Змейо, първо либе,  ти кога ме питаш  право да ти кажа -  аз съм дошла тука  билки да си бера,  че днес е, либе,  личен ден - Еньовден...\"         Народна песен Красотата на нашата Родина не би била пълна, ако не беше богатството на нейната растителна природа - богатство, прикътано в пазвите на една плодородна земя. Дали магическото действие на добрите духове, населявали древния Хемус, не е създало тези омайни растения, изплели нанизи от дъхави огърлици по гори и поля? Може би да, може би не. Но едно е сигурно - в тях тече живителният сок от земята на българите и затова те носят здраве и сила, красота, мъжество и любов, но понякога и омраза. Българските билки са надживели вековете, а с тях до нас идват и легендите. Още в стари времена хората са търсели начини да се спасят от тежки болести, за които тогава са вярвали, че са зли духове. И още в древните векове започнали да говорят за разковничета, за целебни билета и т.н. Постепенно опитът показал на по-наблюдателните, че едни билки успокояват болките, други заздравяват раните, трети лекуват натъртено.  Самите имена на билките нерядко са давани по сходството им с части от тялото на човека или животните, впоследствие пък те са подсказвали предназначението им като лечебни растения. Така например очанката се прилага при лечение на очни болести, порезничето - срещу рани, каменоломката - при каменната болест (в жлъчката или бъбреците) и т.н.  И до днес в нашите народни песни се пее за омайни билета, обрани на ранина от млади моми и момци, било за здраве, било за блян по либето. И до днес нашият народ тачи цветята и растенията, които са неразделно свързани с неговите вярвания и обичаи. Названието на лечебните растения у нас - \"билки\", е от старобългарската дума \"биле\". Оттам и лечителите се наричали \"билери\". Прочути билери на Балканския полуостров имало в Кюстендилско, Дебърско, Златна Панега, Воденско и особено в Янинско. Брането на билки ставало в зависимост от периода на цъфтежа им - на Гергьовден и най-вече на Еньовден, наречен от народа Св. Иван Билобер. Това не е случайно. Известно е, че активните лечебни вещества се натрупват в билките в най-голяма концентрация в едни случаи при цъфтежа, в други - при узряването на билките. Ето защо и днес всяка билка се бере през определен годишен период. По приблизителни данни на територията на нашата страна растат повече от 3000 билки. От тях частично са изучени около 400, за които научно са доказани различни лечебни свойства. Обект на особено внимание от страна на научната медицина у нас са блатното кокиче, казанлъшката роза, индийският татул, вълнестият напръстник, глогът, жълтият мак, здравецът, сладкото коренче, живовлякът, овчарската торбичка, конският кестен, лайката, дилянката, равнецът и много други. Немалко лекарства, приготвени от нашите билки, разнасят славата на България по света. На първо място, това е прочутият нивалин (от блатното кокиче) - за лечение на заболявания на периферната нервна система, на последиците от детския паралич, а отскоро и за лечение на Алцхаймер. Розабул, от казанлъшката роза - при заболявания на стомашно-чревния тракт (потиска развитието на бактерията хеликобактер пилори, причинител на стомашните язви, възпаления на жлъчните пътища и след вирусни хепатити, при хроничната обструктивна болест (ХОББ) на белите дробове). Глаувент - срещу кашлица, проспан - също срещу кашлица, ескувазин, леунорин, антралакс и много други. Основно правило при билколечението е, че то трябва да се прилага дълго време - обикновено до 3 месеца. Друго важно условие е доброто качество на билките, защото при неправилното им събиране, сушене и съхраняване се губят техни ценни лечебни свойства.  От изключителна важност е лечението с билки да се прилага само от правоспособни лекари! При съвременното развитие на медицината и биотехнологиите понятието \"народен лечител\" трябва да се приема само като почетно звание. Ето защо съхраненото от народното билколечение до наши дни трябва да влиза в приложение само след щателна съвременна научна експертиза от страна на медицината на ХХI век. Напразни ще останат усилията на безпросветни търгаши, халтурници и невежи в медицината вестникари да търгуват с възможностите на билките, като им приписват несъществуващи и едва ли не вълшебни качества (особено при раковите заболявания!). Но следва да се знае от всички: българските билки заемат достойно, важно място в борбата за човешкото здраве и живот, обаче само тогава, когато вездесъщата наука ги е предоставила в ръцете на професионалистите- лекари, а не в ръцете на търгашите!", "date": "2019.06.21", "title": "Днес е, либе, личен ден - Еньовден"}
{"url": "https://duma.bg/edin-izlishen-kongres-n194342", "text": "В неделя на 16 юни, в прекрасен слънчев ден, БСП проведе един излишен конгрес. Конгрес, който не реши нито един важен и значим въпрос за партията и обществото. Конгрес, който българският избирател скоро ще забрави. Даже проблемът, по който беше свикан, не се обсъди, защото Корнелия Нинова оттегли оставката си. Изниква законният въпрос - а тогава защо я подаде? За да влезе в редиците на тези, които си подават оставката и остават. По мое мнение Нинова въобще не трябваше да си подава оставката.  Наближават важните местни избори и силите и енергията трябваше да бъдат съсредоточени в тях. С необмислената си оставка Нинова хвърли в хаос и напрежение БСП. Както самата тя призна: \"Аз предизвиках този хаос и напрежение, аз ще се справя.\" После правилно постъпи, като си оттегли оставката, защото другото щеше да бъде протяжно безвремие, блокиращо дейността на партията за голям период от време. Всъщност с оттегляне на оставката конгресът приключи. Ето, затова казвам, че беше излишен, ако обстановката беше преценена правилно и не се реагираше емоционално.  Излишен или не, конгресът се състоя. За съжаление нищо конструктивно и съществено не произлезе от него. Работата му започна с приемането на дневния ред. Приемаше се точно два часа. В тези два часа се говореше за какво ли не. Вместо да се обсъжда и гласува дневният ред, започнаха декларации в подкрепа на Нинова. Обсъждаха се и промени в устава, без да е приет дневен ред. Прозвучаха лични нападки и обиди. Деница Златева не се справи с ръководството на заседанието. Вместо да парира тези прояви, тя ги разреши, което доведе до излишно напрежение. Вместо конструктивна работа, изказвания по същество и решения превес взе борбата между \"опозицията\" в партията и \"правоверните\". Тя, опозицията, така и не намери сили да се противопостави и се предаде безславно. Но тук възниква един много важен въпрос - може ли БСП да има успехи с такъв вътрешнопартиен живот? Та форумът приключи с оттеглянето на оставката на Нинова. Делегатите започнаха да напускат залата и в нея останаха около една трета от състава на конгреса. Ръководството, с изключение на Деница Златева, също напусна. А трябваше да се разгледа Политическият доклад на НС на БСП за резултатите от изборите за Европарламент и за задачите на БСП за участие в предстоящите избори за местна власт. Беше обидно докладът да се чете пред празната зала. В него имаше само една страница, посветена на предстоящите местни избори. И тя беше изпълнена с клишета като \"гарантиране на силно местно самоуправление, осигуряване на качествено образование, достъпно здравеопазване, социална ангажираност\". По доклада имаше няколко несъществени, скучни и бледи изказвания. Формалност и досада. Единственото политическо и идейно издържано беше изказването на Ани Пиринска, но и то потъна в атмосферата на негативизъм и безхаберие. В изказванията не се обърна достатъчно внимание на причините, довели до резултата на изборите за Европейски парламент. Изтъкваха се външни причини - администрацията, държавната машина, купуването на гласове, раздаването на пари. Но всички тези проблеми ще ги има и в следващите избори.  Означава ли това, че и те ще бъдат загубени? Как БСП ще преодолее тази обстановка? На конгреса не беше даден отговор има ли партията решение на тези проблеми. Не се проведе дискусия по същество, по важните проблеми, които стоят пред БСП и България. БСП е оцеляла, печелила и ще печели, защото е идейна партия и тя не трябва да напуска терена на идеите, защото това е нейната сила. Партиите без идеи изчезват. БСП не трябва да се плаши от различните мнения, защото това, че имаш друго становище по даден въпрос, не означава, че си против ръководството. Богатство е да имаш различни мнения, идеи, които да се обсъждат в ръководните органи. Само така се стига до правилни решения. Не са необходими кухи фрази за единство. Без обединение върху идеи, принципи, послания единство не може да съществува. Иначе то е привидно и ще съществува до следващия трус. И в този смисъл ръководството трябва да създава атмосфера на доброжелателност, добър климат за работа, на свободни дискусии и да умее да обединява. БСП има проблем. И то голям проблем. И той не е нито Корнелия Нинова, нито хората с различно мнение. А този проблем е, че партията не генерира доверие към себе си. Не може да убеди избирателите, че е алтернатива на ГЕРБ. Не се превръща в притегателен център за недоволните от управляващите. Проблемът е как да се убедят избирателите да гласуват за БСП. Избори се печелят, когато си убедил хората в твоите идеи и програми и можеш да ги изпълниш, когато си на власт. Тук ми се иска да отправя призив към общинските организации, които на конгреса декларираха подкрепа на Нинова. Истинската подкрепа към нея е общинските организации да спечелят предстоящите местни избори. И тогава тя ще получи признание и доверие. В този критичен момент БСП трябва да прояви мъдрост и разум. Да остави настрана емоциите, раздорите, личните нападки. Необходимо е да се прояви принципност, искреност, да се вдъхне надежда на избирателите и членовете на партията. Те са в тази партия не заради отделните личности, защото личностите идват и си отиват. Те са в тази партия, защото вярват в социалистическия идеал. Да се получи обединение на основата на принципи, идеи и програма. Само така може да се работи сплотено и задружно за предстоящите местни избори.  ", "date": "2019.06.21", "title": "Един излишен конгрес"}
{"url": "https://duma.bg/mladok-srazi-grisho-v-london-n194332", "text": "Григор Димитров (№45 в света) неочаквано отпадна още на старта на АТП 500 турнира на трева в лондонския квартал \"Куинс\". Най-добрият ни тенисист беше сразен от тийнейджъра Феликс Оже-Алиасим с 4:6, 4:6. 18-годишният канадец затвори мача на корт №1 за 1.15 часа игра. Заради капризите на времето двубоят от първия кръг на престижното състезание на трева беше отлаган в два поредни дни. Това обаче не попречи на суперталанта, който беше с класи над българина. За него сезонът на трева започна кошмарно и той продължава подготовка за \"Уимбълдън\" от 1 юли. В първия сет Гришо имаше шанс да пробие в четвъртия гейм, но не се възползва. Впоследствие Оже-Алиасим проби за 4:3 и без проблеми затвори частта в своя полза. След почивката кошмарът продължи. Алиасим проби още в първия гейм и удържа преднината си. Така с по един пробив в двата сета младокът уверено се класира за II кръг, където снощи трябваше да играе срещу Ник Кириос (Авл).  Гришо пък не успя да защити 45 т. от достигането до II кръг миналия сезон и се очаква в понеделник да регресира с две позиции до №47 с 952 т. Той е шампион в тази надпревара от 2014 г. На третия турнир за годината от Големия шлем Димитров няма да брани точки, защото преди година беше спрян на старта от Стан Вавринка (Швейц). Преди това, ако реши, Димитров може да получи \"уайлд кард\" за участие в АТП 250 турнира в Бирмингам или в Анталия, които също са на трева.", "date": "2019.06.21", "title": "Младок срази Гришо в Лондон"}
{"url": "https://duma.bg/vazpitanitsi-na-hudozhestvenata-gimnaziya-pochitat-sava-savov-n194333", "text": "Учениците от випуск 1978 г. на Художествената гимназия отдават почит на своя преподавател Сава Савов. Изложбата е повод и вече големи, авторите Албена Христова, Велислав Минеков, Жани Станков, Жаниели Станков, Каля Зографова, Марта Левчева, Надежда Лилова, Николай Спасов, Поля Литова, Райко Божинов, Спас Киричев, Татяна Карамалакова, Тодор Пипиков и Цвятко Остоич отново да подредят работите си заедно. Експозицията \"Да си спомним за Савата\" може да се види в галерия \"Дебют\" до 12 юли.", "date": "2019.06.21", "title": "Възпитаници на Художествената гимназия почитат Сава Савов"}
{"url": "https://duma.bg/ventsislav-kindalov-s-yubileen-kontsert-n194334", "text": "Юбилеен концерт по случай 65-годишнината на проф. д-р Венцислав Киндалов, 30 години Академичен камерен ансамбъл и 30 години дуо Киндалов - Барова ще се състои на 24 юни от 18 ч. в концертната зала на НМА, бул. \"Евлоги и Христо Георгиеви\" 94. Ще участват Венцислав Киндалов - флейта, Христо Христов - флейта, Ивета Симеонова-Маринова - флейта, Румяна Петрова - флейта, Ангел Станков - цигулка, Анастасия Детистова-Абаджиева - цигулка, Йосиф Радионов - виола, Бистра Вутова - виолончело, Снежана Барова - пиано, Младен Тасков - пиано, Даниела Киндалова - пиано, Елена Киндалова - пиано. В програмата: творби от Бах-Гуно, Кванц, Моцарт, Бетовен, Т. Бьом, Ф. Доплер, Бизе-Борн, Благовеста Константинова, Христо Христов.", "date": "2019.06.21", "title": "Венцислав Киндалов с юбилеен концерт"}
{"url": "https://duma.bg/nepoznatiyat-sever-vav-fotosite-na-ivaylo-donchev-n194335", "text": "Изложба на Ивайло Дончев представя Фотосинтезис арт център, кафе-галерия, бул. \"Васил Левски\" 57 в София, до 27 юли. В проекта си \"Непознатият север\" авторът се потапя във всекидневието на рибарите в Северно море. От сутрешното кафе до среднощната буря. Студени вълни, гумени ботуши и окървавена риба описват дните на екипажа, включващ мъже от различни раси и националности. За краткото време, през което ги придружава, младият фотограф се опитва да ги опознае, да навлезе в проблематиката на професията им, да погледне на промишления риболов от различни гледни точки. Събитието е част от \"Месец на фотографията\".", "date": "2019.06.21", "title": "Непознатият Север във фотосите на Ивайло Дончев   "}
{"url": "https://duma.bg/kniga-savetva-kak-da-zadarzhim-mladostta-po-dalgo-n194336", "text": "\"Да остаряваш бавно, е изкуство\" - в това ще се убедят присъстващите на премиерата на едноименната книга от проф. Димитър Чавдаров днес, 21 юни, от 19 ч. в литературния клуб \"Перото\" в НДК. Участници в дискусията ще бъдат Силвия Недкова и проф. Божидар Попов - председател на Българското дружество по хранене и диететика. Светлозар Желев ще открие събитието в присъствието на автора. Книгата, издадена от \"Колибри\", разглежда причините за интензивното стареене и възможностите за неговото забавяне. Подробно са описани образът на старостта и вредните фактори, затрудняващи и скъсяващи живота. Представени са полезният хранителен режим, техниките за укрепване на физическото състояние и начините за предпазване от заболявания, състаряващи организма. Специално внимание е отделено на съвременните методи за подмладяване чрез пластични операции, козметика, хормони, стволови клетки, импланти, генни модификации. Анализирани са вероятните причини за незавидната продължителност на живота у нас в сравнение с редица развити страни и \"сините области\" със столетници. Проф. Димитър Чавдаров е роден във Варна през 1934 г. Завършва медицина в София, след което работи в Института за мозъка при БАН и Медицинската академия в София. Изследванията и практиката му са в областта на епилепсията, поведенческите промени у децата и хиперактивността с дефицит на вниманието, забавеното нервно-психично развитие, съдовите, травматичните и други мозъчни увреждания, клиничната електроенцефалография, нови лекарствени средства и др. Има над 300 научни труда, сред които се открояват \"Терапия на епилепсията\", \"Проблемни деца\", \"Агресията - от двигател на прогреса до бруталното насилие\". Основател е на Дружеството против епилепсия в България. Удостоен със званието \"Български лекар\" за 1998 г.", "date": "2019.06.21", "title": "Книга съветва как да задържим младостта по-дълго"}
{"url": "https://duma.bg/obshtinari-iskat-da-butat-i-%E2%80%9Earmiyata%E2%80%9D-n194331", "text": "Центърът на София може да остане без стадион в близките години. Такава възможност се появи в плана за управление на Борисовата градина, който в момента е подложен на обществено обсъждане. В момента ст. \"Българска армия\" няма как да бъде изграден според изискванията за европейски футбол, а има и вероятност \"червените\" да бъдат принудени да напуснат парка. На този етап те могат да правят само леки подобрения по арената, а желанието им е да бутнат и да изградят нова. Възраженията срещу новия план се приемат в кметството на столичния район \"Средец\". Именно там феновете изпращат своите искания за нов стадион на мястото на стария. Но има и обратните предложния - за пълно премахваме на всички стадиони от парка. Някои от живеещите в района искат да се направи референдум по въпроса. \"Моето виждане е като на хората, които живеят около парка. Истината е, че мачовете променят ритъма на живот, има проблеми с чистота, сигурност, шум. Има и възражения от граждани, които смятат, че тези стадиони изобщо нямат място в парка\", заяви пред бТВ районният кмет Мария Ачкова. От клуба категорично отхвърлят тази възможност. \"Стадионът ще бъде изграден в \"чашата\" на сега съществуващото съоръжение. Няма да падне нито едно дърво нито при строежа, нито при завършения проект\", уверява адвокатът на \"червените\" Станислав Трендафилов. Целта на клуба и собственика Гриша Ганчев е на мястото на старото съоръжение, построено през 1965 г., да бъде издигнат нов стадион - по всички изисквания на УЕФА, за 25 хиляди зрители (в момента капацитетът е 22 хиляди), плюс нови 1600 паркоместа. В такава инициатива бизнесменът е готов да инвестира около 30 млн. евро. Планът е да се изградят изцяло подземни паркинги и достигане до тях чрез тунели от булевардите \"Драган Цанков\" и \"Цариградско шосе\". За тази цел обаче трябва да се промени планът за управление на парка. Всъщност \"Българска армия\" е държавна собственост. Наскоро спортният министър оповести, че стадионът ще бъде реконструиран в \"чашката\" си. Той оповести също така, че ст. \"Васил Левски\" ще бъде бутнат, когато изградят новия национален стадион. ", "date": "2019.06.21", "title": "Общинари искат да бутат и „Армията”"}
{"url": "https://duma.bg/interaktivna-kniga-predizvikva-na-6-ezika-n194321", "text": "Първата в света интерактивна и 100% безплатна книга със загадки предизвиква на 6 езика най-смелите. Готовите да направят директен скок в непознатото и вълнуващото, при това без обезопасителни въжета, имат възможност да се запознаят с Praeludium - първата от поредицата Challenge Books на английски, немски, френски, испански, руски и български. Книгата е подходяща за хора от всички възрасти, обичащи да четат вълнуващи, завладяващи и мистериозни истории и винаги са си мечтали да имат възможността да участват в разгадаването на загадките, които са неизменна част от историята. Създаденият като апликация за Android и iOS устройства роман е сътворен с любов от българско семейство, обичащо предизвикателства. На всеки се е случвало да държи в ръцете си вълнуваща книга и четейки я, в един момент да се улови как прави опити да намери решението на загадката, на която е попаднал, преди да прелисти страницата и да открие отговора. Това изживяване вече е поставено на съвсем друго ниво и може да бъде многократно. Разработката предлага уникална по рода си концепция, като дава възможност за пряко участие в действието на романа, посредством специално предоставени опции за решаване на загадките, които са част от мистериозната история. За целта е създаден лесен и интуитивен начин на интеракция с апликацията, без да се налага заучаването на каквито и да било правила за използване. Специфичното и крайно различно интерактивно изживяване, което е наслада не само за интелекта, но и за възприятията, е уникално и по няколко други причини. Освен вълнуващата и мистериозна история със загадки в Praeludium са интегрирани специално създадени и посветени в книгата звуци, изображения, музика, графики и още няколко неща, пазени от създателите (засега) в тайна.", "date": "2019.06.21", "title": "Интерактивна книга предизвиква на 6 езика"}
{"url": "https://duma.bg/semenya-shte-byaga-na-800-m-v-sasht-n194328", "text": "Кастер Семеня беше поканена да бяга на 800 м на турнир от Диамантената лига. Южноафриканката ще стартира в коронната си дисциплина на \"Префонтейн Класик\", който тази година по изключение ще бъде на стадиона в Университета на Станфорд, а не на този в Юджийн. Съоръжението в щата Орегон е в ремонт заради предстоящото домакинство на Световното първенство 2021 г. Семеня трябваше да се пусне на 3000 м на 30 юни в Станфорд, след като на 8 май влезе в сила правилото на ИААФ, че жени с повишени нива на тестостерон (хиперандрогенизъм) трябва да го понижат посредством прием на женски хормони, за да се състезават в дисциплините между 400 м и 1 миля. Тя е една от тези състезателки, но възнегодува срещу новата наредба и потърси правата си в няколко съдилища. Швейцарският федерален съд отмени правилото на ИААФ. \"Нищо не се е променило от наша гледна точка. Трябва да се отбележи, че турнирите от Диамантената лига не се организират от ИААФ\", съобщиха от Международната федерация. Семеня обаче не беше допусната да участва на 800 м в Диамантената лига в Рабат в неделя. Тя е актуалната олимпийска и световна шампионка в дисциплината.", "date": "2019.06.21", "title": " Семеня ще бяга на 800 м в САЩ"}
{"url": "https://duma.bg/ferari-pak-obzhalva-nakazanieto-na-fetel-n194329", "text": "Ферари пак ще опита да върне победата на Себастиан Фетел в Гран при на Канада. 4-кратният световен шампион финишира първи на пистата \"Жил Вилньов\", но заради препречване на пътя на Люис Хамилтън беше наказан с 5 сек. и така първото място зае именно британският пилот на Мерцедес. От Скудерията са представили нови доказателства за невинността на германеца, а комисия от стюарди ще се събере на извънредна среща днес между двете тренировки преди Гран при на Франция. Екипът ще гледа видеодоказателства, които италианският отбор е приложил като \"нови и важни\" по случая. В Канада Фетел бе санкциониран за излизане от пистата и връщане на нея, което се стори опасно на следящите за реда на състезанието стюарди. Решението дойде, защото \"той е застрашил сигурността\" на преследвача Хамилтън. Гран при на Франция на пистата \"Пол Рикар\" е в неделя.", "date": "2019.06.21", "title": "Ферари пак обжалва наказанието на Фетел"}
{"url": "https://duma.bg/vtora-evrotitla-za-nazaryan-n194330", "text": "Едмонд Назарян (51 кг) триумфира с европейската титла за втора поредна година. На шампионата по борба във Фаенца, Италия, националът ни в класическия стил прегази турчина Барис Ербек с технически туш 10:0 т. за 2,38 мин. Еди бе първо поздравен от своя именит баща Армен Назарян, двукратен олимпийски шампион, който бе в неговия ъгъл на тепиха, и когото младият шампион набързо повали на тепиха... за поздрав. През 2018-а Назарян спечели златото в по-долната категория до 45 кг. Той има още бронз от Световното и от Младежката олимпиада в Буенос Айрес 2018. \"Щастлив съм, защото тази титла я заслужих доста по-трудно от миналогодишната. След като спечелих инфарктния 1/4-финал, в който губех с 0:7 от азера и успях да обърна резултата в моя полза до 7:7, бях сигурен, че ще се взема златото. Всъщност на това първенство дойдох именно за титлата, друго не ме устройваше. Така ме е учил моят баща. Затова се амбицирах, проявих характер и се радвам, че отново успях да зарадвам България със златно отличие. Следващата ми цел е световното в София в края на юли. Надявам се и тогава да бъда на най-високото стъпало на стълбичката\" обяви Еди. \"Сега се радвам дори повече, отколкото на моите успехи  като състезател. Голямо напрежение беше. Защото виждам, че Еди върви по моите стъпки и прави всичко, което му казвам. Ощетиха го срещу азера, но появи голямо сърце и успя да спечели тази битка. След това бях сигурен, че ще стане шампион. Сега на това първенство беше доста по-трудно, защото азери и турци например са по-големи на възраст и дори вече се борят при юношите\", каза Армен Назарян. Той е треньор на мъжкия ни национален отбор при класиците. Във Фаенца Мирослав Емилов (45) се пребори за бронза, като в малкия финал надделя над Каспарс Бондаренко (Лат) с 4:2. Рафет Рашид (60) остана пети, след като загуби от Артьом Клицунов (Блрс).", "date": "2019.06.21", "title": "Втора евротитла за Назарян"}
{"url": "https://duma.bg/loko-pd-kachi-kupata-na-vrah-vihren-n194322", "text": "Локо Пд качи Купата на България на връх Вихрен, който е на 2914 метра надморска височина. \"Черно-белите\" показаха отличието, което спечелиха във финала срещу градския съперник Ботев. \"Вдигнахме купата още по-високо. Слънчевият Вихрен отразява красотата на Пирин планина от Купата на България. Локо Пд поздравява всички българи\", написаха \"смърфовете\". Те са на лагер в Говедарци. Локо стартира в Лига Европа от II кръг, като ще спори с по-добрия от Спартак Търнава или Радник Биелина. \"Готов съм винаги за бой, така че мен няма какво да ме изненада. Разузнаването работи, ние сме от КГБ, така че задръжки нямаме. Момчетата се готвят за победи. Никога не се предаваме\", каза пред бТВ ексцентричният шеф на Локо Христо Крушарски.", "date": "2019.06.21", "title": "Локо Пд качи Купата на връх Вихрен"}
{"url": "https://duma.bg/na-chetene-v-planinata-kanyat-na-enovden-n194320", "text": "За четвърта поредна година Столичната библиотека се включва като партньор в честванията по случай Еньовден, организирани от Национален комитет \"Петър Димков\" и Дирекция \"ПП Витоша\". Традиционно празникът ще започне в 8 ч. от Княжево (градинката на посл. спирка на трамвай 5) с туристически поход по маркираната пътека \"Aлея на билките\" с мисли на Петър Димков. Началото на фолклорната програма е в 12.30 ч. на естрадата пред хижа \"Момина скала\", където посетители ще имат възможност да вземат участие и във възстановката на стари народни обичаи - провиране под арка от 77 и половина билки, \"медена питка\", ръсене с \"мълчана вода\" и др. Ще бъде даден и старт на конкурса за детско творчество \"Нарисувай ми билка\". Столичната библиотека се включва в празника с планинско четене с поетите Йордан Евтимов, Лъчезар Лозанов и Георги Гаврилов; интересни заглавия от издания на Петър Димков, съхранявани във фонда, както и свързаните с празника, билките и природосъобразния начин на живот; фотоизложбата \"Очи между клоните\", в която авторът Алпер Османов показва горски мотиви с акцент животни от дълбините на горите; Библиобус, в който желаещите могат да станат читатели на Библиотеката на София и да си вземат книги; планинска къщичка на \"Момина скала\", заредена с нови книги; безплатни едногодишни читателски карти, осигуряващи пълен достъп до ресурсите на Столичната библиотека.", "date": "2019.06.21", "title": "На четене в планината канят на Еньовден"}
{"url": "https://duma.bg/tsarsko-selo-vze-chetirima-n194323", "text": "Четирима нови футболисти подписаха с Царско село за дебютния сезон на клуба в Първа лига. Треньорът Никола Спасов ще може да разчита на бразилците Андерсон Коста и Евертон Диас, на сръбския вратар с български паспорт Иван Чворович, както и на Сергей Георгиев. Квартетът ще бъде на разположение на Спасов за първата контролна със Струмска слава, която е утре от 10.30 ч. в комплекса \"Царско село\". Андерсон е на 18 г., той вече дебютира за мъжкия тим на Атлетико Минейро. Евертон пък е натрупал достатъчно опит в бразилското първенство и може да играе на няколко позиции. Вярваме, че ще се адаптират бързо и ще помогнат. Чворович и Георгиев нямат нужда от представяне. Те са достатъчно добре познати на футболната общественост. Селекцията не е приключила, очаквайте още изненади\", заяви изпълнителният директор на \"царете\" Иво Андреевски.", "date": "2019.06.21", "title": "Царско село взе четирима"}
{"url": "https://duma.bg/levski-vze-arzhentinets-n194324", "text": "Левски взе аржентинеца Франко Мазурек. 166-сантиметровият плеймейкър подписа за 2 сезона. Той идва като свободен агент, защото договорът му с гръцкия Панетоликос изтече. 26-годишният Мазурек е юноша на Бока Хуниорс, като е играл още за Крусеро, Ол Бойс и Колон в родината си, чилийския Палестино и еквадорския Олмедо. Миналия сезон той става голмайстор на Панетоликос със 7 гола и с 3 асистенции.  Другите нови на \"Герена\" са вратарят Милан Миятович (ЧГора) и защитникът Янис Каргас (Гър). В същото време Ботев Пд окончателно отряза Левски за защитника Кристиан Димитров. \"Сините\" искаха да вземат новоизлюпения национал, който обаче предпочита на този етап да остане при \"канарите\". 22-годишният бранител смята, че още му е рано да ходи в голям клуб.", "date": "2019.06.21", "title": "Левски взе аржентинец"}
{"url": "https://duma.bg/revanshat-mezhdu-dzhoshua-i-ruis-shte-e-noemvri-ili-dekemvri-n194326", "text": "Антъни Джошуа и Анди Руис може да се изправят в реванш за световните титли по бокс в края на годината. Промоутърът на британеца Еди Хърн обяви, че за момента се разглеждат дати през ноември и декември. В началото на юни Руис поднесе сензацията, като нокаутира Джошуа в седмия рунд и спечели три от титлите в тежката категория - Международната боксова федерация (IBF), Световната боксова асоциация (WBA) и Световната боксова организация (WBO). Американецът от мексикански произход нанесе и първа загуба на британеца. \"Пет държави ни предложиха да бъдат домакини на реванша. В момента всяка дестинация е с равен шанс. Най-добре е Ей Джей да се бие във Великобритания, но той иска САЩ. Това заслужава уважение, защото целта му е условията да са същите както в първата среща\", каза Хърн.", "date": "2019.06.21", "title": "Реваншът между Джошуа и Руис ще е ноември или декември"}
{"url": "https://duma.bg/lavitsite-priklyuchiha-s-03-ot-germaniya-n194327", "text": "Женският ни национален отбор по волейбол завърши участието си в Лигата на нациите със загуба от Германия с 0:3 гейма (-21, -20, -13). За тима на Иван Петков това беше 13-о поражение от 15 мача, като \"лъвиците\" не успяха да запазят елитния си статут. Те приключиха на последното 16-о място в общото класиране със 7 т. от 2 победи над Сърбия и Корея. Това стана, след като Корея победи Полша без звездата им Малвина Смажек с 3:1. Така азиатките записаха трети успех и изместиха нашите, като се наредиха 15-и с 9 т. Германките финишираха девети с 21 т. от 7 успеха. Според регламента 12 отбора не могат да изпаднат, а за останалите 3 места се борят 4 тима. Именно българките не можаха да запазят място сред най-добрите. В подреждането на \"чалъндж\" отборите първото място зае Полша с 9 победи, пред Доминикана - 8, и Белгия - 7. Срещу германките в Нингбо, Китай, Гергана Димитрова беше най-резултатна с 11 т., а Силвана Чаушева добави 10 т. За немкините резервата Луиза Липман и Неле Барбер забиха по 12 т. За финалите в Нанкин, Китай, се класираха Бразилия, Италия, САЩ, Турция, Полша, както и домакините.", "date": "2019.06.21", "title": "\"Лъвиците\" приключиха с 0:3 от Германия"}
{"url": "https://duma.bg/v-osiek-shokirani-ot-tsska-sf-n194325", "text": "Настроенията в хърватския Осиек са доста минимизирани, след като стана ясно, че ще играят срещу ЦСК-Сф в Лига Европа. Макар че \"червените\" първо трябва да преодолеят черногорския Титоград, и треньорът на Осиек, и спортният директор в клуба показаха огромен респект спрямо българите. \"По-реалистично да очакваме българите вместо черногорците. Знаем, че те са сериозен отбор, защото сме наблюдавали някои футболисти от тяхното първенство. Затова не е трудно да се заключи, че ЦСКА разполага с неоспорими качества. Определено ще гледаме и двата им мача срещу Титоград. Това е тежка задача за нас във всяко отношение, но и голямо предизвикателство. Надявахме се на много по-слаб отбор, но въпреки това ще направим възможно най-доброто, за да преодолеем това трудно препятствие\", заяви треньорът Дино Шкендер. \"Определено най-тежкият противник, който можеше да ни се падне измежду всичките възможни. Гледал съм ги три или четири пъти миналия сезон. Разполагат с ярки качества, за което говори и това, че завършиха точно зад шампиона Лудогорец. Макар че най-вероятно ще трябва да се готвим за два мача срещу българите, ние гледаме към III квалификационен кръг. Със сигурност ще искаме да стигнем по-нататък в Лига Европа\", добави спортният директор Ален Петрович. Хърватите стартират директно от II кръг, тъй като са бронзови медалисти в местното първенство.  ", "date": "2019.06.21", "title": "В Осиек шокирани от ЦСКА-Сф"}
{"url": "https://duma.bg/vitsparad-n194311", "text": "- Скъпи, обичаш ли ме? - Да. - Колко? - Колкото и да е странно. Тренираш цяла година, правиш тяло, отиваш на плаж и внезапно установяваш, че жените харесват яхти. - Много се извинявам, господине! Седнала съм ви на очилата, без да искам. - Не се притеснявайте, госпожо, те са виждали много по-лоши неща... По време на класна работа в училище учителката казва : - Струва ми се, че чувам някакви гласове ... Иванчо тихо се обажда: - И аз съм така, но се лекувам ... Говорят си двама в бирарията.  - Една вечер спорих, че за една вечер мога спокойно да изпия каса бира, и спечелих спора.  - Без никакви проблеми ли?  - С проблем. Оттогава не ме щат в нито една компания. - Мамо, мен нали не ме е донесъл щъркелът? - Не. - И не сте ме намерили в зелето?  Не. - И не сте ме хванали в гората? - Не сме. - Е, как тогава съм се появил на този свят? - Изтеглихме те от интернет. - Естествено. То с този Facebook кога време за секс... - Пеше, \"натаралянкам\" съществително ли се води, или е глагол? - Жорка, приятелю мой, \"натаралянкам\" е цел. Феята към Пепеляшка: - Алкохол да не си близнала! Той трябва да ти предложи брак, а ти да избягаш! А не обратно, като миналия път! Лекция по медицина. Професорът: - Виждате спиртосани образци на бели дробове на двама души - пушач и въздържател. Според вас кой от двата образеца принадлежи на здрав човек? Глас от залата: - Нито единият, белите дробове на здравия човек се намират вътре в него! - Как е Пешо, чувал ли си го? - Да, откакто жена му тръгна на йога, му се оправи сексуалният живот. - Сигурно щото тя се огъва и прави разни стойки? - Не. Просто докато я няма, той спи със сестра й... Между треньори: - Моите футболисти са истински изобретатели! - Че какво толкова са изобретили, като всеки път ги бием?! - Ами, след всяка среща измислят все нови и нови причини за загубата. Мъж се обажда на секретарката в лудница и пита кой е в осемнайсета стая. - Никой - отвръща тя. - Чудесно - възкликва мъжът. - Значи съм успял да избягам! Вървял си един фотограф по плажа и си снимал камъчета, вълнички, а към него тича жена: - Моля ви, бързо, бързо, мъжът ми се дави! А фотографа отчаяно погледнал фотоапарата си: - Съжалявам госпожо, но нямам батерия! Младоженци обсъждат колко деца да имат. Мъжът: - Аз искам две! Жената: - А аз три! Мъжът: - Ааа не, след второто отивам да ме направят стерилен! Жената: - Е, поне се надявам, че ще обичаш третото като собствено... Късна нощ. Магистрала. За да не заспи, шофьорът на ТИР включва радиото. Водещият на предаването говори: - А сега излъчваме за тези, които не спят!.. Включва се запис и монотонен глас: - Една овца прескочи оградата, втора овца прескочи оградата, трета овца... На откриване на изложба питат художник: - Вие в какъв стил рисувате? - В стил \"реализъм\". - А тази картина каква е? - Казва се \"Строители на работа\". - Тогава защо всички са налягали по земята и нищо не правят? - Нали ви казах - рисувам в стил \"реализъм\". Жена се прибира късно вечерта през парка. Гледа зад нея върви мъж. Ускорява крачките, той също. Започва да тича и той започва. Хвърля си чантата, поглежда - той продължава да тича. Захвърля си палтото, но той я настига и й се нахвърля. - Господине, нямам никакви пари. Нямам пари! - А аз безплатно, безплатно... Учител дава на Иванчо за наказание да напише у дома 100 пъти: \"Повече никога няма да говоря на \"ти\" с учителя си!\" На другия ден учителят отваря тетрадката на Иванчо и гледа, че е написал изречението не 100, а 200 пъти: - Казах ти 100! Защо си го написал 200 пъти? А Иванчо: - За да ти е по-приятно! Зъболекар след три часа опити да извади зъб на пациент казва: - По-добре влакът да го дръпне. След седмица среща пациента без зъби въобще. - Докторе, направих както казахте - вързах зъба си за последния вагон на влака. - И? - Три вагона излязоха извън релсите. - А зъбите къде са? - Началник-гарата ми ги изби! В пътнически самолет някъде по средата на полета стюардесата съобщава: - Уважаеми пътници, моля седнете на местата си и закопчайте коланите! Всички много притеснени се подчиняват. Командирът на самолета става от своето място мърморейки: - Уф! Най-после тоалетната е свободна! Седят си двама приятели и единият казва: - Искаш ли да пийнем по едно вино? - Добре, ако прескочиш до магазина да купиш. - Е, щом не искаш - няма да пием. Човек върви по улицата, спира блондинка и я пита: - Прощавайте, колко е часът? - Точно 12 - отговаря тя. - Сериозно!? Аз мислех, че е повече... - Ми то повече няма... След 12 всичко започва отначало - един, два, три... - Иване, какво правиш? - Ям шоколадова торта! - Ами нали беше на диета? - Е, не виждаш ли, че я преглъщам с чай за отслабване... На сутринта мъж се оплаква на жена си: - Скъпа, тази нощ нещо спах лошо! - Че ти какво ли можеш да правиш добре? Девойка неутешимо плаче: - Вчера той се е оженил за друга! Майка й обаче я успокоява: - Недей да плачеш, мила, щастливата любов завършва още по-лошо. Мъж се къпе дълго и напоително в банята и когато най-после излиза, жена му го пита изненадана: - Защо така дълго се къпа? - Ами мих се с антибактериалния сапун. - И какво от това? - Как какво! Ами, докато хванеш всяка бактерия и я насапунисаш!", "date": "2019.06.21", "title": "ВИЦПАРАД"}
{"url": "https://duma.bg/rabotilnichka-za-chudesa-pomaga-na-detsa-s-uvrezhdaniya-n194319", "text": "С благотворителен базар в София ще бъде подкрепена инициативата \"Работилничка за чудеса\", която подпомага деца с увреждания и техните родители. Събитието ще се състои на 23 юни, неделя, в hOUR SPACE - Общество за психология и психотерапия, където всеки ще има възможност да закупи артикули на символични цени и по този начин да се включи в каузата. \"Работилничка за чудеса\" е инициатива, която организира безплатни арт терапевтични занимания за деца и младежи с увреждания, както и творчески ателиета за техните родители. Целта е да изгради подкрепяща среда, в която малчуганите да учат, да творят заедно и да създават приятелства. И най-важното - да знаят, че са обичани и обгрижвани, а с ръцете си умеят да изработват красиви неща. \"Изготвихме специална селекция от секънд хенд дрехи и аксесоари, които всеки желаещ ще може да закупи на символични цени на 23 юни и да помогне на инициативата. Всички дрехи, които ще намерите на базара, са без следи от употреба и вече нетърпеливо чакат новите си собственици, които ще ги носят с радост, сещайки се, че с тях са подарили детска усмивка\", споделят организаторите на благотворителния базар Десислава Димитрова и Елизабет Георгиева. По време на базара Диа и Мира, стилисти и създатели на Atidora - блог на годината, ще разкажат повече за тъмната страна на бързата мода. Ще споделят своя опит и трикове за капсулен гардероб. Блогърките ще покажат и как може да бъдем модерни и в същото време полезни за околната среда и ще разкрият на гостите трикове за рециклирането на дрехи. \"С благотворителния базар искаме да подкрепим инициативата и да покажем колко всъщност могат децата с увреждания. Надяваме се със събраните средства да успеем да помогнем в сбъдването на едно дългоочаквано и мечтано лято за децата. Лято за игри, забавления, нови приятелства, знания и умения\", допълват организаторите.", "date": "2019.06.21", "title": "\"Работилничка за чудеса\" помага на деца с увреждания"}
{"url": "https://duma.bg/pardon-n194310", "text": "ЛАФ НА БРОЯ Елайна УИЛКОКС Мълчанието, когато трябва да протестираш, прави нас, хората, страхливци. КОЛЕЛОТО ЗА ЛЕТИЩЕТО Разговор между двама български бизнесмени: -Ти на твоите работници плащаш ли им заплати? -Ми, не… -А идват ли на работа? -Ми, идват… ДОКТОР СПАС И НЕГОВИТЕ ПАЦИЕНТИ Решил Господ да оправи нещата в здравеопазването и отишъл като редови лекар в поликлиника. Появил се първият пациент - парализиран и в количка. Сложил Бог ръка на рамото му и казал: -Стани и ходи! Болният става и тръгва. Излиза в коридора, там навалица от чакащи, които го питат: -Е, как е новият? -И той като другите! Дори едно кръвно не ми измери... -Какво пиеш? -Смути. Много е полезно.  -Какво има в него? -Малини, ягоди, водка, антидепресанти… ПОЛЗАТА ОТ ФИЛИИТЕ С МАС Гинчо ПАВЛОВ Медиите Го ругаят... Масмедиите Го боготворят! ФОЛКБИТАК -Имате ли доходи, за които не е известно на данъчните? -Веднъж вадих монети от фонтан... ЕПИГРАМАДА Лозан ТАКЕВ ОПРОВЕРЖЕНИЕ                \"Иска ми се да живея , да се смея и да пея...\" Каква житейска европейска свобода! Живееш уж, уж смееш се и пееш... България  я има, господа ! Но не достигат българите в нея ... ПОЧТИ ПО ИВАН ВАЗОВ Аз съм българче. И  мразя  всички гадове червени ... \"Конграчулейшън\" да ми казват  първа радост е за мене. ПЪРВА ЧАСТНА, ВТОРА ГЛУХА Отивам да тегля пари от банкомата, а той ме пита за 50 лева до понеделник!... АКЪЛ НА БУЦИ Когато правя глупости, се сещам за хората, които теглят кредит за сватба, и ми става по-леко! ЗДРАВЕ И НАЗДРАВЕ Посегнаха и на кренвиршите - ще им слагат месо. СТУДИО \"Х\" - Страх ли те е от мен, когато съм без грим? - Честно казано, и гримирана леко ме плашиш!", "date": "2019.06.21", "title": "ПАРДОН"}
{"url": "https://duma.bg/darvo-za-koruptsiyata-n194312", "text": "Тази нощ правителството не можа да заспи. Над страната отвсякъде се носеше едно тихо и упорито жужене и направо изпиваше мозъка. Правителството седна в леглото си. - Какво ли ще е това? Не е протестът на народа, него отдавна го задушихме. Да е ропотът на тези, дето мислят, че трябва да живеят свободно и демократично? Не, и те се примириха, че всичко е пунт и пластика. Правителството обу марковите си обувки и отиде при народа. - Кажи, народе мой, какво толкова шуми, какво става, що е това дето мира и спокойствие не ни дава? Народът се почеса по главата, после каза: -Корупцията. -Така ли? - учуди се правителството. -Да, да - рече народът - тя на никого спокойствие не дава! Чуваме, че ходи по нашите земи, говори се, че бая народ е изяла по пътя си. А нощем обикаля и вие на гладно, и няма мир и спокойствие. Правителството веднага обясни: - Още като се заговори, че върлува такова чудовище, ние направихме всичко по въпроса. Ръсихме със захар по пътищата за щастие. После сипвахме сол по ъглите срещу уроки. Плюехме през лявото си рамо, чукахме три пъти на дърво или пък просто стискахме палци. Нищо не помогна, народе мой, нищо не я уплаши. Сякаш някой тайно я окуражава и й помага. Ама не знаем. - Е - рече народът - и ние оставяхме по някоя троха по разни кьошета, колкото да не умре от глад. - Може ли така! - разлюти се правителството. - Как не ви е срам да го признаете! - Срам ни е! - рече народът. - Ама  нощем та така жално вие, че умираме от страх да не дойде и да ни глътне. Ето, даже вас ви е събудила!   -Но - продължаваше народът - истината е, че когато дойде светло и стане ден, тя се скрива. Който и да питаме къде е корупцията, къде ходи и какво прави всеки ни вика: през деня тя е нагоре, обикаля върховете на властта, тука идва само нощем да ви плаши и да треперите.  - Чули сме го това  - вика правителството - те и по телевизора не спират да говорят така. Казват още, че тя нападала хората, хапела ги, а мнозина вампирясвали и ставали корумпета!   -Ами, вземете и най-после я хванете - рече народа - главата й с камък ще смажем и всичко ще свърши!  Правителството поклати глава: - Нехуманно е това, народе мой. Никак не е европейско да работим така, със сила и бой. Не бива! Грубо и невъзпитано е! - Главното сега - продължаваше правителството - е да има мир и стабилност! Никой да не се тревожи излишно и да можем всички да спим дълбоко! И не забравяйте - тя е лоша и упорита, ама ние сме най-добрите за борба с корупцията! - Разбира се - викаше народа - че вие сте най-добрите! Без вас нито за такава корупция бяхме чули, нито за други беди! Цяло чудо е, че изобщо нещо ви събуди! После правителство и народ се разделиха - всеки по своя път и със своите болежки и рецепти, а над градове и села не спираше да се носи тихо жужене и направо изпиваше мозъка.", "date": "2019.06.21", "title": " ДЪРВО ЗА КОРУПЦИЯТА"}
{"url": "https://duma.bg/pokazaha-maketa-na-noviya-evroiztrebitel-n194313", "text": "Макет в пълен размер на бъдещият европейски изтребител от пето поколение NGF (Next Generation Fighter) бе показан на започналото на 17 юни 53-о международно авиоизложение в парижкото предградие Бурже. Експозицията му бе уважена от френския президент Еманюел Макрон, германския министър на отбраната Урсула дер Лайнен, колегите й от Франция и Испания Флоранс Парли и Маргарита Роблес и ръководството на военното поделение на \"Еърбъс\" и компанията \"Дасо\". Германия и Испания също участват в програмата, от която се отказа Великобритания, за да създаде собствен изтребител пето поколение. Очаква се разработваният от \"Дасо\" изтребител да замени в бъдеще \"Рафал\" във френските ВВС и има претенцията да бъде основната машина на големите европейски държави за завоюване на превъзходство във въздуха. Предвижда се от борда му да бъдат управлявани и безпилотни апарати, с които да участва в съвместни задачи. ", "date": "2019.06.21", "title": " Показаха макета на новия евроизтребител"}
{"url": "https://duma.bg/shveytsariya-se-otkaza-ot-gripen-e-n194314", "text": "Шведската компания \"Сааб\" е получила писмо от швейцарските власти, че алпийската страна се отказва от участие на изтребителя \"Грипен Е\" в летателните изпитания за нов изтребител на ВВС, насрочени за края на юни. Това съобщи Центърът за анализ на световната търговия с оръжие (ЦАМТО).  Причината е, че швейцарците са променили своите планове относно новите изтребители. Сега те искат в конкурса им да участват само такива самолети, които са готови за бойно използване към 2019 г. Съответно новият \"Грипен\" изостава от този график. \"Сааб\" са възразили, че и техните конкуренти представят модификации, които се различават от тези предлагани за продажба. Освен това швейцарците още от 2018 г. са били в течение как протича развитието на програмата \"Грипен Е\", но нямали претенции до този момент.  Шведският изтребител в момента се подготвя за серийно производство, като първите \"Грипен\"-и от ново поколение трябва да бъдат предадени на ВВС до края на годината. Конкурсът на швейцарските ВВС е за замяна на наличните Ф-5Е \"Тайгер-2\", които трябва да бъдат извадени от въоръжение през следващите години. Съобщава се за проблеми и с по-новите също американски изтребители Ф/А-18 \"Хорнет\", съобщава ЦАМТО. В конкурса участват \"Боинг\" със \"Супер Хорнет\", \"Дасо\" с \"Рафал\", консорциумът \"Еврофайтър\" с \"Тайфун\" и \"Локхийд Мартин\" с Ф-35 \"Лайтнинг-2\". Според графика на швейцарците те трябва да изберат изтребителя през 2020 г., да получат одобрението от парламента до 2022 г. и доставката на първите машини да бъде през 2025 г.", "date": "2019.06.21", "title": "Швейцария се отказа от \"Грипен Е\""}
{"url": "https://duma.bg/italiya-spusna-na-voda-patrulen-korab-n194315", "text": "На 15 юни в корабостроителницата на компанията \"Финкантиери\" в Специя бе спуснат на вода в голяма степен на готовност първият италиански многоцелеви патрулен кораб от типа РРА, който според специалистите фактически представлява голяма многоцелева фрегата. Първият кораб, наречен на адмирала от Първата световна война Паоло Таон ди Ревел, трябва да бъде предаден на флота през 2021 г., предаде блогът bmpd.livejournal.  Италианските ВМС планират да получат общо шест патрулни съда от типа РРА, на обща стойност от 2,62 млрд. евро, като си запазват възможността да поръчат още четири такива кораба. Построяването на патрулните кораби е част от приетия през 2014 г. Закон за флота, който предвижда ВМС още да бъдат попълнени с един универсален десантен кораб (фактически лек самолетоносач), кораб за комплексно обслужване и два многоцелеви катера за специалните части на флота.  Мнението на експертите, че в случая с корабите от типа РРА по-скоро става дума за пълноценни фрегати, се дължи на техните характеристики, които далеч надхвърлят изискуемото за патрулен кораб. Те са с водоизместимост от 6400 т и дължина 143 м, които размери ги доближават до \"истинските\" фрегати клас ФРЕММ. Патрулните кораби имат и сериозно радиоелектронно въоръжение, което им осигурява възможност за противоракетна и противолодъчна отбрана. Ракетното въоръжение е представено от ЗРК с 16 пускови вертикални установки за ЗУР \"Астер-15\" и \"Астер-30\", осем противокорабни ракети \"Тезео\", 127-мм оръдие, също 76-мм и две 25-мм автоматични оръдия, шест 324-мм и два 533-мм торпедни апарата, два вертолета NH-90 или един AW-101 в хангар на кърмата. Корабите ще разполагат и с една 11-метрова полутвърда моторна лодка за десантни операции. Освен това те могат да вземат на борда и 13 контейнера с полезни товари - при необходимост. Екипажът е от близо 180 души. Първите два кораба ще имат съкратено въоръжение и оборудване. Плановете са в различни модификации италианският флот да получи общо 16 такива \"патрулни\" съда до 2035 г.", "date": "2019.06.21", "title": "Италия спусна на вода патрулен кораб"}
{"url": "https://duma.bg/na-norvezhki-ostrov-iskat-da-sprat-vremeto-n194317", "text": "На остров Сомарьой (Летния остров) в Норвегия слънцето не залязва в продължение на 69 дни от годината, а жителите му искат да заменят часовниците си с корони от цветя и да спрат времето. Желанието на местните е напълно разбираемо - между ноември и януари мястото тъне в мрак, а слънцето така и не пожелава да се покаже. Затова хората искат в периода от 18 май до 26 юли да се освободят от традиционните работни часове и \"конвенционалното отчитане на времето\". \"Тук слънцето постоянно грее и затова ние се държим по-странно. В часа, който вие наричате 2 през нощта, тук може да видиш деца, играещи футбол, възрастни, боядисващи къщи, и тийнейджъри, отиващи да плуват\", казва Кйел Ове Хвединг, жител на Сомарьой пред Би Би Си. Туризмът и рибарството са най-важните отрасли на острова, а жителите му са малко над 300. Те организират петиция, която да им помогне да се освободят от традиционните часове на отваряне за бизнеса и да постигнат по-голяма гъвкавост в ходенето на работа и на училище. Но по думите на Хвединг това е просто стъпка към формализирането на нещо, което местните жители практикуват отдавна. Когато туристите прекосят моста от континента към острова, не виждат катинари, които да символизират вечната любов на някоя двойка, а часовници, които означават, че са на път да влязат в безвремието. \"Малко е налудничаво, но в същото време е много сериозно\", казва Хвединг за мисията на неговите съграждани. Да станат зона, освободена изцяло от астрономическото време, е нещо изключително трудно, дори невъзможно. Но за тях най-важното е да успеят да получат по-голяма гъвкавост. Дали ще успеят? Най-вероятно да благодарение на широкия отзвук, който петицията получи в медиите. \"Идеята е също така да се успокоим. Виждал съм хора, които са стресирани, тъй като са притиснати от времето\", сподели още Хвединг.", "date": "2019.06.21", "title": "На норвежки остров искат да спрат времето"}
{"url": "https://duma.bg/hudozhnitsi-napraviha-instalatsii-sreshtu-zastroyavaneto-kray-moreto-n194318", "text": "Млади художници и дизайнери от Нов български университет и Университета по приложни науки и изкуства Дортмунд се включват в кампанията \"Да запазим Корал\" за опазване природата на плажа край с. Лозенец чрез серия от инсталации, графични материали, фотографии и обекти. Основната тема, която вдъхновява младите автори, е презастрояването на българското Черноморие. Те използват различни съвременни техники за работа с естествени материали, както и т.нар. land art - форма на творчество, родена в борбата за защита именно на застрашени места. Проектът включи множество намеси и дейности на открито, изкуство, създадено за съответното място, на което бива представяно, както и концептуални типографски експерименти. Творбите са създадени по време на творчески ателиета, които се проведоха през май в района на с. Лозенец в рамките на проекта \"Биоморфни форми 2019\". Той е част от програмата на фестивал \"Майски дни на творческия дизайн 2019\" и е организиран от департамент \"Дизайн\" и финансиран от Централния фонд за стратегическо развитие на НБУ. В проекта участваха 40 студенти от двата университета, водещи на творчески ателиета бяха проф. Ларс Хармсен, проф. Оливер Лангбайн, проф. д-р Борис Сергинов, д-р Биляна Калоянова, Весела Станоева и Руслан Лозев.", "date": "2019.06.21", "title": "Художници направиха инсталации срещу застрояването край морето"}
{"url": "https://duma.bg/v-presledvane-na-mladostta-ili-plyusove-i-minusi-na-inzhektsiite-za-krasota-n194316", "text": "Съществуват безброй процедури за подмладяване: мезотерапия, биоревитализация, радиочестотен лифтинг за стягане, лазерно третиране на кожата, ботокс, контурна пластика и  т.н. Някои от тях изглеждат много страховито, но ако всеки от нас знае какво точно стои зад всяка от тези думи, по-лесно може да се претеглят доводите \"за\" и \"против\", които да помогнат да се вземе най-правилното решение за популярните и широко рекламираните инжекции за красота. Ботулинотерапията е по-известна просто като ботокс. Към процедурата се отнасят препарати, които дезактивират (отслабват) мускулатурата, създаваща мимиката или движенията. Ботулиновият токсин представлява пречистено терапевтично вещество за подмладяване и намаляване на бръчките на лицето. Понякога еднократното инжектиране не води до максималния желан резултат. Това се случва поради спецификата на мимиката и силата на мускулатурата, отговорна за образуването на бръчки. В подобни случаи се препоръчва чрез преценка на постигнатото контролна консултация, която се прави между седмия и четиринадесетия ден, когато се случва максимално разпускане на мускулите. Индикациите за прилагането на ботокс включват гневната бръчка, околоочния контур, свръхизпотяване на жлезите. Обикновено след процедурата - в зависимост от типа кожа и мимика, ефектът е видим до седмица. Голямото предимство от използването на ботулиновия токсин е профилактиката на бръчките, тъй като кремовете са ефективни само върху най-повърхностния слой на кожата. Трябва да се прави разлика между ботокса и филърите - последните не повлияват на мимиката, а по-скоро, грубо казано, се използват за запълване на вече образувалите се хлътвания или бръчки, за да стане лицето по-гладко. Колагенът е един от основните структурни компоненти, отговорен за еластичността, стегнатостта и свежестта на кожата. С годините обаче той се губи и това предизвиква отпуснатост, деформация на лицевия контур и образуване на бръчки. Успешно решение за възвръщане на младия и сияен вид на кожата е стимулирането на производството на собствен колаген, който да уплътни и реструктурира тъканите. Затова Френската фармакологична компания Sinclair е една от първите, лансирали синтетичен дермален филър, който стимулира производството на собствен колаген, уточни Рени Стоянова от Global Aesthetics. Освен че е 100% биоразградим продукт и се резорбира напълно от човешкото тяло, впечатляващ е фактът, че при Ellanse има разработени четири варианта с избирателна трайност от 12 до 48 месеца. \"В моята практика жените избират най-често едногодишния, а тези, които пътуват повече - четиригодишния\", уточни при представянето на филъра в столичната клиника по естетична медицина Jewel Skin нейният водещ дерматолог д-р Анелия Здравкова. Експертката разкри, че хиалуроновите се използват основно за създаване на обеми, а синтетичният не само може да попълва, като например оформи и подчертае скулите и лицевия контур, но има и други приложения. Използва се за повдигане на веждите, за моделиране на носа и брадичката. Освен това колагеновият стимулатор е чудесен избор за  уплътняване на хлътвания, подмладяване на ръцете, шията и деколтето. Други зони, в които може да се инжектира, са назолабиалните гънки и марионетните линии. Също така е от т.нар. нов клас SNR филъри: Safe (безопасен ), Natutal (естествен резултат) и Regenerative (възстановяващ). Продуктът се инжектира в необходимата зона, карайки организма по естествен път да произведе висококачествен собствен колаген, който гарантира дълготрайност и допълнителна естествена тъканна стабилност. Традиционните, познати досега методи са предназначени основно за третиране на фините линии и бръчки. Благодарение на уникалните си характеристики синтетичният дермален филър не само коригира дефектите на времето, свързани със стареенето, но чрез стимулиране на производството на собствен колаген придава здрав и младежки вид на кожата. Специалистите съветват след прилагането 24 часа да се избягват горещи бани, сауни и интензивни тренировки, а в рамките на една седмица - прекомерното излагане на слънце и UV светлина. Филърът може спокойно да се комбинира с хиалуронови пълнители, както и с лазерни и естетични процедури. Радиочестотното подмладяване е известно още като лифтинг в обедната почивка, защото може да се направи бързо, без никакви нежелани странични ефекти като зачервяване, подуване и подпухване. С лазера се работи в областта на очите, лицето, шията и деколтето. Процедурата продължава 40 минути до един час в зависимост от това дали се обработва една зона, или повече. Новите колагенови влакна стягат и преструктурират кожата. \"Почиствайки\" повече влакна в по-голяма зона, ефектът е по-видим и по-продължителен. Това обаче не става мигновено, а постепенно. За да \"узрее\" новият колаген и да поеме функциите си, са необходими 20 дни. Въпреки това непосредствено след процедурата усещането е различно. Кожата е по-стегната, ъгълчето на окото и устата леко се повдига. Лицето сякаш губи своето тъжно изражение и става по-усмихнато. Веднага личи и повдигането на околоочния контур и отварянето на окото. Истинският резултат обаче идва с времето и с натрупването на ефекта. Обикновено се препоръчват 4-5 процедури, които се правят през 21 дни. След това на половин-една година се прави по една поддържаща процедура. Човек сам усеща кога кожата се отпуска и губи своя тонус. При едни това става след 6 месеца, при други - след година и два-три месеца, когато радиочестотният лифтинг се прави наново. Най-добре е хората не просто примирено да приемат външния си вид, но и да се харесват. Когато това не се случва и човек не свиква да живее с някои свои недостатъци, може да се появи неувереност, да се породят комплекси, дори да се стигне до депресия. В тези случаи експерти и психолози препоръчват да се прибегне до леки процедури, не толкова кардинално коригиращи визията, а по-скоро даващи изгубеното самочувствие. Ако пък след консултация със специалист стане ясно, че става дума за обикновена прищявка, особено на млади години, има смисъл да се обърне внимание на т.нар. меки грижи за кожата: почистване, хидратиране, масаж, правилно хранене, спорт и т.н. Защото красотата може да се повлиява не само отвън, но и отвътре.", "date": "2019.06.21", "title": "В преследване на младостта, или плюсове и минуси на инжекциите за красота"}
