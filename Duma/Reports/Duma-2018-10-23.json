{"url": "http://www.duma.bg/node/177620", "text": "Управителят на БНБ Димитър Радев получи оценка А- в престижната класация на списание  Global Finance - годишните награди на най-добрите управители на централни банки. Тези награди се основават на класация сред гуверньорите на 85 държави и са известни под името Global Finance WorldТs Best Central Banker 2018. За сравнение, същата оценка получава и Марк Карни - управител на Английската централна банка. А президентът на Европейската централна банка Марио Драги е с оценка А. \nУправителите са оценени по постиженията в области като контрол над инфлацията, стабилност на паричната единица, цели, свързани с икономическия растеж, лихвена политика. Оценките са от А (най-високата) до F (най-ниската), като награди се дават само на управителите получили оценка А- . Според класацията с оценки B - по-ниски от тези на гуверньора на БНБ, са управителите на централните банки на Чехия, Полша, Унгария, на скандинавските държави, които не са членки на еврозоната, както и на Швейцария.   \n \t\n", "date": "2018.10.23", "title": "Управителят на БНБ с висока оценка"}
{"url": "http://www.duma.bg/node/177622", "text": "Дългът на България за 2017 г. е в размер на 25,908 млрд. лева, което се равнява на 25,6% от брутния вътрешен продукт (БВП) на страната. Това са окончателните данни на Националния статистически институт (НСИ) за миналата година. \nДългът на България за 2016 г. възлезе на 27,3 млрд. лв., или над 29% от БВП. Тогава той се повиши чувствително спрямо предходната 2015 г., когато беше 25,99%. През 2014 г. той достигна 26,97%, докато през 2013 г. беше 17,01%, показват още данните на националната статистика. \nПрез миналата година институционален сектор \"Държавно управление\" отчита бюджетен излишък от 1,145 млрд. лева, или 1,1% от БВП, който стабилно расте през последните години. Само през 2014 г. секторът е отбелязал огромен дефицит от 4,5 млрд. лева. Излишъкът в подсектор \"Централно управление\", в който влизат всички държавни предприятия, е в размер на 969  млн. лв., или 1% от БВП. Подсектор \"Местно управление\" е реализирал излишък от 239 млн. лв., а в подсектор \"Социалноосигурителни фондове\" има дефицит от 63 млн. лева. \nПрез последните десет години консолидираният дълг на сектор \"Държавно управление\" се е увеличил със 160% по данни на Българската стопанска камара. От присъединяването на България към Европейския съюз през 2007 г. от 10,4 млрд. лева дългът е нараснал до 25,908 млрд. лева.     \n \t\n", "date": "2018.10.23", "title": " Дългът на България е близо 26 млрд. лв."}
{"url": "http://www.duma.bg/node/177635", "text": " вчера, че няма да отстрани вицепремиера  , защото това би свалило правителството от власт. Ако тръгна силово да му искам оставката, това означава автоматично да се счупи коалицията, ожали се премиерът. \nСтотици хора в   излязоха вчера на улиците с призиви \"Оставка!\" и  . Волен Сидеров настоя на вицепремиерското място да седне нов представител на \"Обединените патриоти\". Симеонов обаче не вижда причини да се оттегли. \nОт Стара Загора Корнелия Нинова поиска оставката на вицепремиера и определи като цинизъм решението на Борисов да предпочете властта, вместо да подкрепи майките на деца с увреждания. \n    \n \t\n", "date": "2018.10.23", "title": "Борисов: При оставка на Симеонов пада кабинетът  "}
{"url": "http://www.duma.bg/node/177621", "text": "Бизнесът определя масовата подмяна на касовите апарати заради новите изисквания на приходната агенция като пореден удар върху легалната икономика. Старите фискални устройства трябва да излязат от употреба до края на март следващата година, срок, който според търговците е нереалистичен. Целта на промените, обяснена от НАП, e отчитането на продажбите в реално време, софтуерът се подменя или се пренастройва, за да се отчитат търговците на всеки пет минути за всяка касова бележка. \"Потребителите пък ще имат възможността да проверяват чрез разработено от приходната агенция приложение дали касовите бележки, които получават, са реални. Какво извън допълнителния финансов разход притеснява бизнеса\", каза Ричард Либеров, председател на асоциацията на заведенията, цитиран от БНР. \n\"Говорим за фискален апарат, който трябва да бъде сменен, който струваше триста лева, а сега най-вероятно ще струва повече. Тук става дума за смяна на софтуерната програма също. Изисква се от НАП цялостен достъп до програмата и до целия софтуер на заведението. Това значи всеки един чиновник да има пълен достъп до ноу хау на всяка седмица, а няма как да бъде гарантирано, че няма да има злоупотреба с това ноу хау\", каза той. Затова браншовите организации, които работят с фискалните устройства, настояват за промени в законовите разпоредби и от шест до девет месеца отсрочка за изпълнението на измененията. Бизнесът поиска още всеки софтуер да бъде сертифициран преди въвеждането му на пазара, за да се избегнат случаите, в които един софтуер се обявява за несъответстващ на изискванията на наредбата, преди да е осъществен съдебен контрол. \nОколо 330 млн. лева губи хазната годишно от неотчитане на обороти, съобщи пък говорителят на Националната агенция за приходите Росен Бъчваров. По думите му срокът за въвеждане на новите правила за касовите апарати, според които продажбата ще се отчита пред данъчните до пет минути по електронен път, е напълно изпълним. \nОт петък приходната агенция започна масови проверки за спазване на данъчно-осигурителното законодателство от строителните компании. Засега са установени случаи на \"заплата в плик\" и невнасяне на пълния размер на осигуровките.     \n \t\n", "date": "2018.10.23", "title": "Масовата подмяна на касовите апарати е пореден удар за легалната икономика"}
{"url": "http://www.duma.bg/node/177633", "text": "Валери Симеонов за пореден път намери здрав гръб в лицето на работодателите, след като вчера ги подкрепи срещу увеличаването на максималния осигурителен доход и квотите за наемане на хора с увреждания от фирмите. \"Фокусът от натиска на улицата не е насочен в правилната посока, която е към икономически растеж, докато натискът е за разпределяне на блага\", заяви шефът на АИКБ Васил Велев. \"Този уличен натиск, тези протести няма да ни доведат до добро, искаме стабилност на правителството\", добави и шефът на КРИБ Кирил Домусчиев в защита на Симеонов. \"Нелегитимно е искането на оставка под натиск на улицата, това си е чиста хунта!\", изригна Евгени Иванов от КРИБ. Той напомни, че и бизнесът лесно може да докара 20 000 души на площада, както преди три години. \"Не може улицата да подменя демократичните институции\", възмути се и Васил Велев от АИКБ, като поясни, че за това има избори и хората трябвало добре да мислят за кого гласуват. \nРаботодателите и вицепремиерът са против повишаването на максималния осигурителен праг от 2600 на 3000 лв., стана ясно вчера след срещата им в МС. Симеонов обясни, че това е много сериозно нарушение на предизборната програма на управляващата коалиция, под която ГЕРБ и \"Обединени патриоти\" са се подписали - да не се променят данъците в 4-годишния период на управление. \nСпоред Симеонов промяната на прага щяла да удари печелившия бизнес, а много от фирмите ни да се пререгистрират в други държави. От това пък следвало изтичане на висококвалифицирана работна ръка \nСимеонов и представителите на работодателските организации се обединили и около позицията да се отмени задължението на бизнеса да плаща първите 3 болнични дни на работника. \"Това беше една кризисна мярка от 2008 г. в условия на световна финансова криза. Беше обявена като временна, но продължава и в момента. Не виждам защо при тези ръстови показатели на развитие на държавата и икономиката бизнесът да продължава да изплаща първите 3 дни\", коментира Симеонов. \n    \n \t\n", "date": "2018.10.23", "title": "Лидерът на НФСБ спечели защита от бизнеса срещу подкрепа за исканията им"}
{"url": "http://www.duma.bg/node/177629", "text": "Проектобюджетът на НЗОК бе приет вчера от Управителния съвет на касата след около 3-часово заседание. Остава документът да мине през обсъждане в Тристранния съвет и правителството, след което да бъде внесен в Народното събрание. Общата сума на бюджета на Здравната каса за 2019 г. по проектобюджет възлиза на 4 милиарда 350 милиона лева. \nФондът за лечение на деца в чужбина ще бъде закрит, а функциите му ще се изземат от Националната здравноосигурителна каса, каквато мярка бе предложена покрай реформите на здравния министър Кирил Ананиев. Все още не е ясно дали ще бъде закрит Общественият съвет, който обсъждаше заявленията на родители на болни деца. Предвижда се и обединяване на Изпълнителната агенция по трансплантации и Изпълнителна агенция \"Медицински одит\". \nПредставители на пациентските организации заявиха, че в момента не трябва да се прави подобен експеримент с болни деца. Според тях Здравната каса няма капацитет да обработва заявленията на родителите, които понастоящем постъпват във фонда. \nНадзорният съвет на НЗОК одобри окончателно проектобюджета на обществения фонд за следващата година с пълен консенсус, като бюджетът е с 490 милиона лева повече от тази година, съобщи председателят на съвета Жени Начева. По думите й в тази сума има 50 милиона лева остатък от предишни години, с който касата ще може да разполага догодина. Начева увери, че средствата ще бъдат използвани за погасяване на задълженията към чужди фондове. \nБъдещата Агенция по медицински одит ще обедини функциите на Агенцията по трансплантации и на ИА \"Медицински одит\", за да се изразходват по-ефективно средствата от бюджета на касата. МЗ ще направи трансфер от 16 млн. лв. към новото ведомство. Целта е по-ефективно използване на средствата и по добро качество за лечението на пациентите както на възрастните, така и на децата, твърди Начева. \nПроектобюджетът предвижда и увеличаване на средствата в извънболничната помощ, с които щели да се дадат повече направления за профилактика на майчиното здравеопазване и за повече изследвания в областта на скъпоструващата образна диагностика. \nСредствата за дентална помощ остават без промяна в сравнение с тазгодишния бюджет – 167 млн. лв. \nНачева твърди, че администрациите ще бъдат преструктурирани в рамките на новата агенция. Нямало да се назначават допълнително служители, нито пък да има допълнителни разходи по бюджета на МС за административен персонал.   \n \t\n", "date": "2018.10.23", "title": " Одобриха бюджета на НЗОК за догодина "}
{"url": "http://www.duma.bg/node/177631", "text": "\"Симеонов - вън!, \"Симеонов, ти си срам\". С тези призиви стотици хора се събраха вчера в София, за да поискат оставката на вицепремиера Валери Симеонов. Както ДУМА вече писа, до шествието се стигна, след като лидерът на НФСБ обиди майки на деца с увреждания и демонстрира пълно безхаберие и пренебрежение спрямо проблемите им. \nВчера пред Министерския съвет дойдоха стотици майки, облечени с черни тениски с надпис \"Системата ни убива\". Солидарност към тях изразиха много граждани, които развяваха черни знамена и балони. Беше пуснат и запис със скандалното изказване на вицепремиера от миналата седмица, че протестиращите майки са \"група кресливи жени с уж болни деца\", което стана и повод за спонтанното обществено недоволство. Хиляди освиркаха вицепремиера, крещейки: \"Оставка! Оставка!\"  \nОколо сградите на правителството и президентството имаше засилено присъствие на полиция и жандармерия, което допълнително възмути присъстващите. Протестиращите блокираха движението по бул. \"Дондуков\" и направиха неуспешен опит да стигнат до входа на МС, но няколко кордона полицаи им препречиха пътя. \nХората са решени на протест всеки ден до оставката на вицепремиера. Беше поставен и срок до 17,30 ч. вчера, след което протестиращите се канеха да блокират движението пред сградата на Министерския съвет. Повече от три часа пред МС имаше стотици скандиращи \"Оставка\". \nМайките бяха готови отново да разпънат палатките си и да спят на жълтите павета. Те предупредиха, че ако исканията им не бъдат удовлетворени, протестът ще прерасне в граждански безредици. \nВ социалните мрежи десетки хиляди граждани също поискаха оставката на вицепремиера, инициирана е и подписка. Майките на деца с увреждания изпратиха отворено писмо до премиера Бойко Борисов и парламентарната шефка Цвета Караянчева, в което настояват лидерът на НФСБ да напусне изпълнителната власт. \"Единственият адекватен отговор в случая е оставката на Валери Симеонов. Ако не му я поискате, значи сте съгласни с него. Крайно време е да се сложи край на този овластен цинизъм и омраза от лица, заемащи висши ръководни постове, които безнаказано накърняват достойнството на българските граждани\", призовават протестиращите. Те са категорични, че зад исканията им не стоят политически интереси. \nПрипомняме, че скандалното изказване на вицепремиера бе направено след заседание на Съвета за тристранно сътрудничество на 16 октомври по повод Закона за хората с увреждания, който частично бе одобрен. Премиерът Борисов се извини за думите Симеонов, който обаче пусна пост във фейсбук, че държи на думите си и допълнително нагнети напрежение. \nПроектите на Закона за хората с увреждания и Закона за лична помощ вече са внесени в Народното събрание. Това стана след поредицата протести от пет месеца насам на различни организации на хора с увреждания. \nСред протестиращите в София бяха много музиканти, хора от различни политически сили. Народни представители и общински съветници от БСП също подкрепиха недоволството на обидените родители. Организаторите на протеста се разграничиха от политическите сили и заявиха, че не искат да дестабилизират държавата, но няма да си тръгнат, докато не получат оставката на Симеонов.   \n \t\n", "date": "2018.10.23", "title": " Симеонов вън, ти си срам!"}
{"url": "http://www.duma.bg/node/177630", "text": "Неприемливото изказване на Валери Симеонов, че родителите на деца с увреждания са \"кресливи майки\" на \"уж болни деца\", предизвика протести и извън столицата. Недоволството си изразиха жителите на Пловдив, Варна, Враца, Стара Загора, Силистра, Плевен и Лондон. \nПловдивчани се събраха в 18,15 ч. снощи. \nМайки на деца с увреждания и граждани се събраха във Враца, за да подкрепят националния протест с искане за оставката на вицепремиера. \"Искаме неговата оставка, лично да си я подаде. Ако не го направи и господин Бойко Борисов, като негов работодател, не му я поиска - ще предприемем по-крайни мерки и ще настояваме оставка на правителството\", заяви една от протестиращите жени. \n\"Искаме оставката на Валери Симеонов от поста заместник министър-председател на Република България! Заради срама, който изпитва всеки нормален български гражданин от неадекватното му поведение! Заради системни обиди към членове на обществото и използване на езика на омразата! Заради това, че превърна думата \"патриот\" в обида! Недопустимо е този човек да продължава да представлява българския народ\", гласеше призивът за протест в Силистра.   \n    \n \t\n", "date": "2018.10.23", "title": "В различни градове шестваха срещу обидите към майките"}
{"url": "http://www.duma.bg/node/177632", "text": "Днес от 15 до 17 часа народният представител от \"БСП за България\" Христо Проданов и общинският съветник Иван Таков ще бъдат на разположение на софиянци в постоянната приемна на БСП в София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86. \n    \n \t\n", "date": "2018.10.23", "title": "ПРЕДСТОЯЩО"}
{"url": "http://www.duma.bg/node/177634", "text": "Запазването на управляващата коалиция и властта се оказа мотивът на Бойко Борисов да откаже отстраняването на Валери Симеонов. Това стана ясно от изявление на премиера от Дубай, където той е на официална визита. \"Какво искате да направя? Да си подам аз оставката вместо Валери Симеонов и да хвърля страната в тежка катастрофа? Няма да стане! Затова стискам зъби и си върша работата и мисля, че си я върша добре, като имаме предвид какви са показателите на страната и как ни приемат навън\", отговори Борисов на призивите за оставката на вицепремиера си. Той добави, че конкретно отстраняването на Симеонов било \"по-сложно\", защото \"когато става дума за министри, е едно, въпреки че ми се сърдят. Нашите партньори са в по-сложна ситуация - там са три партии\". \"Искането на оставката на Симеонов от моя страна е нарушаване на коалиционното споразумение, а без решение на \"Обединени патриоти\" то няма никаква правна стойност. Ако тръгна силово да му искам оставката, както искат майките, това означава автоматично да се счупи коалицията\", оправда се Борисов.  \nПремиерът не можел да хвърли държавата в хаос, защото виждал \"кои загряват отстрани\". Въпреки че майките на деца с увреждания казват, че не търсят сваляне на правителството, с един подобен акт то ще падне, предупреди премиерът и заплаши със служебно правителство на президента Румен Радев плюс влошени икономически показатели. Борисов призова Валери Симеонов и Волен Сидеров да си решат различията. \nМеждувременно малко след като Симеонов декларира, че ще подаде оставка само ако му я поискат лидерите на ГЕРБ, ВМРО и \"Атака\", партията на Сидеров излезе със съобщение, че официално иска лидерът на НФСБ да напусне правителството, а постът му да поеме друг представител на \"Обединени патриоти\". Лидерът на \"Атака\" призова за спешно свикване на коалиционен съвет на управляващите още същата вечер, въпреки че премиерът е в Дубай. Сидеров предложи за целта да се използва конферентна връзка с Борисов. \nАтакистът настоя темата на спешната среща да бъде \"недопустимото поведение на Валери Симеонов и незабавната му оставка като вицепремиер\". \"Атака\" сваля и политическото си доверие от вицепремиера заради недопустимите обиди към хора с увреждания. Ще настояваме да бъде предложен друг представител на патриотите за вицепремиер\", посочват от партията на Сидеров. \n\"Аз имам телефон, нека ми се обади. Ние направихме конферентна връзка със седемте емира на ОАЕ, та с Волен Сидеров не може да е проблем. Който иска да ми се обади\", коментира Борисов от Дубай. \nВицепремиерът Валери Симеонов няма намерение да подава оставка по лични съображения, защото такива нямало. Човек не подава оставка за това, че казва истината, макар истината да боли, заинати се той часове преди мащабния протест пред МС.  \nСимеонов се ожали, че не бил станал вицепремиер по свое желание, а коалицията го задължила. Затова щял да подаде оставка само ако съветът на управляващата коалиция му я поиска. \"Става въпрос за мнението основно на трима души - Бойко Борисов, Красимир Каракачанов и Волен Сидеров. Когато те поискат оставката ми, аз ще я подам по политически причини\", обеща Симеонов. Той уточни, че на поста са го номинирали Волен Сидеров и Красимир Каракачанов, и технически само те могат да го махнат. Стана ясно, че в мига, в който \"вторият - вечната синя каска\" му каже \"Отивай си\", вицепремиерът щял да напусне правителството. \n\"Протестите на БСП не ме притесняват, нормално е опозиционна сила да иска оставка. Нека ги събират с рейсове и да ги карат, няма проблем, не ме притеснява това\", заяви лидерът на НФСБ. \nДо края на редакционния брой Красимир Каракачанов запази мълчание по темата. Той стои плътно зад колегата си Валери Симеонов и го подкрепя в битката му срещу майките на деца с увреждания, заподозря лидерът на \"Воля\" Веселин Марешки. \"Както се видя и предни пъти, той го подкрепя във всички негови изцепки. Явно това им е единственото спасение - да се крепят взаимно, за да останат колкото се може по-дълго в управлението. С всичките си действия двамата показват, че са дезертирали от предизборните си обещания и от програмата си, водени само от личния интерес\", жлъчен бе бизнесменът и изрази надежда, че Симеонов и Каракачанов скоро ще напуснат правителството. \nЗа да тушира напрежението, Борисов припомни, че правителството е поело ангажимент законите, които искат майките, да вървят заедно. \"Таймингът беше в срядата, която мина, да го приемем на МС, сега в сряда съм създал организация от ПГ на ГЕРБ, надявам се и останалите, да минат през комисии, четене по най-бързия начин, петъка, който идва да се гледат в парламента, да бъдат приети\", заяви той. По думите му бюджетът за 2019 г. е качен на сайта и до 29 октомври ще бъде приет на МС. Борисов заяви, че 150 млн. лв. ще бъдат заложени повече в тази сфера в новия бюджет. \nПо неофициална информация днес по обяд се очаква тримата водачи от \"Обединени патриоти\"  Каракачанов, Сидеров и Симеонов да се срещнат по повод исканата оставка на лидера на НФСБ. Премиерът Бойко Борисов се завръща от Египет в късния следобед, след като тримата от \"малката коалиция\" би трябвало да са взели решение каква е съдбата на Симеонов. \nИзказването на Валери Симеонов е ужасяващо и е най-нормално Валери Симеонов да се оттегли, заяви от Стара Загора лидерът на БСП Корнелия Нинова. Тя допълни, че ако вицепремиерът не иска да се оттегли, то премиерът трябва да го принуди. Ако той не го направи, значи се припознава в думите му и трябва да си ходи целият кабинет, смята Нинова. \nЛидерът на БСП се възмути от изявлението на Борисов, че ако поиска оставката на Валери Симеонов, ще падне кабинетът. \"Т.е. между това да подкрепи майките и болните им деца в тяхното нещастие и това да остане на власт, той избира да остане на власт. Това е големият цинизъм, гневна бе тя. Нинова призова Борисов да не плаши народа, защото той е причина за хаоса.     \n \t\n", "date": "2018.10.23", "title": "Борисов призна, че няма да уволни Симеонов, за да запази властта  "}
{"url": "http://www.duma.bg/node/177626", "text": "КТ \"Подкрепа\" започва кампания под мотото \"Нощният труд е евтин ад\". С нея от синдиката настояват за увеличаване на ставката за час работа през нощта и обвързването й с минималната работна заплата. Към момента ставката за тази добавка е 25 стотинки, което вреди както на работника, така и на държавата, заяви Здравчо Здравчев, лице на кампанията. \nОт синдиката искат ставка за нощен труд да стане 0,5% от размера на минималната работна заплата. Това е старо предложение на КТ \"Подкрепа\", но отново бе внесено за обсъждане на заседание на подкомисията по доходите към Съвета за тристранно сътрудничество. От синдиката заплашиха с протести, ако ставката продължи да е замразена на 25 ст., както е от години. Ако искането им се изпълни, размерът на ставката спрямо сегашната минимална заплата трябва да бъде 2,55 лв. За догодина пък би трябвало да е 2,80 лв. \n\"За една година отчисленията, които се правят за човек, който полага нощен труд осем пъти в месеца, са 13 лева и 44 стотинки за здравна осигуровка\", каза Здравчев. По думите му тези пари не могат да платят и един ден болничен, а това е трудът, който се характеризира с най-голям риск и заболеваемост. Държавата губи от отчисленията за осигуровки и дотира работодателите\", допълни Здравчев.   \n \t\n", "date": "2018.10.23", "title": "\"Подкрепа\" с кампания \"Нощният труд е евтин ад\" "}
{"url": "http://www.duma.bg/node/177587", "text": "Хирурзи от болница в Адис Абеба, опериращи мъж, който се оплаквал от стомашни проблеми, с изненада намериха в стомаха му 120 пирона, две игли и няколко парчета стъкло, предаде ДПА, като се позова на етиопските медии. Не е ясно дали пациентът, който е имал ментални проблеми, е погълнал всичко това по своя воля или е бил насилствено заставен. \nСега мъжът се възстановява след 2,5-часова операция. Негови роднини разказаха, че той от 10 години имал психически проблеми, но спрял лекарствата и искал да постъпи в църквата, за да получи духовно изцеление чрез светена вода.   \n \t\n", "date": "2018.10.23", "title": " 120 пирона са открити в стомаха на етиопец"}
{"url": "http://www.duma.bg/node/177592", "text": "Филмът \"Тони Такитани\" ще бъде представен за първи път в България в рамките на четвъртото издание на международния кино-литературен фестивал \"СинеЛибри\". Прожекцията на японската продукция по едноименния разказ на Харуки Мураками е днес, 23 октомври, от 19 ч. в Сити Марк арт център. Организаторите са подготвили специално представяне на цялостното творчеството на видния писател. Посетителите ще имат възможност да се запознаят с разказите и романите на автора, които рециклират отговорността на XX век за случващото се днес и са своеобразен калейдоскоп на гангрените на съвременното общество. Филмът на Джун Ичикава е лирична драма, създадена през 2004 г., спечелила много награди. \"Тони Такитани\" е поетична, модерна рефлексия върху отчуждението, която разкрива историята на Тони - \"човек без качества\", аутсайдер, който е длъжен да оцелее в свят, управляван от парите. Прожекцията е събитие от календара на 29-ите Дни на японската култура в България. Организира се от кино-литературния фестивал \"СинеЛибри\" и с подкрепата на посолството на Япония.   \n \t\n", "date": "2018.10.23", "title": "Японска галавечер с филма \"Тони Такитани\""}
{"url": "http://www.duma.bg/node/177588", "text": "Най-малко 14 криптоборси са станали жертва на хакерско нападение от 2017 г. насам и загубите от атаките са на обща стойност $882 млн., предава bg.rbth. Изглежда, блокчейн технологиите не са толкова добре защитени, колкото традиционните финанси: анонимността на транзакциите позволява на киберпрестъпниците да крадат средства, без да се излагат на риск. \nВ повечето случаи хакерите използват традиционни инструменти като социален инженеринг или разпространение на зловреден софтуер, твърдят експертите от IB Group. \nНай-разпространеният метод е т.нар. spear phishing, при който измамниците изпращат зловреден софтуер, приличащ на кандидатура за работа: пращат имейл, съдържащ фалшиво CV със заглавие: \"Мениджър криптовалути\". \nПет от големите атаки през периода 2017-2018 г. се свързват с хакери от спонсорираната от Северна Корея групировка Lazarus. Те са откраднали криптовалута за $543 млн. от японската криптоборса Coincheck. Сред останалите, пострадали от атаките им, са Yapizon, Coinis, YouBit и Bithumb. Данните бяха представени в годишния доклад за тенденциите във високотехнологичната престъпност на IB Group за 2018 г.     \n \t\n", "date": "2018.10.23", "title": "$882 млн. са откраднали хакери от криптоборсите"}
{"url": "http://www.duma.bg/node/177589", "text": "В симфоничен сблъсък ще влязат Таря Турунен и пионерите на финладската метъл сцена от Stratovarius. Епичният концерт ще се състои в столичната зала \"Универсиада\" на 29 октомври от 19 ч. Шоуто ще бъде единствено в региона, а специални гости на събитието ще са британските симфо-метъли Serpentyne, съобщиха организаторите от BGTSC. \nЕдва ли за някого има съмнение, че Таря Турунен е една от големите любимки на родния метъл фен. Доказателство за това са концертите на финландската прима на родна земя, които винаги се радват на огромен интерес. \nОнези, които все още не са се сдобили с билети за шоуто, може да го направят в мрежата на Ивентим и партньори. Пасовете се продават по 50 лв., а в случай на останали места в деня на проявата и на място в залата цената на входа ще е 55 лв. \nОрганизаторите на събитието уточняват, че деца до 7-годишна възраст включително влизат без билет, но задължително с придружител. Всеки пълнолетен може да вземе максимум двама непълнолетни.     \n \t\n", "date": "2018.10.23", "title": "Таря Турунен влиза в симфоничен сблъсък с финландски метъли"}
{"url": "http://www.duma.bg/node/177619", "text": "Подготовката за зимния сезон в големите ски курорти вече започна. Колко ще струва почивката през зимните месеци този сезон и къде най-евтино ще можем да караме ски или сноуборд. Очакванията са 1,7 млн. чужденци да влязат в страната през зимните месеци, като 210 хил. от тях ще карат ски или сноуборд, предаде Нова телевизия. Преди дни Банско беше обявен за най-евтината ски дестинация в Европа сред 31 курорта. Седмична ваканция там струва 405 паунда, показва британската класация. \nВ Боровец ден по пистите вече ще струва 58 лева. При онлайн презареждане отстъпката ще е 5%. Такава ще бъде новата цена и в Пампорово. Там картата от 58 лв. ще важи за двете писти - \"Пампорово\" и \"Мечи чал\", между които туристите ще се извозват с шатъл. Все още концесионерът в Банско не е обявил цените на картите. Но вероятно ръст ще има и там.  \n\"Нашата ценова политика въобще не е гъвкава по отношение на лифт картите. Туроператорите е хубаво да знаят цените, за да си направим кампаниите, да продаваме много по-отрано, а не да чакаме последния момент\", коментира Димитър Попов от Асоциацията на българските туроператори. Засега хотелиерите и в трите курорта не предвиждат скок в цените на услугите. Заведенията обаче готвят по-скъпи менюта. А концесионерите обещават по-модерни лифтове и по-добре обработени писти.  \n    \n \t\n", "date": "2018.10.23", "title": " Очакват се 1,7 млн. чужденци през зимния сезон"}
{"url": "http://www.duma.bg/node/177591", "text": "Столичната галерия \"Контраст\" представя изложба на Снежана Симеонова - скулптура, камък и бронз, до 23 ноември. Откриването е днес, 23 октомври, от 18.30 ч. Куратор на проекта е проф. Аксиния Джурова. Въпреки че авторката навършва 65 години, тя не търси ретроспекция или равносметка на изминатия път. По-скоро обратното - показва продукция, създадена през последното десетилетие - време, в което работи както с фигурални, така и с абстрактни форми, използва разнообразен материал, създава цикли от произведения (\"Мрежи\", \"Пространство\", \"Фигури\"), които демонстрират цялата широта на нейните пластически възможности.\n   \n \t\n", "date": "2018.10.23", "title": "Снежана Симеонова в галерия \"Контраст\""}
{"url": "http://www.duma.bg/node/177608", "text": "1863 - В СВИЩОВ СЕ РАЖДА ПАНТЕЛЕЙ КИСЕЛОВ, ВОЕНЕН ПЪЛКОВОДЕЦ (УМИРА 1927 Г.). Генерал от пехотата. Известен като победителя край Тутракан, герой от добруджанската кампания от 1916 г., герой от сраженията при Гечкенли и Селиолу в Балканската война и от отбраната на Видинската крепост през Сръбско-българската война (1885). През своята бляскава кариера е начело на най-елитни части от българската войска. Кавалер на високи военни отличия. 1920 - РАЖДА СЕ ДЖАНИ РОДАРИ, ИТАЛИАНСКИ ПИСАТЕЛ (УМИРА 1980 Г.). След смъртта на двама близки приятели и затварянето на брат му Чезаре в концентрационен лагер става член на Съпротивата и през 1944 г. се присъединява към Италианската комунистическа партия. През 1948 г. започва работа като журналист във в. \"Унита\" и пише книги за деца. През 1970 г. е удостоен с престижната награда \"Ханс Кристиян Андерсен\". Сред най-известните му творби, издавани и на български език, са \"Приключенията на Лукчо\", \"Продавач на надежда\", \"Приказки по телефона\" и др. 1942 - РАЖДА СЕ МАЙКЪЛ КРАЙТЪН, АМЕРИКАНСКИ ПИСАТЕЛ, СЦЕНАРИСТ И РЕЖИСЬОР (УМИРА 2008 Г.). През 1969 г. излиза романът му \"Щамът Андромеда\", който бързо става бестселър и скоро след това е екранизиран. През следващите години Крайтън активно пише художествени и публицистични книги, сценарии, работи като режисьор. Сред произведенията му се открояват преведените и на български език книги \"Джурасик парк\", \"Фатален срок\", \"Състояние на страх\", \"Жертвата\", \"Големият влаков обир\" и др. Удостоен е с множество литературни и кинематографични премии, критиците го наричат \"бащата на технотрилъра\". 1959 - РАЖДА СЕ АТАНАС КОМШЕВ, СЪСТЕЗАТЕЛ ПО БОРБА КЛАСИЧЕСКИ СТИЛ, ОЛИМПИЙСКИ ШАМПИОН (УМИРА 1994 Г.). Възпитаник на НСА. Печели златен медал на Олимпиадата в Сеул през 1988 г. Трикратен световен вицешампион - 1982, 1983, 1986 г. Носител на два бронзови медала от световни първенства (1985 и 1987). Два пъти е печелил Европейското първенство по борба (1984 и 1986). 2002 - ТЕРОРИСТИЧЕН АКТ В МОСКВА. На тази дата в 21 ч. московско време над 50 чеченски терористи нахлуват в театралния център на ул. \"Дубровка\" по време на популярния мюзикъл \"Норд-Ост\". Терористите взимат 916 заложници, сред които 62-ма чужденци, и настояват да се прекрати операцията на федералните войски в Чечения. На мястото идват спецчасти, а терористите заплашват да взривят сградата. Сагата приключва на 26 октомври, когато руските командоси атакуват сградата. Според официалната информация убитите терористи са 42, 129 са жертвите от заложниците.   \n \t\n", "date": "2018.10.23", "title": "Датата"}
{"url": "http://www.duma.bg/node/177623", "text": "Икономически ръст от 3,7%, инфлация от 1,7% и брутен вътрешен продукт от 116,4 млрд. лв., предвижда бюджетът на държавата за следващата година, публикуван от Министерството на финансите за обществено обсъждане. Както е известно, бюджетните прогнози на управляващите за отиващата си година тотално се провалиха, след като бе официално отчетен по-малък икономически ръст от предвидените 3,9, а инфлацията гони рекордни равнища от години насам. \nСпоред проектобюджет 2019 г. следващата година трябва да приключи с минимален дефицит от 0,5%. Бюджетните сметки са разчетени при 1,7% средногодишна инфлация, която леко ще се увеличи до 2,6% през 2020 г. Безработицата ще продължи да намалява - до 4,8%. \nПокачването на възнагражденията е едно от перата с голям ръст на разходите за догодина. То ще глътне около 1 млрд. лв. Фонд \"Работна заплата\" в бюджетния сектор ще се вдигне средно с 10%, като от отделните министерства и ведомства зависи какво ще е индивидуалното покачване на заплатата на всеки отделен служител. Разликите ще бъдат на базата на проведената атестация на работата на служителите. \nЕдинствено възнагражденията на учителите (педагогическия персонал) ще се покачат с 20%, което ще струва 330 млн. лв. на фиска. В началото на мандата си кабинетът \"Борисов 3\" се ангажира да вдигне двойно заплатите на учителите до 2021 г. и за трета поредна година изпълнява ангажимента си. Целта е през 2021 г. средната учителска заплата да достигне 1860 лв. бруто, което прави 1600-1700 лв. \"чисти пари\", докато директорите на училища трябва да получават около 2000 лв. нето. \nРазходите за издръжка на работещите в публичния сектор ще са 11 млрд. лв. За пенсии са предвидени с 1,5 млрд. лв. повече в сравнение с тази година и така общо 4 млрд. лв. ще бъдат преведени на НОИ, за да изплаща парите за старост. За социални и здравноосигурителни плащания сумата ще стигне над 17 млрд. лв. През периода 2019-2021 г. правителството планира да пласира ДЦК между 800 млн. и 1,25 млрд. лв. Делът на дълга от БВП ще спадне до под 23%.   \nДогодина целевата субсидия за капиталови разходи се увеличава с 10 млн. лв. Парите ще бъдат насочени към 131 малки общини, от 4-а и 5-а категория, всяка от които ще получи по 25 000 лв. допълнително за капиталови разходи. Всяка от общините сама ще решава за какво ще похарчи средствата. Практика да се раздават пари за дребни проекти по селата преди избори, например за \"чешмички\" и боядисване на пейки, беше въведена още от кабинета \"Сакскобургготски\", но очевидно ноу-хауто се харесва от кабинета \"Борисов\". \nПредседателят на бюджетната комисия в парламента Менда Стоянова призна, че и тази година очаква обвинения към финансовото министерство и изобщо към управляващите, че умишлено се подценяват бюджетните приходи, за да може в края на годината хазната да е на плюс и да се стигне до \"удобно\" харчене на излишъка без санкцията на парламента, само с постановления от Министерския съвет. Тя очаква да има проблеми, свързани с бюджета на МВР, МО и Министерството на правосъдието. Още миналия месец съдебната власт поиска за догодина 769 милиона лева. Това означава 17% увеличение на магистратските заплати. 2400 лв. тpябвa дa e минимaлнaтa зaплaтa нa мaгиcтpaти в cъдeбнaтa влacт, c кoятo дa cтapтиpaт 2019 г. Близо 100 милиона лева ще бъдат отделени за заплатите.  \n    \n \t\n", "date": "2018.10.23", "title": " 3,7% ръст на икономиката и 1,7% инфлация догодина  "}
{"url": "http://www.duma.bg/node/177609", "text": "\nВ Речник на чуждите думи в българския език, издание на Българската академия на науките, 1982 г., срещу думата \"ренегат\", чийто произход е от италиански език (renegato), е дадено нейното пояснение: \"Човек, който се е отрекъл от своите политически възгледи и е преминал на страната на противника\". \nВ тази кратка дефиниция не е било уместно да бъдат изредени възможните мотивации за превръщането на един индивид в ренегат. Понеже дефиницията констатира един факт като краен резултат, без да анализира стартирането и протичането на процеса, довел до него. \nПредпоставката за поява на множество ренегати след 10 ноември 1989 г. е от естествено биологично естество - времевата ограниченост на човешкия живот. Кадрите на Българската комунистическа партия, преминали през жестоките изпитания на нелегалната дейност, а по-късно - през писаната с кръв и героични саможертви история на въоръжената съпротива срещу монархофашистката диктатура в България в периода 1941-1944 г., постепенно излизаха извън дееспособна възраст. \nСъщевременно обществено-политическото развитие във всички сфери на социума, извършвано - съгласно чл. 1, ал. 2 от Конституцията на Народна република България - като \"Ръководна сила в обществото и държавата е Българската комунистическа партия\", изискваше нейният състав да е многочислен. \nСлед започналия на 3 април 1956 г. пленум на ЦК на БКП, поставил началото на утвърждаването на Тодор Живков като едноличен ръководител на партията, постепенно бива създадена и нова - \"априлска\" - партийна номенклатура в управлението. Тя се устремява да изгради своя опора в по-многоброен състав на Българската комунистическа партия. В навечерието на 10 ноември 1989 г. членската маса на БКП надминаваше осемстотин хиляди души - приблизително десет процента от цялото население на България. \nСъгласно действащия по това време устав на Българската комунистическа партия, членуването в нея налагаше определен поведенчески модел, основан на високи морални критерии. Но това, което не беше изписано никъде в устава на БКП, като същевременно представляваше неоспорима житейска истина, беше фактът, че партийната принадлежност даваше огромни предимства в кариерното развитие спрямо лицата, останали извън числения състав на партията. \nИзключенията само подкрепяха  универсалната валидност на бонификацията, вследствие на притежаваната червена членска карта. Единствено много изявени дарования в областта на науката и изкуството успяваха да постигнат значими успехи, въпреки наличието на стигмата \"безпартиен\" в биографиите им. Но за средностатистическия българин това не беше възможно. \nПри тези условия на масовизация на членския брой на БКП, от една страна, а от друга страна - екзистенциалните преимущества, получавани срещу - често само проформа - спазван кодекс на поведение, обективно попълниха редиците на Българската комунистическа партия с индивиди, които не само наяве, но дори и на сън не бяха посещавани от утопичните видения за \"светлото комунистическо бъдеще\". \nТе конвертираха своето партийно членство срещу комплекс от материални и психологически изгоди - макар и представени като производни на социалистическия девиз \"Всеки според способностите си, всекиму според труда!\" Е, именно тези персони след 10 ноември 1989 г. послужиха за кадрови резервоар на масовото ренегатство. \nПоследвалата ситуация много сполучливо образно е описана от следния \nанекдот на шопска тематика  Една баба подготвя внучето си за действителността по време на т. нар. \"преход\", като му казва: \"Да знаеш, баби, че стана много лошо, откакто комунистите се разделиха на сини и червени!\" Ето как се пръкна кохортата ренегати, с управленски претенции да \"спасяват България от катастрофическото й положение преди 10 ноември 1989 г.\" \nИма едно понятие в психологията - \"когнитивен дисонас\", от англ. дума cognition - знание и dissonance - несъответствие. Теорията на когнитивния дисонанс е една от специалните социално-психологически теории, разработени от американския изследовател Л. Фестингер. Според нея индивидът, ако в неговото съзнание се сблъскват логически противоречиви знания за един и същи обект или събитие, преживява чувство на дискомфорт и той се стреми да се избави от него. Като се старае да реши тази задача, индивидът реконструира своите знания или социалните си разбирания относно съответните обекти или събития, за да е възможно противоречието между тях да бъде премахнато. \nИменно този защитен механизъм в психологически аспект ренегатите, пръкнали се след 10 ноември 1989 г., прилагат, за да избегнат възможната поява на чувство за вина поради подскока им през моралната ограда от комунистическата идеология в ситуационно изгодното пасище на неолибералната доктрина. Този процес закономерно е съпътстван  от поведенчески изяви върху територията на патологията. Тук попада често масовото производство на конфабулации, т. е., както е дефинирано понятието в психиатрията: \"разказ за измислени събития, съчетан с находчивост в отговорите на произволни въпроси\". При ренегатите вкарваните в действие конфабулации са ретроспективно, тъй като точно изкривяване на фактите в периода преди 10 ноември 1989 г. е тяхната задача. Биографията да бъде пренаписана и по този начин да се премахнат неудобните страници в нея. \nТипичен пример за конфабулационно поведение демонстрира персоната Борисов, Бойко. Първоетапният индивид Б. Б. преди - а и известен период след 10 ноември 1989 г., - е член на БКП. Дори нещо повече - демонстрира готовност да напусне апарата на Министерството на вътрешните работи поради обявеното решение за деполитизация на неговите служители. \nНе след дълго време, вече намиращо се във втория етап от своята биография, лицето Борисов, Бойко, никога няма да изрече мисъл, започваща с \"Когато членувах в Българската комунистическа партия ...\" или с по-късия вариант на горното обстоятелствено пояснение: \"Когато бях комунист ...\". Той дори не се гордее със своето идеологическо \"проглеждане\", не, дори не бива да бъде споменаван фактът, че е имало период, през който особата Борисова не е залягала в правилния политически окоп. Че как иначе, то не би могло и да бъде Борисов, Бойко, да е имал взимане-даване с комунягите. Тези кръвопийци, дето са затрили неговия дядо без съд и присъда - според Бойко Борисов. За психиатрите е азбучна истина,  че при ретроспекцията се проявяват автоматични отклонения, чрез които паметта се повлиява от вярванията и чувствата в настоящето - именно това е процес, който е благоприятен за преодоляването на когнитивния дисонанс. Както пише известният експерт Доуз: ние \"буквално сътворяваме истории за собствения си живот, за света и реалността като цяло ... и често ... се получава така, че историята създава спомена, а не обратното\". \nДругият трик не само подпечатване на индулгенциите за ренегатския маньовър на Б. Б. и компания е да набутват гледающото и читающото българско народонаселение в тресавището на псевдологията (от гръцки език psеudos - лъжа и logos - дума, реч) - патологична лъжливост, която се появява в склонността за съчиняване на фантастични, неправдоподобни истории при запазена памет. \nКога са в режим на псевдологически пърформанс г-жите и г-дата ренегати ли? От 0-24 часа върху пистата на риторичните ексерсизи, когато нонстоп \"доказват\", че големият бизнес на България преди 10 ноември 1989 г. всъщност е бил тя да се самообяви за обект на междугалактически туризъм, където извънземните туристи да се запознават виз-а-ви с материалното олицетворение тук, върху българската земна твърд, на десетия кръг на Ада, чиито \"конструктор\" е Българската комунистическа партия. \nПреди повече от един век мексиканският революционер Емилио Запата (1879-1919 г.) изрича останалите в историята думи: \"i Es major morir de pie que vivir rodillas!\" (По-добре да умреш прав, отколкото да живееш на колене!). \nУви, ти, Борисов, Бойко, не можеш да проумееш, че живуркаш на колене. Колене, протрити от пълзене ...   \n \t\n", "date": "2018.10.23", "title": "  Когато само мъртвите са живи   "}
{"url": "http://www.duma.bg/node/177611", "text": "Представителите на Столична община, винаги начело с кмета, обичат да \"прескачат\" до Виена. Австрийската столица е привлекателна за черпене на опит, тя не отказва да го споделя и се гордее със световното признание, че е \"най-добрият град за живеене\". Още повече, че умее да посреща и печели приятели. Та си мисля колко пъти нашите общинари посетиха Виена да проучат например как се решава там въпросът за събиране и преработване на отпадъците?  \nСградата в центъра на Виена, изписана като \"Хундертвасер\", от десетилетия е просто предприятие за преработване на събираните задължително разделно отпадъци, но туристите я снимат като забележителност. Да сте разбрали, че този проблем е решен в нашата столица, пък нека не е чак в стил \"Хундертвасер\"? Няма и да разберете, защото вече години все го решават и не могат да го решат. Засега от Виена се ползват подарени коледни украси, останали от времето на Софиянски, които мигат от доста години по \"Цариградско шосе\". Те отдавна са отживелица за виенчани, които харесват нови технологии и артистични нововъведения, които правят столицата им още по-привлекателна за милионите туристи по Коледа.  \nЕ, в София има творение на мястото на Мавзолея, вчера го представиха пак - и то дошло от Виена, но столичани само се глумят над него и вече му дадоха не особено лицеприятно име. Можеха нашите общинари поне да се огледат как Виена решава проблема и с уличните музиканти, поне да не дразнеха с идеи как тези музиканти да плащат данъци. В подлеза на метрото срещу Щатсопер има специално отделено място, добре аранжирано, на което в определени часове всеки уличен музикант или аматьор може да прояви талант, по-често в класическата музика. Ако събира средства, няма проблем. Слушат го не само туристи, но и виенчани, които от векове са пристрастени към музиката. А на румънските и на нашите просяци вече им се предлага да продават вестник \"Августин\", за да не се налага силово да ги преследват. Хем църквата е на линия, хем се търси начин да ги научат на правила. Парите се печелят чрез труд, нали?  \nИз Виена няма каруци, а само файтони, и те се вписват в традиции и ретроатмосфера, която особено се цени по света. Хигиената е по правила, които се спазват без възражения. Видно е. Ние си пускаме боклуците из София, най-вече в събота и неделя, и няма начин да се спазват безполезни разпоредби по тази тема. Кой ще ти контролира, и то в почивни дни? А уж разделно събраната смет после я смесват отново ведно! Да не говорим, че няма как да се събират и глоби. Доказано е и това. Или да бяха поне обърнали внимание избраните от нас общинари как се поддържат парковете и кварталните градинки във Виена. Дали ще им дойде на сърце да се разплачат, като си спомнят за \"Борисовата градина\" например? Защото в София квартални градинки почти не останаха, защото ги реституираха, а после масово ги застрояват, което първо носи пари някому, а сетне пустее неразпродадено.  \nНякой от общинарите да е видял как се правят ремонтите по улиците и за колко време? Там не асфалтират една градинка с еврохилядярки в течение на цяла година като в центъра на столицата ни. Там - първо огражденията, после дървените скари, които очертават местата за преминаване на пешеходците, после дебелите поне 10 см плочи, в повечето случаи гранитни, за да не се налага след година смяната им и т.н. А майсторите при тези ремонти са от Изтока, има включително българи, но не са такива, които сякаш за първи път виждат мистрия или чук. За машини да не говорим. Защо тогава се гневят на възмущението на столичани, които най-после събраха кураж да изригнат с викове \"оставка\"?  \nДа сме видели след ремонта как ще изглежда \"Графа\". Както се казва, \"след дъжд качулка\". Тези хора явно от десетилетие не стъпват по земята. Българите са търпеливи, принудиха ги да са и апатични, защото чрез \"кучетата си лаят, керванът си върви\". Знае се как изглеждат ремонтираните \"Дондуков\" или \"Цар Борис ІІІ\" с локалните платна например. Това, че австрийците първо мислят за хората, после за онези \"корифеи\" с предимствата, е видно с просто око. От дни по \"Раковска\" вече не съществуват онези боядисани в червено-жълто-синьо пешеходни пътеки, които бяха създадени по китайски почин, за да се забелязват отдалече и да дават възможност пешеходците да се чувстват сигурни при пресичане на натоварената с автомобили улица. Сега трябва да се задоволят с традиционните бели \"зебри\", които след месец няма да се различават от напукания асфалт. Някой е решил, че другото му е скъпо. Сигурно пречи и на трафика от джипове, които кръстосват столицата с безумна за градско каране скорост. Във Виена ще спрат автомобила, дори пешеходецът да пресича неправилно, защото той не е равностоен на шофьора и затова го щадят. Виенчани с презрение казват за онези, които карат с непозволена скорост из улиците на града, че са \"турци или хора от Изтока\". Няма думи за опровержение. Гневим се за онова \"втора ръка\", но на практика го оправдаваме с поведението си. Да ни уважават, когато сами не се уважаваме? Няма как да се получи. Както няма да се получи добър ремонт, ако не се чуват предварително гласовете на експерти и граждани, които също са видели това-онова по света.  \nИ още. Няма да остане нищо от \"Расте, но не старее\", ако всичко из столицата ни продължи да е с надписи на английски. Да се огледате само около парламента е достатъчно. Кореняците софиянци вече казват: \"Последният да загаси лампите\". Уморени са хората. Иначе се славят като жилави люде и знаят от опит, че всичко е до време. Ремонтите бяха капката, която преля чашата. Значи, време е. \n    \n \t\n", "date": "2018.10.23", "title": "Времето за ремонти докара време за промяна  "}
{"url": "http://www.duma.bg/node/177616", "text": "\"БОЙНА СЛАВА, БОЛКА И УТЕХА\" е деветата книга на Димитър Копривленски. Във Военното издателство през 1992 г. той направи първата си крачка с  \"Първостроители на Българската артилерия\". През 1999 г. излезе \"Бог преди да се роди\". Третата авторска рожба на дългогодишния старши редактор във военната редакция на издателството Димитър Атанасов се появи през 2001 г. под заглавие \"Първостроители на Българската армия\". Две години по-късно излезе втора книга със същото заглавие. Изпитах другарска радост, тъй като още през 1982 г., когато бях началник на Военното издателство, дадох път на специалиста по артилерия и ракетни войски, към редакторския стол. След успешното завършване на Военната академия \"Г. С. Раковски\", той служи в Щаба на артилерията на трета дивизия в Благоевград и оттам сътрудничеше на в. \"Народна армия\", завърши и \"Журналистика\" в СУ. Димитър Атанасов системно подготвяше своите книги. През 2003 г. излезе \"Войводи с пагони\", през 2005 - \"Столицата на Ракетните войски\". Димитър Атанасов се превърна в летописец на ракетните войски. Това беше неговата тематична територия, която упорито завладяваше. Упорито и методично подготвяше своя капитален труд \"Записки по българските ракети\", който излезе през 2012 г. През 2015 г. издателство \"Пропелер\" поднесе на читателите публицистичната му книга \"Ракетчик №1 на България\". Очевидно е израстването на плодотворния автор, който с псевдоним Димитър Копривленски създаваше вълнуваща и убедителна публицистика за ДУМА и други леви издания. Обърнах му внимание, че може да подготви нарочна документална книга, която ще има своята аудитория. В първата глава - \"Военачалници, които помня\", за първи път е събрал не спомени, а художествено-публицистични очерци за цяло съзвездие изтъкнати строители на армията, обаятелни образи, близки на остаряващите последни наборни войници на Отечеството. И тази книга на Димитър Копривленски показва, че военната служба е преди всичко тежък труд, устрем и себеотдаване в името на Родината. Когато се занимавах с текста, не можех да се освободя от мисълта на Демостен, че всяка дума е нищожна и празна, ако не се съпътства от дела. Ето тук е главното достойнство на Копривленски. Той гради образите на военни строители главно чрез техните дела. Убедително и цветисто е перото на автора, когато пресъздава исторически дейци в \"Мъже в шинели\". Разказан е майсторски жизнения път на генералите Радко Димитриев и Климент Бояджиев от Охрид, както и за легендарния полковник Борис Дрангов от Скопие. \n\"България в сърцето\" е заглавието на трета глава. Известният израз: \"Робът се бори за свобода, свободният - за съвършенство\" ни отвежда към Яне Сандански. С лекота се четат страниците, посветени на харамийските дни и нощи на Пейо Яворов, за българския строител на самолети Цветан Лазаров, за българския войник от Габрово, който шашва Шукри паша в Одрин, за Георги Цариградски... Размах, умело боравене с огромната по обем информация, проникване в същността на операциите на театъра на военните действия показва Димитър Копривленски в главата \"Фронтови победи и загуби\". Подробно и компетентно е разказано и за руските батареи на връх Шипка, за българския откривател на ракети, за разузнавача на Одринската крепост през 1912 г. Носталгично тази част завършва с есето \"Като красива песен недопята\".  \n    \n \t\n", "date": "2018.10.23", "title": "Бойна слава, болка и утеха "}
{"url": "http://www.duma.bg/node/177617", "text": "\nВ късна доба през октомври 2018 г. отново бе осквернен паметникът на Съветската армия. Пак бе призована Столичната община да премахне този \"позор\" за София. Дни след това в Япония български вандали оскверниха и мемориал на свещени за човечеството жертви. Как да наречеш подобно посегателство!  \nНие не знаем каква патологична злоба битува в главите на нашите ненаситни русофоби, но за нас, стотиците хиляди обикновени българи, паметникът на Съветската армия винаги предизвиква радост, възхищение, уважение и обич към тези, които с кръвта си удавиха фашисткия звяр и спасиха човечеството от \"кафявата чума\" - фашизма. За нормалния човек е учудващо непонятно как е възможно да бъде наречен \"позор\" паметникът на тези юноши-войници, които през юни 1941 г. по могъщия и завладяващ призив \"Вставай, страна огромная\", напуснаха студентските аудитории, навлякоха войнишките шинели и влязоха в окопите, на тези, които слязоха от тракторите и комбайните и се качиха на танковете, на тези, които на 7 ноември 1941 г. с нахлупени ушанки преминаха пред Мавзолея на Ленин, заминаха направо на фронтовата линия и спряха и отблъснаха напиращите към Москва \"проклети фашистки орди\". Фигурата на младия червеноармеец на паметника, който е вдигнал високо над главата си автомат, оръжието, с което беше сразен коварният враг, е израз на радост за извоювания мир и готовност да хвърли това оръжие и да започне мирен, съзидателен труд. Ние, стотиците хиляди българи, с огромна радост, обич и букети посрещнахме тези млади бойци червеноармейци с износени войнишки гимнастьорки и опушени от барутен дим лица, които в преследване на немските пълчища преминаха през родната страна, без да пукне една пушка...Тяхното присъствие даде сили и смелост на нашите борци антифашисти да освободят от фашистка диктатура родната страна. С пълно основание ги наричаме освободители, защото ако не бяха те, броят на разстреляните невинни деца, като тези от Ястребино, щеше да е многократно по-голям. Ако не бяха те, броят на разстреляните на 31 декември 1943 г. 16 души ятаци на Арабаконашкия проход и убитите на 26 юни 1944 г. 19 души партизани край с. Брусен, щеше да е многократно по-голям. Ако не бяха те, огнените кълба на запалени яташки къщи като тези в махала Космата и махала Камънче щяха да са многократно повече. Ако седнем над географската карта на България, трудно бихме открили град, село, махала, колиба, където да не е пролята чиста и свята кръв на борци-антифашисти. Затова и сегашните, и бъдещите поколения винаги ще почитаме и обичаме братята руси като освободители. \nСправедливостта изисква да се каже,че целокупният български народ не е единен в това отношение. Няколко стотици, а може би и хиляди палачи и главорези, които, по израза на писателя Антон Страшимиров, \"клаха народа, така, както и турчин не го е клал\" и които след 9 септември получиха възмездие от народните маси, за тях руснаците и борците-антифашисти не са освободители, а поробители, диктатори, убийци. \nПо стечение на историческите събития след 1989 г. във всички бивши социалистически страни в Европа настъпиха коренни обществено-политически промени. Започна най-голямото в цялата дълга наша история безумие - съзнателно, планово разграждане и унищожаване на създадената в продължение на четири десетилетия икономическа база в страната - могъща индустрия, модерно селско стопанство, наука, култура, образование, здравеопазване. В своята бездънна злоба към всичко построено по времето на социализма, днешни управници по върховете не се посвениха да унищожат всичко, с което бяхме на първи позиции в Европа, и да посегнат дори на хляба на народа. Благодарение на действията за разруха на всичко по време на прехода сега ние заемаме последно място по бедност и негативни икономически и обществени показатели в Европа. \nЗа тези, които не само, че не творят, а рушат, и с голяма баданарка цапотят наляво и надясно не само паметници, а искат да заличат великия съзидателен подвиг на целия народ по време на социализма, ще завърша със стиха на Вазов: Тирани-всуе ще се морите, Не се гаси, туй що не гасне Луната, що я днес гасите Утре на вулкан ще да порасне! \n    \n \t\n", "date": "2018.10.23", "title": "Вандализъм без граници  "}
{"url": "http://www.duma.bg/node/177618", "text": "По какво си приличат София и Дъблин. Отговорът е еднозначен - по летищата. И в двата града те са правени по един и същ германски проект точно преди 80 г. Сега между тях не може да става и дума за сравнение. Дъблинското е с няколко обиколки напред. Иначе близо 50 г. се правеха проучвания за разширение на летище София! През 1986 г. се разработи втора писта, която стигаше до с. Равно поле! Щяха да я строят японци, но явно не се намериха пари. Дойдоха промените и темата стана сякаш още по-актуална, защото се намесиха и т.нар. екологични организации. Новата власт трябваше да се съобразява и с тях.  Проучване През 1993 г. бе поръчано технико-икономическо проучване на британската консултантска компания \"Халкроу\", която трябваше да предложи място за нова аерогара. Тя предложи това да бъде сегашната площадка или да се гради чисто нова писта при с. Кривина. Типично по нашенски след поредица от обжалвания нещата останаха само на хартия. След това, през 1996 г. британската фирма \"Сър Александър Гиб\" направи и прединвестиционно финансово проучване за реализацията на генералния план на София, свързан с аерогарата. Доста пари бяха похарчени, но отново без резултат. \nТака постепенно стана ясно, че нашето летище не може да стане по-добро от националните летища на Гърция, Турция, Румъния и Сърбия! Защото проектите предварително бяха обречени на провал, но от друга страна, бяха удобни 9 чрез тях бяха източени милиони левове! А имаше приказки на тогавашните управници, че новото летище София, както и магистрала \"Струма\" трябва да бъдат готови за олимпиадата в Атина през 2004 г. Пълна заблуда и провал на мечтите. \nОдобреният генерален план на летището през 2000 г. бе на практика доразвиване на идейния проект на Халкроу. Естествено добре би било да се стигне до изграждането на изцяло ново летище с писта за излитане и кацане далече от градските квартали, с модерна инфраструктура, но за пускането му в експлоатация бяха необходими минимум 500 млн. USD без стойността на земята с площ 4 хиляди и 500 дка. Освен това при многогодишните изследвания бе направен изводът, че именно този район на Софийското поле - между сегашното летище, Ботевградско шосе и селата Бусманци, Кривина, Равно поле и Долни Богров, е най-подходящ за ново летище, като направлението на сегашната писта е с най-добри аеронавигационни показатели. Никъде по света няма изградено ново летище на 5 км от старото, задрасквайки построеното до момента. \nПроект  В крайна сметка се стигна до половинчатия проект на холандската фирма НАКО \"Реконструкция, развитие и разширение на летище София\" или т.нар. ЛотБ1 -строителство на нов пътнически терминал и Лот Б2 за изграждането на нова пистова система. За изграждането на нов пътнически терминал бяха подписани два меморандума. През септември 1997 г. бе сключен договор за заем от 60 млн. евро между държавата, Европейската инвестиционна банка и летище София. Подписан бе и финансов меморандум за безвъзмездна помощ от 50 млн. евро по програмата ИСПА между Европейския съюз и българското правителство през декември 2000 г. Първият проект за изграждането на новата писта бе поверен на консорциума \"Мохамад Абдулмохсин ал Кхарафи и синове\" от Кувейт и \"Адмак Дженерал контрактинг къмпъни\" от Обединените арабски емирства. Строителството на новия терминал бе поверено на австрийската \"Щрабаг\". За всичко бяха изхарчени около 500 млн. долара. Новият пътнически терминал влезе в експлоатация през 2006 с двегодишно закъснение. \nНе мина много време и стана ясно, че разширеното летище започва да отеснява, преди да е достигнало капацитетните си възможности и за да остане конкурентно на регионалния пазар за авиационни услуги трябва нова модернизация. Затова естествено са необходими  пари, които няма откъде да дойдат. И управлението на ГЕРБ тръгна по пътя на най-малкото съпротивление - концесията. То два пъти обявява процедура за нея. Първата бе отменена от служебното правителство на Огнян Герджиков. Втората започна с решение на кабинета Борисов 3. БСП поиска нейното прекратяване с аргумента, че аеропортът е печеливш и е обект на националната сигурност. \nСъмнения  От левицата изказаха съмнения, че процедурата отново е нагласена и има избран изпълнител от една съседна на България държава, по думите на депутата Елена Йончева. БСП внесе в парламента специално проекторешение за прекратяване на процедурата, но то бе отхвърлено от мнозинството. На депутатите от левицата беше отказан достъп и до докладите и анализите за летище София, изготвени от Световната банка и Европейската банка за възстановяване и развитие. \nПредставители на БСП  внесоха и сигнал до главния прокурор с твърдението, че процедурата е открита в нарушение на закона. Конкретно те се позовават на чл.24 от Закона за концесиите, според който не се възлагат концесии при опасност за националната сигурност и отбрана на страната, за живота и здравето на хората. Освен това в сигнала се цитира и правителствено постановление, в което се твърди, че летище София е обект от националната сигурност. Депутатът Филип Попов намекна, че за определен кръг от хора има облага от тази процедура. Иначе по думите му няма смисъл печеливш обект да бъде коцесиониран. За 2017 г. печалбата на летището е над 11 млн. лв. Изграждането на нов трети терминал, разширяване на втория и евентуално нова писта се изисква от бъдещия концесионер на летище София. Срокът на концесията остава 35 години, но сега има възможност за удължаване. Причината е в сериозните инвестиции, които се изисква да направи бъдещият концесионер - най-малко 1,17 млрд. лв. (600 млн. евро). При първата процедура бяха предвидени инвестиции от 306 млн. лв. Най-големите разходи са свързани с изграждането на трети терминал на летище София до десетата година на концесията. Предвидено е и разширяване на терминал 2. До петата година концесионерът трябва  да проучи дали е необходима нова втора писта на летището. При доказване на потребност ще има задължение да я построи. Тъй като това са значителни инвестиции, е дадена възможност за удължаване на срока на концесията с още близо 12 години. Няма промяна в авансовото концесионно плащане и то остава като в предишната процедура - 550 млн. лв. без ДДС. Средствата ще се използват за погасяване на дълговете на БДЖ и закупуването на нов подвижен състав за държавните железници. Увеличава се размерът на годишното концесионно възнаграждение на не по-малко от 15 млн. лв. без ДДС, или 10% от общия размер на общите приходи. Разчетите показват, че приходите за концесионера за 35 години ще бъдат 3,46 млрд. евро. Срокът за подаване на оферти бе 22 октомври, но той бе удължен с месец от новия министър на транспорта Росен Желязков. Manchester Airports Group  Manchester Airports Group (MAG) бе първата компания, която обяви намеренията си да участва в процедурата за концесия. Компанията притежава и управлява три летища във Великобритания. Акционери са общината в Манчестър и Industry Fund Management (IFM). IFM e инвестиционен австралийски пенсионен фонд, притежаващ дял в 16 летища в Австралия и Европа, включително летище Виена. За концесията на летище София MAG ще участва в партньорство с Beijing Construction and Engineering Group International (BCEG). Китайската държавна компания в момента изгражда  пекинското международно летище Даксинг, което ще разполага с 9 писти и ще обслужва 130 млн. пътници годишно. \nFraport Един от най-често спряганите кандидати е операторът на летището във Франкфурт Fraport. Компанията вече управлява летищата във  Варна и Бургас. Тя има 60% участие в дружеството концесионер \"Фрапорт туин стар еърпорт мениджмънт\" като неин местен партньор е компания от групата на \"Химимпорт\". Fraport има силно присъствие и в региона. Съвместно с гръцката Stantel оперира 14 летища в Гърция. Управлява и летищата в Любляна, Анталия и в Санкт Петербург. Компанията оперира още две летища в Бразилия, летището в Лима, Хановер и една аерогара в Китай. First State и AENA Друг кандидат е австралийският фонд First State в партньорство с компанията, оперираща летището в Барселона. Това е AENA aeropuertos. Тя оперира 47 летища и 2 хеликоптерни площадки в Испания, като държи контролния пакет и в лондонското Лутън. Отделно AENA Group е директно или индиректно въвлечена в управлението на 27 други летища по света. Според сайта на AENA тя е най-големият летищен оператор в света с 265 млн. пътници през 2017 г., а общите приходи са над 4 млрд. евро. \nЛетище Цюрих с фонда Meridiam \nЛетището в Цюрих се притежава от оператора Flughafen Zurich (FZAG). Компанията ще участва заедно с фонда Meridiam, като все още не е ясно дали ще се включи и трети участник. Компанията е основана през април 2000 и е листната на швейцарската фондова борса (SIX Swiss Exchange), като с най-голямо участие, минимум една трета, в компанията е кантонът Цюрих. В международен план Flughafen Zurich има силно развитие в Латинска Америка. \nAeroports de Paris Group Groupe ADP управлява летища под бранда Paris Aeroport, под който попадат три парижки летища. Глобално групата оперира на 26 летища в света през 2017 г., през които са преминали 228 млн. пътници. При предишната процедура за концесия на летище София групата тръгна с турския бранд TAV, в който френската компания има 46% участие.  Индийската GMR Group Индийската инфраструктурна компания GMR Group със седалище в Ню Делхи притежава и експлоатира международното летище в Делхи и международното летище Хайдарабад. Групата развива и летището в Мопа, Северна Гоа. В партньорство с Megawide Construction Corporation експлоатира международното летище Mactan Cebu - второто по големина летище във Филипините. В региона в обединение с гръцката строителна компания Terna GMR Airports спечели търга за изграждане на новото летище на остров Крит. \n    \n \t\n", "date": "2018.10.23", "title": "  Незавидната съдба на летище София   "}
{"url": "http://www.duma.bg/node/177604", "text": "Русия никога няма да удари първа \n\"Русия никога няма да удари първа, дори ако е заплашена от ядрена атака\". Това заяви говорителят на Кремъл след изказването на президента Владимир Путин, че руснаците \"ще отидат в рая\" като мъченици в случай на ядрена война. \"Никога няма да ударим първи\", каза пред журналисти говорителят Дмитрий Песков. Хашоги бил \"случайно удушен\" \nСаудитският журналист Джамал Хашоги е починал вследствие на задушаваща хватка, с цел де не може да се движи, съобщи Ей Би Си. По сведения на неговите източници от официални лица в кралството, причината е била да се попречи на Хашоги да напусне саудитското консулство в Истанбул. Не се уточнява, дали в плановете на лицата, които са го задържали, е влизало и убийството на журналиста. \nТорнадо удари Кипър \nМощно торнадо отнесе над 40 къщи в две населени места в Кипър. Стотици хора останаха без дом. Части от слънчевите панели на някои сгради изхвърчали на километър разстояние. Няма жертви, но стихията е нанесла щети за милиони. Очевидци разказват, че долната част на фунията е била висока над 200 метра. Канада се разлюля \nВ Тихия океан, западно от канадския остров Ванкувър, са регистрирани няколко силни земетресения. Серията трусове започва с магнитуд 6,6. След 33 мин. е регистрирано събитие с магнитуд 6,8 и след още 6 мин. - с магнитуд 6,5. Последвани са от по-слаб трус с магнитуд 4,9. Епицентрите и на трите силни труса са в акваторията на океана, по известен разлом. \"Хабъл\" спря \nКосмическите телескопи \"Хабъл\" и \"Чандра\" не работят и в НАСА не знаят защо. Преди дни телескопът \"Хабъл\", който е отговорен за едни от най-емблематичните снимки на Космоса, навлезе в режим пестене на енергия и на практика спря да работи. Малко след него работа спря и телескопът \"Чандра\". \nУлиците в центъра на Рим и няколко метростанции се оказаха под вода в резултат на проливния дъжд, съпроводен от градушка в някои райони. За броени минути улиците се оказаха затрупани от градушката и се превърнаха в реки. Под водата се оказаха няколко станции на столичното метро и то беше затворено \n   \n \t\n", "date": "2018.10.23", "title": "Кратки новини"}
{"url": "http://www.duma.bg/node/177595", "text": "Най-популярният и превеждан автор на Латвия - Янис Йоневс (р. 1980)), пристига у нас по повод премиерата на българското издание на книгата му \"Йелгава 94\", със съдействието на Съюза на латвийските писатели. Тя ще се състои на 25 октомври от 18 ч. в клуб \"Журналист\" на СБЖ, ет. 2 на ул. \"Граф Игнатиев\" 4, научи ДУМА от издателите. В годината, в която Милен Русков спечели с \"Възвишение\" Наградата за литература на Европейския съюз, същия приз получи и латвиецът Янис Йоневс за романа си \"Йелгава 94\". Книгата е големият латвийски хит през последните години, завоювал награди и читателски симпатии. Романът излиза на български в издание на \"Изида\" като част от поредица, съвместно с програма \"Творческа Европа\". \n\"Йелгава 94\" е роман за израстването, подобно на \"Спасителят в ръжта\" на Селинджър и \"Стъкленият похлупак\" на Силвия Плат. Книгата на Янис Йоневс е портрет на поколението от 90-те години на миналия век, което търси своята собствена идентичност и става фен на алтернативната култура. Това е трогателна история за младостта, когато всеки противостои на целия свят и се опитва да не стане \"един от тях\". \nЙоневс съчетава в едно интимната изповед на един младеж (персонаж със същото име като автора и с немалко автобиографични черти) и реалистичния разказ за началото на втората независимост на Латвия. 1994-та е година на нещо ново за младите хора в градчето Йелгава. Героите тийнейджъри се увличат по хеви метъл. Следят световните топлисти, посещават всеки концерт. Дори и без пари, правят от невъзможното възможно, за да успеят да влязат в залата. Но не само музиката е приоритет за тях. Алкохолът, цигарите и дрогата също са техни спътници. Една мисъл не престава да преследва Янис - да основе своя група и тя да бъде първата в родния му град.    \n \t\n", "date": "2018.10.23", "title": "Известен латвийски писател представя своя книга у нас"}
{"url": "http://www.duma.bg/node/177605", "text": "Полската управляваща партия \"Право и справедливост\" печели най-много гласове на състоялите се местни избори, но опозицията печели в столицата Варшава и други големи градове, показват данни от екзит пол, цитирани от световните агенции. Изборите, състояли се на фона на остро напрежение с Еврокомисията за водените от Варшава съдебни реформи, са смятани за тест преди изборите за Европарламент през май и парламентарните избори след една година. \nСпоред данните на социологическата агенция \"Ипсос\" управляващата партия печели 32,3% от гласовете, а опозиционната \"Гражданска коалиция\", съставена от центристката партия \"Гражданска платформа\" и либералната формация \"Новочесна\" (Модерна) - 24,7 на сто. Полската селска партия се нарежда на трето място, с 16,6% от гласовете. \nКандидатът на \"Гражданска коалиция\" Рафал Тшасковски печели изборите за кмет на Варшава още на първия тур, според екзит пол. \nОпозицията печели също кметствата в няколко други големи градове като Лодз, Познан, Люблин и вероятно Вроцлав. В Гданск и Краков кметът ще бъде избран на втория тур на 4 ноември. \nИзбирателната активност на първия тур се оказа по-висока от обичайното. По предварителни данни са гласували над 50% от избирателите.     \n \t\n", "date": "2018.10.23", "title": " Опозицията в Полша спечели градовете"}
{"url": "http://www.duma.bg/node/177593", "text": "В програмата на литературния салон \"Spirt and Spirit\" ще гостува писателят Христо Карастоянов. Той ще представи книгата си \"Животът няма втора половина\" (ИК \"Жанет 45\") днес, 23 октомври, от 19 ч. в \"Петното на Роршах\", ул. Йоаким Груев 36 в Пловдив.   \n \t\n", "date": "2018.10.23", "title": " Христо Карастоянов гостува в \"Петното на Роршах\""}
{"url": "http://www.duma.bg/node/177607", "text": "С действията си Еврокомисията ще се опита да избегне възникването на криза с Италия във връзка с проблемите с дефицита в проектобюджета на Рим за 2019 г., заяви еврокомисарят Пиер Московиси пред \"Франс ентер\". \n\"Европейската комисия не възнамерява допускането на криза между Брюксел и Рим, тя смята, че мястото на Италия е в самия център на системата на Евросъюза, а не извън него и аз бих искал италианската страна да запази това си положение\", каза Московиси. \"Ние може и да се различаваме в мненията, но това разминаване трябва да се намира в рамките, съществуващи в ЕС. Еврокомисията съвсем не възнамерява да принуждава Италия да преобрази бюджета си. Максималното, което можем да направим, е да помолим Италия, да помолим Рим да представи нов бюджет, който отчита направените от наша страна забележки и съществуващите правила в Европейския съюз.\" \nМосковиси отбеляза, че очаква отговор от Италия в близките няколко часа. \"Самата Еврокомисия ще започне разглеждането на този въпрос във вторник, но тогава този въпрос само ще бъде изнесен за обсъждане. Тези дебати, този диалог между нас може да се проточи още три седмици, и в зависимост от резултатите ще преминем към нова фаза\", допълни еврокомисарят. Той подчерта, че такива мерки са своеобразна премиера в работата на Еврокомисията и ЕС. \n\"По-нататък ще се определя какъв трябва да бъде следващият етап в процедурата. От особено знамение е самият дух на отговора на италианското ръководство, т.е. вписват ли се те при своя подход в общоевропейския стандарт в бюджетната сфера. В случай, че Италия се откаже да внася промени в своя проектобюджет, ние ще обсъждаме с нея този въпрос. Искането към Италия да даде отговор не е отправено, за да обявят те нови решения, а за да бъдат зададени на тази страна определени въпроси по отношение на бюджетния дефицит, за което настоявам както и преди.\" \nМосковиси уточни, че според него Рим е трябвало да снижи бюджетния дефицит с 0,6%, а вместо това италианците го увеличиха до 2,4% от БВП. \"Държавният дълг на страната представлява 132% от БВП, по този показател те са втори след Гърция. Това е тежък товар, който пада на плещите на италианците.\" Еврокомисарят обърна внимание на прогнозите за ръста на БВП, направени от италианска страна, като при това заяви, че те \"не съответстват на действителността, към която сочат всички сериозни икономисти\". \n\"Ако не бъде изменен, Европейската комисия трябва да отхвърли бюджета\", призова австрийският канцлер Себастиан Курц, чието правителство изпълнява ролята на ротационен председател на ЕС до края на годината, в съобщение, разпространено от финансовото министерство. \nСпоред Курц Австрия не е подготвена да подкрепи дълговете на други държави, докато тези държави умишлено допринасят за несигурност на финансовите пазари. \n\"Сега ЕС трябва да докаже, че се е поучил от кризата в Гърция\", подчерта той. \nАвстрия е категорична, че ако Италия наруши бюджетните правила на ЕС, това ще направят и други държави. \nМеждувременно вицепремиерът на Италия Луиджи ди Майо коментира, че италианското правителство е готово да обсъди бюджетните цели с комисията. Очакваше се оттам да изпратят писмо на ЕК за бюджета вчера.     \n \t\n", "date": "2018.10.23", "title": " ЕК не иска криза с Рим  "}
{"url": "http://www.duma.bg/node/177606", "text": "Учени регистрираха повторна поява на зона с анормално топла вода в североизточната част на Тихия океан в резултат на глобалното затопляне, съобщи \"Сайънс алърт\". По мнението им, тази зона може да доведе до екстремни климатични условия в Аляска и други райони в САЩ. \nЗа пръв път анормалната зона бе регистрирана през 2013 г. Тя се разширяваше през 2014 г. и 2015 г. Специалисти приписаха разширяването й на продължителната суша в Калифорния и рекордно високата температура на въздуха в Сиатъл през 2015 г. \nВъпросната зона повлия върху климата по западното крайбрежие на САЩ и допринесе също за поява на бури и студено време по източното крайбрежие и в южната част на страната. \nСпоред учените, виновникът за появата на анормално топлата зона в Тихия океан е необичайно високата за есенните месеци температура на въздуха над Аляска.   \n \t\n", "date": "2018.10.23", "title": "КАТАСТРОФА: Водата край бреговете на Аляска изведнъж се затопли"}
{"url": "http://www.duma.bg/node/177603", "text": "Промените в конституцията на Македония ще станат готови за по-малко от 15 дни, обяви премиерът Зоран Заев по време на обществено обсъждане в град Валандово, съобщи МИА. \n\"Вярвам, че можем да направим това за 15 дни и колкото е възможно да съкратим процедурата. Вярвам, че е възможно да хармонизираме усилията си. Колкото повече напредваме, толкова по-ясно ще ни става, че няма нищо \"скрито-покрито\" в тези поправки. Те ще ни обединят и ще гарантират бъдещето на страната ни\", заяви Заев. \nТой обеща, че кабинетът му ще отиде в парламента с предложение за конституционни промени в съответствие с Договора от Преспа, а после управляващи и опозиция заедно да ги обсъдят за окончателен вид. \nВ отговор на въпрос премиерът изтъкна, че внимателно се е запознал с 4-те искания на 8-те опозиционни депутати, гласували за промените. Това бяха депутати от ВМРО-ДПМНЕ, който обаче бяха изключени от партията веднага след гласуването. \"Едното е да се потвърди македонската идентичност, второто е свързано с практическото приложение, което вече е включено в споразумението. Аз съм убеден, че те искат ясно формулиране на връзката между членството ни и вътрешната употреба, т.е. допълнителна уговорка, че пълната употреба на името вътре в Македония ще започне, когато страната стане пълноправен член на ЕС\", обясни Заев. По думите му третото искане е свързано с предпазни мерки, ако Гърция не успее да ратифицира Договора от Преспа или създаде препятствия за евроинтеграцията на Македония. Накрая депутати изразяват желание да се подобрят отношенията между парламентаристите от всички партии. \nПред телевизия ТВ 21 четирима от опозиционните депутати, гласували за конституционните промени, заявиха, че не са взели пари, а са гласували според собствените си убеждения за интересите на страната. \n\"Съвсем съзнателно и със смелост, имайки всички аргументи, реших Македония да върви по единствения път към евроинтеграция... Ние сме едно семейство, което трябва да върви заедно към интеграция в ЕС и НАТО, с пълната подкрепа на нашите приятели от Вашингтон\", обясни Сашо Василевски. По данни на македонския сайт \"Плус инфо\" той е сред онези четирима от общо 8-те депутати, гласували за промените, които са фигуранти на съдебни дела и се смята, че по тази причина са гласували с мнозинството.    \n\"Отхвърлям всякакви спекулации и намеци от компрометиращ характер. Решението беше взето по собствено убеждение. За съжаление правилните решения не винаги са популярни, но разумът трябва да надделее. Нашето място е в ЕС и НАТО. Трябва да има национално помирение, за да продължим напред\", заяви Емилия Александрова. \n\"Категорично отхвърлям всички твърдения за какъвто и да е натиск. Гласувах по свое убеждение, че трябва да се даде шанс на процеса, който ще приближи Македония към НАТО и ЕС\", заяви и Нола Исмаиловска Старова. \nМеждувременно гръцкият министър на отбраната Панос Каменос заплаши да напусне правителството, ако договорът с Македония влезе в парламента. \"Ако Договорът от Преспа влезе за гласуване в гръцкия парламент, \"Независими гърци\" ще напуснат правителството\", заяви коалиционният партньор Панос Каменос. Той говори в Солун пред членовете на Националния съвет на партията, пред които направи отчет за четиригодишното участие на политическата формация в управлението. Каменос обаче обясни, че правителството на Алексис Ципрас няма да падне.   \n \t\n", "date": "2018.10.23", "title": "Заев съкращава процедурата за конституционните промени"}
{"url": "http://www.duma.bg/node/177596", "text": "\"Белла фигура\" е пиеса за суетата и абсурда на всекидневния живот\", пояснява авторката Ясмина Реза. Нейното драматургично творчество е познато у нас с пиесите \"Арт\" и \"Богът на касапницата\". В \"Белла фигура\", чийто втори премиерен спектакъл в Театър \"Българска армия\" е на 24 октомври, тя ни отвежда на паркинг пред скъп ресторант, където с един от поредните откраднати извънбрачни моменти на Борис и Андреа започва сюжетът на пиесата. Едно изпуснато от героя изречение, намесило съпругата му в техния разговор, предизвиква скандал, последван от автомобилен инцидент и случайна среща с негови семейни приятели... \nВ \"Белла фигура\" режисьорът Антон Угринов (гост) и актьорите Гергана Плетньова, Станислав Ганчев (гост), Георги Къркеланов, Стефка Янорова, Елена Райнова и Георги Йовчев (гост), верни на характерния за Ясмина Реза ироничен скрит смисъл на думите, се впускат в заплетена ситуация от неизказани мисли за живота, приятелството, семейството и любовта. Преводът на пиесата е на Светлана Панчева, сценография Борис Далчев (гост), костюми Ванина Цандева (гост), музика Калин Николов (гост). \n\"В желанието си да се харесаме на другите измисляме безброй маски, с които жонглираме убедително в живота и дори понякога си вярваме. Пилеем усилия и влагаме цялата си изобретателност да създадем социален образ, който да бъде одобрен - Белла фигура. \nСтрахливо сгушени в уютната представа за себе си, допускаме компромиси със собствените си мерки, чувства, забравяме за мечтите си само и само, за да правим добро впечатление. И от толкова отстъпления малко по малко започваме ние самите да не се харесваме. \nГотови сме на всичко, за да избягаме от самотата, но в крайна сметка пак оставаме неразбрани, сами. Понякога съвсем сами, а друг път с някого до себе си. Плъзгаме се по наклонената плоскост надолу в битка с времето и самоуверено ни се струва, че можем да спечелим. \nЕдна от книгите на Ясмина Реза започва с цитата на Хорхе Луис Борхес: \"Блажени са обичаните и обичащите, както и онези, които могат да минат без обич\", споделя режисьорът Антон Угринов.   \n \t\n", "date": "2018.10.23", "title": " На далечен паркинг някъде във Франция...  "}
{"url": "http://www.duma.bg/node/177590", "text": "Най-голямото събитие за независимо сценично изкуство у нас - ACT Фестивал за свободен театър, за осми път ще предложи богата паралелна и образователна програма, която ще предизвика участващите артисти и публика за промяна на перспективата. \nДва тематични уъркшопа ще представят съвременните развития на американската театрална сцена. \"Промените в САЩ и театърът\" (днес, 23 октомври, от 16 до 19,30 ч. в \"Червената къща\") ще събере известни режисьори, които ще споделят ключови трансформации и ще разкажат повече за новите репетиционни и кастинг подходи, вълната на оставки на артистични лидери след кампанията #MeToo и други актуални теми, последвани от отворена дискусия. \nДруг основен фокус в паралелната програма на ACT Фестивал за свободен театър 2018 е физическото измерение, израз и присъствие. \nТрансформиращи срещи е еднодневен майсторски клас на Нуло Факини - създателя на методологията human specific work, основател и артистичен директор на датската театрална компания Cantabile 2 (вече на над 3 десетилетия) на фестивала Waves (който се организира без прекъсване от 28 години). В рамките на ACT Фестивал той и участниците в уъркшопа му ще се фокусират върху изследването на интимността и това как могат да създадат емоционални и сетивни връзки със своите зрители чрез откровена и истинска комуникация.    \nВреме / Пространство / Енергия е двудневен майсторски клас на холандската компания за живо мултижанрово изкуство United Cowboys, фокусиран върху психиката в сценичното изпълнение. \nStill to come е еднодневен уъркшоп с Рахел Бара и Фрида Лаукс (Германия), Ида Даниел (България), Ана Дублйевич (Сърбия) и Зринка Ужбинец (Хърватска), който има за цел да накара участниците да минат отвъд пространството на удоволствието. \nОсвен вниманието към личностните и сексуални революции, фестивалът изследва и ролята на изкуството в социалните промени в дискусията \"Говорейки за революция\" (24 октомври, сряда, от 11 ч. в Гьоте институт България). В нея ще вземат участие известната берлинска независима театрална трупа andcompany&co, германският издател К.Д. Волф, българският писател Георги Господинов и артистичният директор на прочутия независим театър \"Арка\" в Прага Ондржей Храб. \nАудиторията на фестивала има възможност пряко да участва в дискусията за развитието на бъдещото пространство за съвременно изкуство \"Топлоцентрала: Презареждане\". Отворената информационна среща с представители на институции и ключови гости ще се проведе днес от 11 ч. във Френския институт. След презентациите ще бъдат обсъдени потенциалните задачи по проекта за 2019 г.   \n \t\n", "date": "2018.10.23", "title": "Предизвикват артисти и публика за осми път "}
{"url": "http://www.duma.bg/node/177594", "text": "Новият документален филм на трикратно номинирания за \"Оскар\" Вим Вендерс - \"Папа Франциск: Човек на думата си\", е сред хитовите заглавия на тазгодишната \"Киномания\". Прожекцията в зала 1 е на 24 ноември в 18 ч.  \nПродукцията включва интервюта с духовния водач и кадри от негови пътувания, а премиерата му беше по време на фестивала в Кан. Идеите на папата и неговите послания са в основата на филма, където той коментира проблеми, свързани с бедността, семейството, опазването на природата, социалната справедливост, имиграцията и материализма. Филмът е нещо повече от биографичен, а по-скоро представлява своеобразно пътешествие с папа Франциск. А неговият апел за мир в конфликтните зони по света, както и за мира и диалога между различните религии има силата да обедини хората от цял свят. Това е една от причините популярният германски режисьор да смята, че филмът ще представлява интерес и за хора от всички религии, а не само от християнската. Той споделя също, че папа Франциск е ярък пример за човек, който държи на думата си и е абсолютно директен и спонтанен в искреността си.    \n \t\n", "date": "2018.10.23", "title": "Филмът на Вим Вендерс за папа Франциск идва на \"Киномания\""}
{"url": "http://www.duma.bg/node/177627", "text": "Младежкото обединение на БСП в Смолян се включи в честванията на Освобожението на Родопите. Социалистите почетоха в неделя паметта на загиналите герои, като направиха 3-километров поход от село Фатово до костницата на връх Средногорец. Младите хора носеха и 10-метров трибагреник. \nТежката битка на върха през 1912 г., която води 21-ви Средногорски полк, командван от легендарния полк. Владимир Серафимов и подпомаган от местното население, е ключова за извоюването на свободата на Родопа планина. \"Битката при Аламидере е поредният изключителен подвиг на българската армия и българския народ в борбата за освобождението на родината и обедението на България. Неслучайно връх Средногорец е наречен \"Родопската Шипка\". \"Аз не ще отстъпя на противника селата, в които вчера бях посрещнат като освободител\". Тези думи кънтят и до ден днешен в сърцата на родопчани\", припомнят от смолянската организация на МО на БСП.     \n \t\n", "date": "2018.10.23", "title": " С поход млади социалисти почетоха паметта на загиналите край Средногорец"}
{"url": "http://www.duma.bg/node/177628", "text": "Скандалната арт инсталация \"Бронзовата къща\" бе официално открита в центъра на София за втори път вчера. Както ДУМА вече писа, столичният кмет Йорданка Фандъкова, австрийският президент Александър ван дер Белен и авторът Пламен Деянофф вече прерязаха лентичката още през май. \n\"Бронзовата къща\" трябваше да бъде готова за началото на българското европредседателство през януари. Изграждането й обаче се забави с месеци, а беше съпътствано и с многобройни скандали. През юни от посолството на Австрия, които са и основните инициатори на проекта, обявиха, че официално откриване ще има до месец. До такова не се стигна, а съвсем скоро ще приключи и европредседателството на Виена. \nЕстетическата стойност на скулптурата, както и дали е уместно да бъде поставена тя в центъра на столицата бяха само част от скандалите, които съпътстваха появата на конструкцията. Спорове имаше също кой трябва да поеме разходите около охраната, осветяването и поставяне на инсталацията. Столичната община би трябвало да е осигурила средства само за осветяването и охраната на обекта. Бе обявено, че изграждането на \"Бронзовата къща\" ще струва на Австрия около 300 000 евро. Не е ясно обаче кой ще поеме разходите по демонтажа и колко точно ще струва това. Не се знае и какво ще стане със склуптурата след края на европредседателството, тъй като проектът на пъпа на столицата е със статут на временна постройка. \n    \n \t\n", "date": "2018.10.23", "title": " За втори път откриха \"Бронзовата къща\" "}
{"url": "http://www.duma.bg/node/177624", "text": "8-годишно дете от силистренското село Голеш е в тежко състояние, след като е било поразено от волтова дъга. Това съобщиха вчера от Областната дирекция на МВР в Силистра. Инцидентът е станал на 19 октомври около 16,20 ч. \nПо първоначални данни момчето се покатерило на стълб от електропреносната мрежа и след като било поразено от волтова дъга, паднало от височина 6-7 метра. Момчето е транспортирано за лечение във варненска болница. То е с тежки травми и изгаряния. По случая е образувано досъдебно производство. \nПрипомняме, това не е първият случай с дете, поразено от волтова дъга. Преди десетина дни 12-годишно момче загина при сходни обстоятелства в село Алеко Константиново.   \n \t\n", "date": "2018.10.23", "title": " 8-годишно дете пострада тежко от волтова дъга"}
{"url": "http://www.duma.bg/node/177625", "text": "Столичният общински съвет реши вчера да се проведе местен референдум за изграждане на завода за изгаряне на отпъди в центъра на София. Решението бе взето с едва 36 гласа \"за\", 16 \"против\" и 6 \"въздържал се\". \nПредвижда се той да бъде изграден в район \"Сердика\", бул. \"История Славянобългарска\", на територията на ТЕЦ \"София\". Проектът за завода както и поемането на общински дълг в размер на 67 млн. евро за изграждането на му не само че не се приема еднозначно от жителите на София, но породи множество протести и въпроси в различни аспекти, включително екологични и финансови. По тези причини 15 общински съветници от всички опозиционни групи в СОС внесоха искане за провеждане на местен референдум по темата. \nДокладът с искането за референдум за завода за изгаряне започва да се гледа днес в постоянните комисии на СОС - по инженерна инфраструктура и енергийно планиране, по околната среда, земеделие и гори и в комисията по финанси и бюджет.   \n \t\n", "date": "2018.10.23", "title": "СОС реши да има референдум за завода за боклука"}
