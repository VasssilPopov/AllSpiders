{"url": "http://duma.bg/node/148186", "text": "Ограничаването до 1000 лв. на разплащанията в брой е мярка, подобна на данък \"уикенд\" - по-скоро политическо решение, отколкото да се търси някаква икономическа логика. Това заяви бившият зам. финансов министър и настоящ член на Фискалния съвет Любомир Дацов. \n\"С него може да третирате хората различно, в зависимост дали ви харесва или не, подобно на \"Зайо с шапка, Зайо без шапка\". Тази мярка е отбиване на номера. Има европейска препоръка за ограничаване на недекларираните доходи и по някакъв начин трябва да се покаже, че правителството прави нещо. Кабинетът обаче го прави по най-лесния начин, вместо да се удрят начините за укриване на данъци, чрез които най-много се ощетява бюджетът\", коментира Дацов пред БНТ. \n\"Самият факт, че коментираме темата, е притеснителен. Такова обсъждане трябва да бъде направено преди приемането на законодателството. Трудно ми е да кажа каква е точно целта на финансовото министерство\", посочи икономистът Лъчезар Богданов. В Европа има ограничения за плащанията в брой, но ако таванът е прекалено нисък, се ограничава комфортът на гражданите. Там, ако има такъв таван, той най-често е от 6 до 12 средни заплати.  \nВъвеждането на таван от 1000 лева за плащане в кеш със сигурност ще ощети гражданите и бизнеса. Подобни действия не са  обективни спрямо работника и предприемача. Дори предложението да бъде прието, то няма да реши кардинално проблемите със сивата икономика. Това каза пред телевизия \"България он ер\" икономистът Стоян Панчев. \"В повечето европейски държави няма лимити. Предвид икономическото положение на България е най-добре това изобщо да не бъде прието\", посочи още той. \nФинансистът Мика Зайкова пък заяви, че е немислимо да се води борба със сивата икономика по подобен начин, а хората с ниска финансова култура, например възрастните, няма да могат в никакъв случай да се справят с ограничението в плащанията. \"Поправката е чисто лобистка, защото облагодетелства единствено банките. Всяко плащане ще бъде оскъпено, таксите ще са по-високи и съответните институции ще събират повече пари\", каза тя. \n    \n", "date": "2017.06.27", "title": "Ограничаването на плащанията в брой е политическо решение"}
{"url": "http://duma.bg/node/148185", "text": "През това лято почти всеки пети българин ще отдели време за ремонт на жилището си, показва проучване на агенция \"Алфа Рисърч\", предаде \"Нова телевизия\". То е извършено в периода 12-22 юни сред 1024 души чрез интервю. Според данните 14% от запитаните планират козметично обновяване на жилището си, докато 5 на сто планират сериозен ремонт. На въпрос какви занимания ще имат през лятото най-много са отговорилите, че ще ходят на почивка - 35% в страната и 11% в чужбина. \nПочти всеки десети планира да се срещне с близки, които живеят в чужбина. Равен е делът на хората, които смятат да посетят фестивали и концерти и да работят сезонна работа за допълнителни доходи - по 7%. 18 на сто от анкетираните смятат да се занимават със селскостопанска работа, а 4% да спортуват по-активно. \nПри представянето на проучването управляващият партньор в \"Алфа Рисърч\" Боряна Димитрова отбеляза, че под 1% е делът на хората, които планират през лятото да повишат образованието или квалификацията си. Тя допълни, че в България този показател е най-нисък за Европа.     \n", "date": "2017.06.27", "title": "Всеки пети ще ремонтира жилището си през лятото"}
{"url": "http://duma.bg/node/148184", "text": "До 20 дни преди пътуване туроператор може да променя цените на предлаганите услуги, но само при някои обстоятелства. Сред тях са увеличаване на такси и промяна във валутни курсове. Това e казал вчера председателят на Комисията за защита на потребителите Димитър Маргаритов, цитиран от пресцентъра на комисията. Цената обаче не може да бъде увеличена поради ненабиране на минимален брой туристи. Това обстоятелство би могло да доведе до отмяна на пътуването, като в този случай потребителят няма да дължи неустойка, посочи Маргаритов. \nДо десет дни преди старта на пътуването е срокът, в който туроператорите могат да предупреждават за променени параметри на пакета, различни от цената. Относно правата на потребителите в ситуация на фалит на туроператора председателят на КЗП припомни, че в България всички туроператори са задължени да сключват застраховка \"професионална отговорност\". Това е способът, по който потребителите могат да бъдат обезщетени за това, че са претърпели вреди от предплатено пътуване, което не се е осъществило. Всеки предявява пред застрахователя своята претенция и съответно трябва да получи обезщетението, въпреки че понякога този процес продължава малко по-дълго, посочи той.   \n", "date": "2017.06.27", "title": "Туроператор може да променя цените до 20 дни преди пътуването"}
{"url": "http://duma.bg/node/148182", "text": "Общо 75% от спинърите, проверени за три дни от инспектори на агенцията за метрологичен и технически надзор, са се оказали опасни. Това съобщи вчера пред БНР шефът на дирекцията \"Надзор на пазара\" Мирослав Йотов. Проверката започна миналата седмица след спряна от българските митници пратка на 50 хил. броя от устройствата и последвал сигнал от Люксембург, където също са установени опасни устройства, съобщи Йотов. В съобщението на агенцията се споменаваше за сигнал за наднормено съдържание на олово и живак в играчката. \n\"Нашата цел е да предотвратим опасни продукти на пазара, които могат да причинят и фатален изход при игра с тях\", каза експертът. Заради игровите си функции спинърите трябва да отговарят и на изискванията на Наредбата за съществени изисквания и оценяване съответствието на играчките. Всички опасни продукти ще бъдат забранени за продажба след излизането на резултатите от пробите.   \n", "date": "2017.06.27", "title": "75% от проверените спинъри били опасни"}
{"url": "http://duma.bg/node/148183", "text": "Официално разкритите плажове трябва да имат поставени специални табели за чистотата на морската вода. Това призова д-р Катя Янева, директор на Дирекция \"Обществено здраве\" към Регионалната здравна инспекция във Варна, цитирана от \"Фокус\". \"Концесионерите, респективно наемателите, или общините, които отговарят за плажовете без наематели, трябва да поставят големи табели, съгласно наредба, на които да присъства най-важната информация за гражданите - да е изписано качеството на водата, което може да бъде отлично, много добро, добро. Това е важно и гражданите трябва да търсят тази информация\", заяви д-р Катя Янева. Тя добави, че до този момент от комисията, назначена със заповед на кмета на община Варна, в която са включени представители на здравната инспекция, на администрацията и на БЧК, официално са разкрити 7 плажа. \nПо отношение на басейните д-р Катя Янева отбеляза, че те също трябва да има табели. \"На табелите трябва да бъде обозначена температурата на водата, влажността, движението на вятъра. Също така едно бързо поглеждане към чистотата на водата в съоръжението. Тя трябва да бъде бистра, прозрачна, да няма плуващи чужди частици, дъно и стени да са чисти, да няма обраствания - това е косвен показател, а за нас - важен за това, че нещо в това спортно съоръжение не е наред\", каза Янева. Трябва да има правоспособен спасител и спасителен пост, допълни експертът, посочвайки, че има 4 неразкрити плувни басейна именно поради тази причина - недостатъчен брой спасители, спасителни постове или необорудвани по съответния начин постове.    \n", "date": "2017.06.27", "title": "  Табелите за чистотата на водата - задължителни на плажа"}
{"url": "http://duma.bg/node/148193", "text": "Кметът на Казанлък Галина Стоянова от ГЕРБ изведнъж се сети, че е нужна дискусия за бъдещето на дом-паметника на Бузлуджа. Два дни след като НС на БСП реши да поиска от държавата право на ползване на дом-паметника \"Бузлуджа\" за 10 години, градоначалничката организира вчера среща с депутатите от Старозагорска област и председателите на групите съветници, с които да дебатира проблема със собствеността на паметника.  \nНие, от БСП, няма да участваме в среща по въпросите за стопанисване и съхранение за паметника на \"Бузлуджа\", инициирана от кмета Стоянова, гласи позиция на председателя на групата общински съветници на \"БСП лява България\" в ОбС в Казанлък Пламен Караджов. По думите му тези въпроси не биха могли да се решат с местни дискусии, още повече че и община Казанлък, и областният управител са можели да спрат разрухата на архитектурната ценност през годините. БСП води разговори на национално ниво за Дом-паметник комплекс \"Бузлуджа\" и когато има решение, местната власт ще бъде уведомена, подчертава Караджов. \nЗад позицията застават и депутатите от Стара Загора, които също няма да вземат участие в дискусията, заяви за ДУМА Петя Александрова от областната организация на БСП. Тя коментира, че Стоянова е втори мандат кмет, била е и зам. областен управител и ако е имала желание да реши въпроса с \"Бузлуджа\", е имала възможност да го стори. \nАлександрова съобщи, че вчера младите социалисти от Казанлък са направили дарение на детското отделение в болницата в града. Те да са зарадвали малчуганите с 40 комплекта спално бельо и играчки, закупени със собствени средства.       \n", "date": "2017.06.27", "title": "И гербаджиите в Казанлък се сетиха за \"Бузлуджа\""}
{"url": "http://duma.bg/node/148194", "text": "Страхът от президента Румен Радев и подкрепата, която той получава в борбата с корупцията, предизвикаха искането за анкетна комисия, която да разследва превъоръжаването на армията, смята Корнелия Нинова. Според нея управляващите са се уплашили, че може да се водят разследвания и да се търси отговорност на политическия елит за всички години на прехода. \"На 23 юни премиерът Бойко Борисов се хвали пред колегите си от Швеция, че започват преговори за закупуването на бойен изтребител \"Грипен\". В неделя ГЕРБ изведнъж обявяват, че имат съмнения за корупция по това решение и намекват за натиск, оказан от президента Радев, за да се вземе то. Какво се случи през тази една седмица? Кое е това събитие, което е обърнало така нещата\", попита Нинова. \n\"За нас причината е само една - изказването на президента Радев, че политическата класа няма воля да се бори с корупцията и той поема инициативата за това\", подчерта Нинова. Тя припомни, че президентът е получил публично безрезервната й подкрепа за това решение. Очевидно волята на президента Радев за борбата с корупцията, подкрепен от БСП в парламента, е причината да се обърнат нещата, коментира Нинова. Според нея е крайно време политическите фигури, специалисти и професионалисти, не на думи, а с действия да доведат докрай битката с корупцията, особено по високите етажи на властта. \n\"Предложението на ГЕРБ за анкетната комисия за превъоръжаването изглежда като димката \"Борисов 3\" да разследва \"Борисов 2\" и звучи като виц. Комисията, която е извършила подреждането на офертите за закупуване на въоръжение, е назначена от предишното правителство на Борисов. Служебният кабинет не е взел окончателно решение, а е разгледал подреждането на офертите и е оставил решението за следващия кабинет\", припомни Нинова. \n    \n", "date": "2017.06.27", "title": "Страхът от разкрития вдъхновил ГЕРБ за анкетната комисия"}
