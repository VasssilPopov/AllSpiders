{"url": "https://duma.bg/sportat-po-televiziyata-novi-machove-ot-shampionskata-liga-zapochva-svetovnoto-klubno-n205202", "text": "19.55 Динамо З - Ман Сити 22.00 Байерн М - Тотнъм 19.55 Шахтьор Д - Аталанта 22.00 Байер Л - Ювентус 19.25 Ал Сад (Катар) - Иенген (Нова Каледония) 14.45 и 20.45 \"Шотландия оупън\"", "date": "2019.12.11", "title": "Спортът по телевизията, нови мачове от Шампионската лига, започва Световното клубно"}
{"url": "https://duma.bg/doizyazhdane-n205194", "text": "С разходи за храна, равняващи се на 19,1% от общите харчове на домакинствата, България се нарежда на  . Следват овации от благодарните избиратели и цялото население към гарантираното от ГЕРБ голямо плюскане. Обаче има и друга статистика - за последните десет години разходите за храна у нас като процент от общите разходи са намалели с 1,3 процента. Евростат нещо бърка този път и човек се чуди дали цифрите не са една стъкмистика на благоденствието в духа на хвалбите на сегашните управляващи и на премиера ни, който винаги вижда много пари у народа. Но какво означават 19 на сто за храна? Едно нещо - че като платим парното, тока, водата, данъците, вноските и таксите по кредитите, лекарствата и визита при докторите, за храна не остава май нищо. Т.е. остава глад. И караме на доизяждане с \"големите\" заплати, да не говорим за пенсиите. Не е ли загадка как при 200 лева пенсия на някого ще му останат 40 лева за храна? И друго - в повечето от държавите в ЕС няма ДДС на основните храни, както е у нас, покупателната им възможност е много далеч над нашата, цените не растат така дивашки по никое време, а потреблението се увеличава заради по-високите доходи на хората.    Както и да изчислява хала си, едно простосмъртно българско семейство с две деца днес трудно може да ги изхрани с качествена и достъпна храна по изискванията на организациите на ООН, които сигурно вече ни нареждат сред развиващите се страни. Може и под тях... Основната причина за неправилното хранене на българина са липсата на финанси и кризите, през които народът минава. Според изследване на университета \"Фридрих Шилер\" в Йена България е в първата четвъртина на Европа по смъртност, предизвикана от неправилно хранене. Според проучването, което обхваща данни от 1990 до 2016 г., 260 души са починали у нас от болести на съдовата система, породени от вредните хранителни навици. Фактически без бившите съветски републики България се оказва страната с най-вредно хранене в ЕС. Хранене, което докарва болести и инвалидизация. При това положение е наглост работодателите да плачат за многото болнични сред работниците, които в голямата си част хапват на крак каквото бог дал. Не е чудно и това, че мизерията докара до кофите за боклук дори дипломирани инженери. На човек трябва всичко да му е наред, за да може да помисли какво точно купува, и да има избор без шокови цени да търси чиста и здравословна храна. Засега това за българите е мираж в пустинята на бедността и безразличието на управниците. Той просто доизяжда останалото в чиниите на мизерията. Докато влезе в нечия поредна класация по оцеляване на инат.", "date": "2019.12.11", "title": "Доизяждане"}
{"url": "https://duma.bg/rezultati-ot-machovete-v-shampionskata-liga-n205204", "text": "Резултати Шампионска лига VI кръг  3:0 Милик (2, 26 и 38- д) 4:0 Мертенс (74-д);   0:1 Кейта (57) 0:2 Салах (58).  3. Залцбург 7 4. Генк 1.  0:1 Перес (23) 1:1 Лукаку (43) 1:2 Фати (87);   1:0 Санчо (10) 1:1 Сучек (43) 2:1 Брандт (61).   3. Интер 7 4. Славия Пр 2.  0:1 Форсберг (9-д) 0:2 Вернер (33-д) 1:2 Ауар (50);   1:0 Черви (47) 2:0 Пици (59) 3:0 Азмун (80-авт).   3. Бенфика 7 4. Зенит 7.  1:0 Ейбрахам (19) 2:0 Аспиликуета (35) 2:1 Реми (78);   Родриго (24).   3. Аякс 10 4. Лил 1. *Заб. Отборите с главни букви се класират за 1/8-финалите.", "date": "2019.12.11", "title": "Резултати  от мачовете в Шампионската лига"}
{"url": "https://duma.bg/400-leva-za-pregled-v-sofiyska-bolnitsa-n205193", "text": "Болници продължават нерегламентирано да искат доплащане от здравно осигурени пациенти, които имат и допълнителни застраховки, съобщи председателят на Асоциацията на дружествата за доброволно здравно застраховане д-р Мими Виткова.  От асоциацията настояват за строго разписан основен пакет от медицински услуги, за които НЗОК плаща, за да могат застрахователите да предлагат допълнителни услуги.  \"Ще засиля контрола\", заяви министърът на здравеопазването Кирил Ананиев. Той увери, че МЗ е подготвил в проекта на Закон за лечебните заведения мерки, с които да регламентира кои дейности може да се плащат от пациентите. В болница \"Св. Екатерина\" прегледът от професор е 400 лева, съобщи председателят на Асоциацията на дружествата за здравно застраховане (АДЗЗ) д-р Мими Виткова. Тя разказа, че преди дни в плевенска болница освен 150 лв. за преглед, на онкоболна й взели административна такса от 50 лв. за медицински индикации за спешност. В УМБАЛ \"Софиямед\" пациент с непрекъснати здравно осигурителни права е опериран, а болницата има договор с НЗОК. Въпреки това, пациентът платил 1391 лв. (560 лв. за избор на екип, 596 лв. за операция, 195 лв. за консумативи и 40 лв. за анестезиологична консултация). Когато от дружеството попитали НЗОК дали случаят е отчетен, от Столичната каса отговорили, че \"случаят не е подаден за плащане от лечебното заведение към НЗОК\", а болният бил \"платен пациент\". Не е ясно на какво основание, въпреки че е с непрекъснати осигуровки, човекът е лишен от здравноосигурителните си права, коментира д-р Виткова. Дружеството, което тя ръководи, сезирало МЗ, което разпоредило на Изпълнителната агенция \"Медицински надзор\" да извърши проверка. Становището на ИАМН било, че \"от предоставената от лечебното заведение медицинска документация не се установи дали пациентът е здравно осигурен\". По думите на д-р Виткова подобни случаи има не само в частни, но и в държавни болници.  Често болници, които имат договор с НЗОК по дадена клинична пътека, ползвали услугите на лекар от извънболничната помощ, който няма договор с касата, и пациентите трябвало да доплащат, но без болницата да поема отговорност за диагнозата и за лечението. Например голямата част от очните и ушни интервенции вече не се извършвали в болница, а в извънболничната помощ стойността им била ниска и лечебните заведения не сключвали договор с НЗОК, а пациентите си плащали за такива операции. Все по-често пациентите за една операция трябвало да доплащат и за избор на екип за операцията, и за избор на анестезиологичен екип.     От АДЗЗ настояват да бъдат строго регламентирани и остойностени дейностите по основния медицински пакет, тъй като в момента много често клиентите им освен, че са здравно осигурени, трябвало да доплащат и от застраховката си, и още пари от джоба си.  \"Липсата на ефективен контрол от държавата върху дейността на лечебните заведения множи порочните практики и обезсмисля системата на здравното осигуряване, включително и тази на здравното застраховане\", категорични са от АДЗЗ. ДУМА припомня, че според чл.24а от Наредбата на МЗ за гарантиране на правото на достъп до медицинска помощ болниците с договор с НЗОК могат да предлагат на здравноосигурените да плащат само за подобрени битови условия (например самостоятелна стая с допълнителни битови условия, със или без придружител по желание на пациента), допълнително обслужване, свързано с престоя в болница (самостоятелен сестрински пост, допълнителен помощен персонал, меню за хранене по избор, съобразено с лечебно-диетичен режим) и избор на лекар или екип от медицински специалисти.", "date": "2019.12.11", "title": "400 лева за преглед в софийска болница"}
{"url": "https://duma.bg/za-treti-pat-vitseprezidentat-tarsi-poslanik-za-edin-den-n205190", "text": "За трета поредна година момичета от 14 до 18 години могат да се включат в конкурс, който ще ги превърне в посланици за един ден. Кампанията бе представена от вицепрезидента Илияна Йотова и посланика на Великобритания Ема Хопкинс. Момичетата трябва да напишат есе или да заснемат видеоклип с отговор на въпроса: \"Ако бяхте посланик за един ден, как бихте популяризирали България на световната сцена?\" Победителките ще имат възможността да почерпят вдъхновение от 17 дами посланици, като се запознаят отблизо с тяхната дейност. Победителките от конкурса ще участват и в двудневна програма във Виена, където ще се запознаят със света на многостранната дипломация. Момичето, което ще работи с Йотова, ще бъде част от нейната делегация при едно от пътуванията й в чужбина за среща с наши сънародници, ще се включи и в обиколките на вицепрезидента из страната.", "date": "2019.12.11", "title": "За трети път вицепрезидентът търси \"Посланик за един ден\""}
{"url": "https://duma.bg/mo-dava-24-mln-lv-za-transport-na-korabi-kupeni-za-4-mln-lv-n205188", "text": "Министерството на отбраната (МО) е обявило обществена поръчка на стойност 2,4 млн. лв. с ДДС за транспортирането до България на двата кораба \"втора ръка\", закупени от Нидерландия за общо 4 млн. лв. Плавателните съдове не са в добро оперативно състояние и за превоза им до Варна трябва специализиран транспорт. Те са от същия клас като минния ловец \"Цибър\" - също \"втора ръка\", който бе купен от Белгия през 2004 г. Идеята на властта е единият холандски кораб да се използва за резервни части. По друг проект на МО ще бъдат инвестирани около 3 млн. лв. в преоборудването на стар военен кораб в минен заградител. Военните се надяват с тези кораби да \"закърпят\" положението до придобиването на нова техника. МО очаква през 2020 г. да закупи два патрулни кораба за около 1 млрд. лв. с ДДС. Единствената българска фирма, която участва в проекта на военното ведомство - МТГ \"Делфин\" АД, не подаде оферта. По поръчката кандидатстваха германската Lurssen Weft GmbH и италианската Fincantieri. Покупката на патрулните кораби остави на заден план ремонта на старите фрегати \"Дръзки\", \"Верни\" и \"Горди\", за който трябват около 100 млн. лв. От ВМС отдавна настояват за закупуване на подводница, защото липсата й затруднява провеждането на учения и подготовката на моряците и рязко са намалели разузнавателните възможности, осигурявани от подводния флот.", "date": "2019.12.11", "title": "МО дава 2,4 млн. лв. за транспорт на кораби, купени за 4 млн. лв. "}
{"url": "https://duma.bg/povisheniyat-danak-za-kolite-otiva-za-dalgove-a-ne-za-vazduha-n205189", "text": "След оспорван дебат и само с един глас преднина транспортната комисия към Столичния общински съвет гласува в понеделник привечер да увеличи данъка за автомобили в София, както предложи кметът Йорданка Фандъкова. По време на бурните спорове стана ясно, че допълнителните средства от данъците ще отидат за заплати на шофьори и за изпълнение на транспортната задача, а не както бе обещано - за подобряване на околната среда. Лидерът на столичните социалисти Калоян Паргов попита шефа на комисията Карлос Контрера от ВМРО как точно ще се подобри качеството на въздуха от увеличените данъци и получи отговор, че с парите ще се плащат задълженията на транспортните фирми. Паргов отправи остри критики към управляващите и настоя за спешно изграждане на довеждаща инфраструктура, чрез която да се стимулира ползването на обществения градски транспорт. Паргов постави още и въпроса за измиването на възлови улици през летния сезон с цел да се намалят фините прахови частици във въздуха.  Народни представители от ГЕРБ, заедно с кмета на София Йорданка Фандъкова внесоха вчера обещаните ден по-рано законодателни промени в Наказателния кодекс за горенето на отпадъци. Според Фандъкова чрез наказания нерегламентираното изгаряне на отпадъци ще бъде ограничено. Предвижда се до 2 години затвор и глоба от 2000 до 5000 лева за замърсяване на въздуха чрез горене на отпадъци. ", "date": "2019.12.11", "title": "Повишеният данък за колите отива за дългове, а не за въздуха"}
{"url": "https://duma.bg/5-mln-evro-za-ekologiya-izgubeni-zaradi-losho-upravlenie-n205191", "text": "България е постигнала под 65 процента от заложените цели в оперативната си програма \"Околна среда\" (ОПОС) 2014-2020 г. и Европейската комисия обмисля спиране на междинните плащания по програмата. Това съобщиха от Глобалния екофонд \"WWF - България\", като се позоваха на получено писмо от Европейската комисия през септември 2019 г. От организацията са предупреждавали за неефективно използване на средствата от програмата за биологично разнообразие. По нея вече са загубени над 5 млн. евро, след като средствата бяха прехвърлени от ос \"Натура 2000 и биоразнообразие\" по оста за управление на отпадъците. Причината бе, че в края на ключовата междинна за оперативните програми 2018 г. заложените в нея етапни цели не са достигнати. Макар привидно парите да са спасени и прехвърлени за други нужди, това се окачествява като \"сериозен неуспех\" от Брюксел и в писмо до природозащитниците Еврокомисията посочва, че обмисля \"спиране на междинните плащания\" по програмата. От WWF припомнят, че през цялото време на изпълнение на тази и предишната програма \"Околна среда\" в рамките на Комитета за наблюдениe екологичните организации са алармирали за проблеми с ефективността на използване на средствата, както и необходимостта за стартиране на планирани мерки. Те дават и конкретни примери за неефективност на програмата. Голяма част от заложените средства за биоразнообразие са били използвани в много малка степен за европейската мрежа от защитени територии Натура 2000. Плащано е за прокарване на пътища за сухоземна техника за гасене на пожари, вместо да се купи летателна техника. Пари са налети за ремонт на пътища, като финансирането е било маскирано като мерки за подобряване на природозащитното състояние на видове и местообитания и др. В същото време важни мерки като тези за борба с бракониерството и закупуване на земи от защитени зони с цел разрешаване на конфликти изобщо не са стартирани вече пет години от началото на сегашния бюджетен период на програмата, посочват от екоорганизацията. Тя продължава да настоява за оставката на екоминистъра Нено Димов от 2018 г. ", "date": "2019.12.11", "title": "5 млн. евро за екология   изгубени заради лошо управление"}
{"url": "https://duma.bg/polovin-milion-za-medien-komfort-prasnal-kambitov-za-19-mesetsa-n205192", "text": "Новоизбраният кмет на Благоевград инж. Румен Томов започна да вади някои от необяснимо високите харчове на предшественика си Атанас Камбитов и се зарече да не пръска безотчетно и ненужно пари от общинската каса. \"Сумите, раздадени за медиен комфорт през 2018 г., са на стойност 210 000 лева. Само за деветте месеца на настоящата година сумата, дадена за медии, е 260 000 лева. Нямам намерение да инвестирам такива пари за медиен комфорт. Който иска да пише нещо, да го пише, който иска да търси истини, да го прави, вие сте журналисти, имате картбланш да работите. Ако усетите, че сме стъпили накриво, разследвате и публикувате\", заяви Томов. Кметът обяви, че спира всички договори на община Благоевград с медии, и допълни, че разходите в отдел \"Култура\" също били големи. Той даде пример с новогодишния банкет на общинарите за 2018 г., който е струвал 45 хил. лв., елхата и украсата на града за Коледа са добавили още 56 хил. лв. към сметката. Тази година Томов ще даде за празнична украса 13 хил. лв., а парите, предвидени за заря, ще се дарят на дете с увреждания след гласуване от Общинския съвет. Няколко фестивала са имали предвиден един бюджет, а са \"глътнали\" друг, стана ясно от думите на кмета. Най-фрапиращи са данните с \"Франкофоли\" - по план е трябвало да се похарчат 550 хил. лв., но сумата е достигнала над 1,6 млн. лв. \"За блус-джаз феста са планирани 65 000 лева, а са отчетени 84 892 лева, 100 000 лв. са планирани за фестивала \"Тарабумбия\", а са отчетени 183 463 лв. За 24 май са планирани 50 000 лв., а са отчетени 56 670 лв.\", изреди Томов. Освен орязване на ненужните разходи, новоизбраният кмет планува редица инвестиции. До година се очаква да започне строителството на нов православен храм в Благоевград. Томов обяви, че са предприети мерки за разширение на промишлената зона и започват процедури и за изграждането на парк с алеи, озеленяване, водни каскади и др. на територията на военното поделение. В града са привлечени германско и датско предприятие, които ще инвестират общо около 60 млн. лв. и се очаква да наемат 800-900 служители. Камбитов обаче още не е готов да прежали кметския пост и обяви, че сезира ОИК за нарушение на Румен Томов. Гербаджията твърди, че наследникът му работи в нарушение на закона, тъй като не е заличил фирмата си в Търговския регистър. Томов е продал търговското си предприятие на сина си, но според Камбитов бизнесменът де юре все още фигурира като търговец, което му е забранено от ЗМСМА. ОИК в Благоевград се събира днес от 17 ч. във връзка със сигнала. Членовете на комисията ще бъдат запознати със съдържанието на документа, след което ще започне процедура по събиране на доказателства. Очаква се до края на седмицата ОИК да излезе с позиция по казуса.", "date": "2019.12.11", "title": "Половин милион за медиен комфорт пръснал Камбитов за 19 месеца"}
{"url": "https://duma.bg/izpolzvali-simpatichno-mastilo-i-v-provadiysko-selo-n205185", "text": "На местния вот в провадийското село Бозвелийско е използвано симпатично мастило, потвърди експертизата, назначена по жалба на Живко Панев и направена от Лабораторията към специализирания отряд за борба с тероризма към Научноизследователския институт по криминалистика в София. Резултатът показва, че от общо 177 недействителни бюлетини със симпатично мастило са 163.  В анализа на недействителните бюлетини от произведения избор за кмет на кметство е налице \"категоричен извод, че изследваните безцветни щрихи са изписани върху бюлетините, като е използвано пишещо средство с обезцветяващо пишещо вещество\". Подобни пишещи средства се продават свободно в търговската мрежа като \"химикалки с изчезващо мастило\", пише в експертизата. Съдът ще се произнесе с решение в 7-дневен срок. Припомняме, че съдът назначи две съдебно-технически експертизи и химическа, които да установят дали е използвано невидимо мастило при изборните бюлетини в с. Бозвелийско, област Варна. Според първата \"е вероятно натискът върху бюлетините да е от вид мастило с изчезващо действие\". Поради липсата на категоричност съдът назначи следващите експертизи - химическа и техническа.  Припомняме, че симпатично мастило беше открито и в обявените за недействителни над 150 бюлетини на местния вот в благоевградското с. Копривлен, както и в 202 бюлетини в 6 секции в Хаджидимово. ", "date": "2019.12.11", "title": "Използвали симпатично мастило и в провадийско село"}
{"url": "https://duma.bg/kratki-novini-n205173", "text": "Конгресът на САЩ включи във военния бюджет за 2020 г. въвеждане на санкции срещу газопроводите \"Северен поток 2\" и \"Турски поток\". За да влезе този документ в сила, той трябва да бъде подписан от президента Доналд Тръмп. Председателят на движение \"Самоопределение\" и вероятен бъдещ премиер на Косово Албин Курти обяви три условия за възобновяване на диалога между Белград и Прищина. Първото е, сръбският президент Александър Вучич да не сяда на масата за преговори. \"Няма да има разговори за територията на Косово\" е второто условие, поставено от Курти. Третото условие е да не се разговаря за карти. Министърът на външните работи на Русия Сергей Лавров пристигна на работна визита във Вашингтон. Посещението на руския министър в САЩ ще продължи по-малко от един ден, но програмата му е много наситена. Във Вашингтон Лавров ще бъде приет от президента Тръмп, ще проведе преговори с държавния секретар Помпео, а също така ще се срещне с американски политолози. Военен съд в Санкт Петербург даде доживотна присъда на Аброр Азимов, организатор на терористичен акт в метрото на града на Нева през 2017 г. Още десет други обвиняеми получиха различни срокове затвор - от 19 до 28 години. На 83-годишна възраст е починал бившият кмет на Москва Юрий Лужков. Той е починал в клиника в Мюнхен, където е трябвало да му бъде направена сърдечна операция. Лужков е назначен за кмет на руската столица на 6 юни 1992 г. и след това последователно печели кметските избори през 1996, 1999 и 2003 г. През 2010-а беше принуден да се оттегли, след като тогавашният президент Дмитрий Медведев обяви, че е загубил доверие в него.", "date": "2019.12.11", "title": "Кратки новини"}
{"url": "https://duma.bg/strelba-v-bolnitsa-n205174", "text": "Мъжът, заподозрян, че е убил шестима души и е ранил смъртоносно двама в чешка болница във вторник сутринта, е мъртъв, след като се е застрелял в главата, съобщи полицията. \"Намерихме стрелеца. 42-годишният мъж се застреля в главата, преди полицията да предприеме действия, той е мъртъв\", обяви полицията. Сутринта вчера в чешкия град Острава се разигра невероятна ситуация, при която неизвестен нападател откри огън в болница. Стрелбата се е състояла в чакалнята около 7 часа сутринта местно време. В резултат на стрелбата загинаха шестима души. Чешката полиция разпространи снимка на заподозрения като извършител на убийствата. Издирваше се мъж, висок около 180 см, облечен с червено яке. Районът около болницата бе отцепен. След съобщението за смъртта на нападателя не бяха дадени подробности за възможните мотиви за извършване на престъплението.", "date": "2019.12.11", "title": "Стрелба в болница"}
{"url": "https://duma.bg/chetvorkata-preodolya-zastoya-n205175", "text": "След многочасови преговори на Нормандската четворка, прекъснати от двустранна среща между президента на Украйна Зеленски и руския държавен глава Путин, Москва и Киев са съгласиха на размяна на задържани лица по формулата \"всички срещу всички\". Освен това страните се споразумяха за нова среща през март 2020 г. и за три нови района в Източна Украйна, от които да бъдат изтеглени войските. Според четворката от началото на 2020 г. трябва да започне пълно и всеобхватно спиране на огъня в Източна Украйна и да се установи безсрочно примирие. \"Разблокирахме диалога с Русия, това е позитивен факт\", посочи Зеленски след двустранната среща. \"Дали има някакво затопляне? Мисля, че да\", заяви Путин. Според френския президент Макрон, срещата е помогнала за възстановяване на доверието. По думите му засега няма окончателно съгласие по Формулата на Щайнмайер.", "date": "2019.12.11", "title": "\"Четворката\" преодоля застоя"}
{"url": "https://duma.bg/turtsiya-gotvi-sondazhi-i-v-cherno-more-n205176", "text": "Турция ще закупи още един сондажен кораб, с който ще извършва сондажи не само в Средиземно, но и в Черно море и дори в международни води. Според президента на страната Реджеп Тайип Ердоган, спогодбата между Анкара и Триполи e \"разбила игрите\" на Израел, Египет, кипърските гърци и Гърция. Вследствие на споразумението тези страни не могат да образуват линия за пренос на природен газ без одобрението на Турция, а ръцете на Гърция били \"вързани\", заяви Ердоган в интервю на живо по държавната турска телевизия ТРТ.  По думите му с подписването на споразумението с Либия Анкара е показала на света решителността си да брани правата си. Според турския лидер, след подписването на морското споразумение с Либия, други международни играчи не могат да извършват проучвания в зоните, отбелязани от Турция. \"Разширихме териториите, над които имаме права, до максималното възможно ниво\", обяви Ердоган. Той изрази готовност да преговаря с всички крайбрежни страни за справедливо решение, включително да активира каналите за диалог с Гърция, но според него гръцката страна не е направила положителна стъпка. Ердоган предупреди, че никой не бива да се съмнява, че Турция няма да позволи едностранни действия на други страни. Той намекна и за възможност за изпращане на турски военни в Либия, ако Триполи поиска това. По думите му Анкара сама ще вземе това решение и няма да иска разрешение от никого по въпроса. Турция оспорва правото на Кипър да разработва континенталния си шелф за залежи на горива и смята, че част от тези находища принадлежат както на нея, така и на признатата единствено от Анкара Севернокипърска турска република. Междувременно новият председател на Еврокомисията осъди Турция за това, което тя определи като \"неприемливо\" поведение в Егейско море. ", "date": "2019.12.11", "title": "Турция готви сондажи  и в Черно море"}
{"url": "https://duma.bg/dogovorenite-s-tramp-eksperti-sa-u-nas-n205179", "text": "Договорените с президента на САЩ Доналд Тръмп американски експерти вече са у нас. Те са се срещали с премиера Бойко Борисов. Експертите от Държавния департамент и от Държавния департамент по енергетика на САЩ са посетили площадната на АЕЦ \"Белене\", като министърът на енергетиката Теменужка Петкова им е представила техническите параметри на проекта. Целта на посещението е специалистите да се запознаят с детайли от работата на енергийните предприятия в България. През следващите дни американските експерти ще посетят ТЕЦ \"Марица-изток 2\" и АЕЦ \"Козлодуй\". ", "date": "2019.12.11", "title": "Договорените с Тръмп експерти са у нас"}
{"url": "https://duma.bg/ek-razreshi-na-7-strani-darzhavna-pomosht-za-biznesa-s-elbaterii-n205178", "text": "Европейската комисия разреши на седем страни членки на ЕС да отпуснат държавна помощ в размер на 3,2 милиарда евро за развитие на сектора за електрически батерии. Това ще стане чрез консорциум от 17 предприятия, предаде Франс прес. Инвестициите на тези държави - Германия, Франция, Италия, Полша, Белгия, Швеция и Финландия, се очаква да позволят да бъдат мобилизирани допълнително 5 милиарда евро частни инвестиции, уточниха от Брюксел. Комисията намира тези субсидии за съвместими с правилата за държавните помощи в ЕС. \"Одобрената помощ ще позволи да се гарантира, че този важен проект ще върви напред, без да нарушава прекомерно конкуренцията\", подчертава еврокомисарят за конкуренцията Маргрете Вестагер. Този важен проект от общ европейски интерес ще включва 17 преки участници от целия сектор, като производителя на автомобили Бе Ем Ве (BMW) или на химикали БАСФ (BASF) и Солвей (Solvay), нo и малки и средни предприятия, някои от които са представени в няколко държави членки. Те ще имат за цел да разработят литиево-йонни батерии, които имат по-дълъг живот, презареждат се по-бързо и са по-безопасни и по-екологични от батериите, които се предлагат на пазара. Германия е получила зелена светлина да инвестира до 1,25 милиарда евро. Следват Франция - 960 милиона евро, Италия - 570 милиона евро, Полша - 240 милиона евро, Белгия - 80 милиона евро, Швеция - 50 милиона евро, и Финландия - 30 милиона евро.", "date": "2019.12.11", "title": "ЕК разреши на 7 страни държавна помощ за бизнеса с елбатерии"}
{"url": "https://duma.bg/vrashtat-knigite-na-pl-slaveykov-n205186", "text": "Първата стъпка към връщането на книгите на столичния площад \"Славейков\" бе направена с внасянето на проект за бъдещата визия на пазара. Главният архитект на район \"Средец\" съобщи, че е постъпил проект на схема за поставяне на преместваеми обекти на временен пазар, който може да се разгледа в техническата служба на районната администрация. В едномесечен срок всеки може да изпрати възражения по плана.  Предлага се книгите да бъдат разположени под  някои от перголите (навесите), които бяха поставени при големия ремонт на ул. \"Граф Игнатиев\" и прилежащите пространства. Новият пазар ще прилича по-скоро на библиотека, става ясно от публикуваните визуализации.  Все още обаче не е ясен срокът, в който пазарът ще бъде готов. Въпреки намерението той да е постоянен, в документите на районната администрация се говори за временен обект. В момента книжната борса се намира до хотел \"Рила\", където бе преместена заради реконструкцията на площада. ", "date": "2019.12.11", "title": "Връщат книгите на пл. \"Славейков\""}
{"url": "https://duma.bg/biznes-i-sindikati-iskat-prekratyavane-na-dogovorite-s-amerikanskite-tets-n205180", "text": "Работодатели и синдикати призовават \"спешно да се прекрати опасното изкривяване на енергийния пазар, предизвикано от неправомерна държавна помощ\". \"Дългосрочните договори за изкупуване на електроенергия по преференциални цени от \"Ей и Ес\" -  Марица изток 1\" и \"Марица изток 3\", трябва да бъдат прекратени преди обявяването на търг за капацитети\", настояват  още организациите. Поводът да повдигнем остро въпроса отново точно сега е фактът, че инвестицията на една от централите вече е напълно изплатена. Категорични сме, че българските потребители нямат излишни милиони за неправомерни печалби чрез недопустима държавна помощ. В същото време цените на електроенергия за индустрията в България отново са най-високи в ЕС и търпението ни се изчерпва. Крайно време е компетентните органи да вземат мерки, за да се прекрати ненужното натоварване на българския бизнес и на битовите потребители, се казва в официално съобщените на синдикатите и работодателите в комплекса \"Марица Изток\".", "date": "2019.12.11", "title": " Бизнес и синдикати искат прекратяване на договорите с американските ТЕЦ "}
{"url": "https://duma.bg/firmi-ot-vsichki-sektori-shte-tarsyat-novi-sluzhiteli-dogodina-n205181", "text": "10% от 623 работодатели, включени в обзорното изследване на ManpowerGroup за заетостта, планират да наемат нови служители през първите три месеца на годината, 6% предвиждат да намалят работната сила и 82% не очакват промяна. След като данните бъдат коригирани спрямо сезонните колебания, нетната прогноза за заетостта е плюс 7% и остава непроменена в сравнение с предишното тримесечие и същия период на миналата година. Данните от изследването за заетостта разкриват, че работодателите във всички 10 индустриални сектора очакват да увеличат работната сила в периода януари-март. Най-силно темпо на наемане се предвижда в сектор \"Минно дело\", където нетната прогноза за заетостта е плюс 13% - значително увеличение от 12 процентни пункта в сравнение с предишното тримесечие и същия период на миналата година. Стабилно увеличение на заетостта се очаква и в сектор \"Строителство\", където прогнозата е  плюс 12%, както и в секторите \"Производство\" и \"Транспорт, складове и комуникации\" с прогнози от плюс 11%.  Работодателите от сектор \"Финанси, застраховане, недвижими имоти и бизнес услуги\" предвиждат умерен климат на наемане с прогноза от плюс 9% и прогнозата за \"Публичен и социален сектор\" е плюс 8%. В същото време работодателите от сектор \"Земеделие, горско стопанство, лов и риболов\" очакват най-слабия пазар на труда, като отчитат предпазлива прогноза от плюс 1%. Намеренията за наемане намаляват в пет от 10-те индустриални сектора в сравнение с предишното тримесечие, като сектор \"Земеделие, горско стопанство, лов и риболов\" отчита най-значителен спад от 9%. Спрямо същия период на миналата година плановете за наемане се засилват в пет от 10-те индустриални сектора - \"Минно дело\", \"Публичен и социален сектор\", \"Строителство\", \"Транспорт, складове и комуникации\" и \"Производство\". В същото време перспективите за наемане намаляват в четири сектора със значителен спад от 20% в сектор \"Финанси, застраховане, недвижими имоти и бизнес услуги\". От регионална гледна точка в периода януари-март се предвижда увеличение на работната сила във всички пет региона. За девето поредно тримесечие най-силен пазар на труда се очаква във Варна, където нетната прогноза за заетостта е плюс 13%. Предвижда се скромно увеличение на числеността на служителите в Пловдив и София с прогнози от плюс 8%, докато прогнозата за Бургас е плюс 7%, а работодателите в Русе отчитат най-слабите намерения за наемане с прогноза от плюс 3%.", "date": "2019.12.11", "title": "Фирми от всички сектори ще търсят нови служители догодина"}
{"url": "https://duma.bg/chetvarti-sme-v-es-po-harchove-za-hrana-n205182", "text": "Близо една пета от разходите на българските домакинства отиват за храна и безалкохолни напитки, което нарежда страната ни на четвърто място в Европейския съюз по изхарчени пари за тази цел, сочат данни на европейската статистическа служба Евростат. През 2018 година домакинствата в ЕС са похарчили над 1,047 трилиона евро (6,6 процента от БВП на съюза) за храни и безалкохолни напитки, според европейската статистика. Това се равнява на 12,1 процента от общите разходи за потребление и е третата категория по обем на харчовете след \"жилище, вода, електричество, газ и други горива\" с 24% и \"транспорт\" с 13,2% от домакинските разноски. Най-голяма част от парите си дават за храна и безалкохолни напитки домакинствата в Румъния - 27,8%. След тях се нареждат литовците - 20,9%, и естонците - 19,6%\". Българските домакинства заделят 19,1 на сто от парите си за тази цел. Най-малко плащат за храна във Великобритания - 7,8%, Ирландия - 8,7%, Люксембург - 9,1%, и Австрия - 9,7 на сто. Най-голям спад на разходите за храна има в Литва, а най-силен скок - в Чехия и Словакия.", "date": "2019.12.11", "title": "Четвърти сме в ЕС по харчове за храна "}
{"url": "https://duma.bg/razsledvat-fondatsiya-plovdiv-2019-n205187", "text": "Пловдивската окръжна прокуратура образува досъдебно производство срещу фондация \"Пловдив-2019\" във връзка с откриващото събитие на Европейската столица на културата. Държавното обвинение събира доказателства срещу представител на фондацията за това, че е сключил умишлено неизгодна сделка за пищната церемония в началото на годината.  ДУМА припомня, че само седмица след откриването на инициативата през януари прокуратурата в Пловдив образува проверка за неправомерно изразходване на 2,2 млн. лв. Срокът на проверката беше удължаван няколко пъти, а междувременно Агенцията за държавен финансов контрол констатира 7 нарушения при сключването на договорите за обществените поръчки за церемонията. Сега въз основа на докладите от прокуратурата и от Агенцията за държавна финансова инспекция наблюдаващият прокурор е преценил, че има събрани достатъчно данни, за да започне досъдебно производство. Първоначалният срок за събиране на доказателства е два месеца.", "date": "2019.12.11", "title": "Разследват фондация \"Пловдив-2019\" "}
{"url": "https://duma.bg/uvelichenieto-na-taksa-smet-mozhelo-da-se-otlozhi-n205177", "text": "Увеличението на такса смет в редица общини от следващата година може да се отложи. Това се разбра, след като излъченият за министър на околната среда от квотата на ВМРО Нено Димов се срещна с депутати от партията на Красимир Каракачанов миналия петък в парламента. На нея са били обсъдени възможни промени в Наредбата за реда и начина на определяне на размера на отчисленията при депониране на отпадъци, които общините внасят всеки месец в Регионалните инспекции по околната среда и водите (РИОСВ). Според наредбата от следващата година общините трябваше да започнат да превеждат по 95 лв. за тон депонирани отпадъци. За сравнение - през тази година те внасяха по 57 лв. за тон. Именно това драстично увеличение кметовете използваха като аргумент за увеличението на местните данъци и такси за 2020 г. На срещата с министър Димов са били обсъдени два варианта за намаляване на таксата. Единият е увеличението до 95 лв. на тон да става поетапно - на три стъпки до 2022 г. Другият вариант е за общините, които са изпълнили поне един от критериите за оползотворяване на отпадъците - за рециклиране или за компостиране на биоразградимите отпадъци, тази такса да бъде намалена наполовина. Досега, за да не плащат пълния размер на отчисленията към РИОСВ, общините трябваше да изпълняват определени цели както за рециклирането, така и за компостирането на битовите отпадъци. \"Повечето от общините са изпълнили поне единия от тези критерии\", казва пред capital.bg депутатът Искрен Веселинов. От министерството на екологията цитират данни на Изпълнителната агенция по околна среда за 2018 г., според които 38 общини са изпълнили целите за рециклиране, а около 195 - целите за компостиране.", "date": "2019.12.11", "title": " Увеличението на такса смет можело да се отложи"}
{"url": "https://duma.bg/esnafski-praznik-v-etnografskiya-muzey-v-plovdiv-n205161", "text": "Регионалният етнографски музей, Регионалната занаятчийска камара, Задругата на майсторите на народни художествени занаяти и клуб \"Приятели на РЕМ\" в Пловдив канят на традиционния еснафски празник \"Св. Спиридон\" на 12 декември от 10 ч. В двора на музея ще бъде възпроизведен занаятчийският ритуал, празнуван още от епохата на Възраждането. Денят на св. Спиридон, който се почита като закрилник на грънчарите, керемидчиите, тухларите, обущарите, казанджиите и др., е известен в страната като Деня на майсторите. Цялото шествие от празнично облечени занаятчии и граждани ще потегли в 10.45 ч. под съпровода на гайда и тъпан към църквата \"Св. Богородица\", където от 11.30 ч. ще бъде отслужена тържествена литургия. След като се почерпят с осветеното Еснафско пендихаро (петохлебие) и коливо (варено жито) за здравето на всички живи и в памет на починалите майстори, всички ще се върнат в Етнографския музей. Там от 12.30 ч. устабашията (най-старият и почитан майстор) ще извика кандидатите за майстори, ще държи напътствена реч и ще ги препаше през рамо с червен пояс. В миналото еснафът им подарявал скромен набор от инструменти, а устабашията ги плесвал по врата и изричал: \"Стани като мен!\" ", "date": "2019.12.11", "title": "Еснафски празник в Етнографския музей в Пловдив"}
{"url": "https://duma.bg/s-11-mln-sa-namaleli-zhivotnite-za-meso-za-30-g-n205184", "text": "В момента у нас се отглеждат около 3,4 милиона животни за добив на месо, докато в началото на демокрацията броят им е бил 14,5 милиона, или с 11 млн. повече. Това е съобщила пред agri.bg Светла Чамова, изпълнителен директор на Асоциацията на месопреработвателите в България. Липсата на суровина и работна ръка са основните проблеми и пред този селскостопански сектор у нас. Друг проблем са непродадените количества месо и месни продукти, които големите хранителни вериги връщат на производителите и преработвателите. \"Магазините поръчват огромни количества, за да изглеждат добре заредени, но тези обеми не могат да бъдат изконсумирани. Залежалата стока се връща на производителите, които трябва да я унищожат за своя сметка, или се унищожава от самите магазини, отново за сметка на производителите. Държавата трябва да изисква от големите вериги да въведат системи за изчисление на нужните количества, които могат да бъдат продадени с минимално разхищение на продукция\", смята експертът. Това ще спомогне и за намаляване на генерирания от индустрията хранителен отпадък, който е едно от сериозните екологични предизвикателства, които ЕС трябва да разреши. По думите на Чамова около 16 300 души работят в месодобивния и месопреработвателен сектор в България. Произвеждат се около 80 000 т свинско месо, предимно за прясна консумация. Близо две трети от преработваното месо се внася - основно от Европейския съюз, защото извън него има мита и се вдига крайната цена. Свинското е второто най-предпочитано месо в страната. На първо място е пилешкото, като неговото производство успява да задоволи вътрешния пазар. \"Агнешкото и телешкото не са особено популярни в България и затова добиваните количества тук са достатъчни, за да посрещнат търсенето. Агнешко се консумира основно около празници, като средно българинът потребява около 1,4 кг годишно\", коментира д-р Чамова. Най-големите месопреработватели са и сред най-големите производители на месо, но повечето компании са малки и средни. В момента в месопреработвателния сектор има около 450 предприятия, които отговарят на изискванията за работа. В началото на прехода те са едва 60-70, като през 90-те години на миналия век стигат до 1000-1100, повечето от които обаче не отговарят на стандартите и затова биват закрити впоследствие. \"Проблемът с АЧС няма да приключи лесно. Цяла Азия е пламнала, а Китай е основният консуматор на свинско месо. Те ще трябва да внасят около Нова година и не се интересуват от цената. Затова поскъпна и свинското в Европа\", обясни Чамова. Тя каза, че не е сигурна, че има биопроизводство на месо в България. Защото и храната за животните трябва да е биосертифицирана. \"Планинското отглеждане е по-реално, защото в планината е чисто, не са третирани пасищата, водата е чиста. Но там не можеш да имаш и голямо производство\", каза експертът.", "date": "2019.12.11", "title": "С 11 млн. са намалели животните за месо за 30 г. "}
{"url": "https://duma.bg/nim-izprashta-godinata-s-golyama-izlozhba-n205167", "text": "По традиция Националният исторически музей изпраща годината с изложба на значимите находки на музейните археолози от последния проучвателен сезон. Експозицията \"Древни находки. Нови открития. Археологически сезон 2019\" ще бъде открита днес в 16 ч. в Кръглата зала на НИМ. Сред експонатите са микенска керамика от късната бронзова епоха, златни пръстени от Калиакра и изключително ценни византийски монети. През 2019 г. археолозите от НИМ са работили на 16 обекта и са направили два теренни обхода - от Дунавската равнина до Родопите през Черноморието, включително Витоша, Плана планина и Тракийската низина. Проучените обекти са от различни исторически периоди: селищни и надгробни могили, антични и средновековни крепости и селища. За първи път ще бъде показан най-впечатляващият предмет от гробните дарове - масивен златен пръстен, открит в средновековната морска столица на България - Калиакра, където проучването от години се ръководи от доц. Бони Петрунова, сега директор на НИМ.  Пръстенът е от известния \"Калоянов тип\", но с много по-детайлна и изящна украса по халката, изображение на гълъб, надпис и монограм на императорската фамилия в Константинопол. Той е открит в един от гробовете на наследник на Палеолозите и вероятно родственик на Балик и Добротица (владетели на Добруджанския деспотат през XIV в.). Впечатляващата находка разкри името на погребания - Георги, както и знатното му потекло. Посетителите ще видят и красив стъклен съд, открит в гроба му, в който според тогавашните вярвания са се събирали сълзите на оплаквачките. Сред акцентите в изложбата е и изключително рядка колективна монетна находка от късноантичната и средновековна крепост \"Балък Дере\" до Ивайловград - съкровище от 6 монети на Алексий I Комнин (сечени през 1081 г.). Те са разкрити от Ивайло Кънев, главен уредник в отдел \"Археология\" в НИМ. Монетите са от сребро и злато, тънки и чупливи, но много добре запазени, което ги прави още по-редки. На четири от монетите са изобразени св. Димитър и Алексий I Комнин, държащи патриаршески кръст, а на другите две са пак те със знаме. Предполага се, че са военновременни пари, с които е била изплатена заплатата на някой войник от византийската армия, или е била заплатена доставка за войската. Това е втората известна засега по земите ни колективна монетна находка от Алексий I Комнин (1081-1118 г.), разказват археолозите.  Една от големите изненади тази година за екипа на проф. Иван Христов и д-р Маргарита Попова от НИМ, е намирането край Черноморец на пласт с материали от Архаичната епоха (VII-VI в. пр.Хр.). Под подовото ниво на една от богатите византийски къщи са намерени десетки фрагменти от рисувани керамични съдове, дело на първите гръцки заселници в тази част на Черноморието. Сред редките артефакти са и бронзови стрели-монети, предхождащи първите гръцки монети на Аполония Понтика, както и гръцка бронзова стрела от VII в. пр.Хр. Археологическият сезон беше изключително успешен, изпълнен с нови уникални открития и находки от почти всички исторически периоди - от късна праистория до Средновековието по нашите земи. Финансовата подкрепа за проучванията е от НИМ, Министерството на културата, от общини и частни спомоществователи. Изложбата ще бъде отворена до 17 февруари 2020 г. ", "date": "2019.12.11", "title": "НИМ изпраща годината с голяма изложба"}
{"url": "https://duma.bg/pametna-plocha-za-gena-dimitrova-vav-viena-n205164", "text": "По инициатива на Сдружението за култура и изкуство \"Лилавият лебед\" на сградата, в която е било жилището на оперната прима Гена Димитрова във Виена, ще бъде поставена паметна плоча. Възпоменателният знак върху сградата на \"Muhlgasse\" 22 ще бъде открит на 14 декември в 11 ч. от българския посланик в Австрия Иван Сираков и от председателя на сдружението \"Лилавият лебед\" д-р Александър Александров. Събитието ще бъде съпътствано от премиерата за Виена на документалния филм-портрет \"Обич за Гена\" с автор Димитър Сотиров и оператор и продуцент Милена Стойкова в Балната зала на Консерваторията \"Прайнер\" на \"Muhlgasse 30\". Животът на Гена Димитрова (1941-2005) е тясно свързан с Австрия, а връзката й с австрийската столица надхвърля успешните й изяви на сцената на Виенската държавна опера. \"Гена много ценеше живота във Виена заради неговото спокойствие и уреденост. Тук бе и една от точките на нейното пристигане и заминаване по целия свят\", споделя пред \"Меланж Булгарен\" осиновената й дъщеря Милена Стойкова. \"Обич за Гена\" е създаден през 2016 г. по повод 75-годишнината от рождението на оперната прима и припомня нeйни знакови изпълнения по световните сцени с Лучано Павароти, Хосе Карерас, Анна Томова-Синтова, Пласидо Доминго, Никола Мартинучи. Спомени за великата певица споделят нейни прочути приятели и колеги - Хосе Карерас, Пласидо Доминго, Фиоренца Косото, Роберто Скандюци, Курт Ридъл, Александрина Милчева, Уго де Ана, Михаил Ангелов, Александрина Пендачанска, Анна Томова-Синтова и др. 69-минутният музикален портрет бе отличен с първа награда в категорията \"Спектакли и концерти\" на VI международен фестивал на музикалния филм \"Николай Гяуров\" във Велинград и със специалната награда на международното жури на ХI международен \"Балфест\" за принос в опазването на културното наследство - Пловдив, 2016 г. Номиниран е за Наградата на София за 2017 г. в областта \"Документално кино\". Във филма може да се видят непоказвани до този момент уникални кадри с Гена Димитрова зад сцената, по време на репетиция и сред нейни приятели и близки. Присъстват и вълнуващи моменти като награждаването на Гена Димитрова и Франко Дзефирели в Торе дел Лаго с наградата \"Пучини\". Филмът бе показан премиерно на 11 май 2016 г. в Плевен на честването на 75 г. от рождението на великото драматично сопрано. Софийската му премиера се състоя на 12 и 26 юли в Сити марк арт център. Поради големия интерес той бе прожектиран там по два пъти през септември и октомври и по случай Деня на будителите - 1 ноември, заедно с премиерата на второто издание на книгата \"Гена Димитрова от А до Я\" с автор Димитър Сотиров и издател Милена Стойкова. Филмът събра аплаузите на зрители от Плевен, София, Велинград, Русе, Пловдив, Калофер, Кърджали, както и в БКИЦ в Братислава и Берлин и в Гьоте Институт - София. Беше излъчен в рамките на \"Паметна вечер за Гена Димитрова\", организирана на 16 декември 2016 г. от Института за изследване на изкуствата към БАН в Големия салон на академията.", "date": "2019.12.11", "title": "Паметна плоча за Гена  Димитрова във Виена"}
{"url": "https://duma.bg/kartini-za-vseki-dom-na-tseni-ot-99-do-999-lv-predlaga-lorana-n205163", "text": "Коледната изложба на столичната галерия \"Лоранъ\" (ул. \"Оборище\" 16) предлага до 15 януари 2020 г. традиционната разпродажба \"Картини за всеки дом, цени от 99 до 999 лв.\". За четиринадесета поредна година домакините организират голямата разпродажба на произведения на изкуството. Този път освен традиционните живопис, графика и рисунки, са представени и издания и шалове, научи ДУМА от Лаврен Петров.  Рисунките са богато застъпени и доминират в експозицията. Част от нея са серии на Владимир Димитров - Майстора, Илия Петров, както и работи с чисто абстрактен характер на Иван Георгиев - Рембранда и \"Космос\" на Васил Иванов. Към тях са добавени артистичните глави на Тома Трифоновски, ранните рисунки на Димитър Казаков - Нерон и композициите на Иван Табаков и Живка Пейчева. Традиционно присъстват и шаржовете на Илия Бешков. Изборът в графиката попада върху акватинти на Петър Морозов, гравюри на дърво и литографии на Веселин Стайков, както и камерни произведения на Любомир Йорданов. Примамливи предложения са подготвени и сред живописта: акварели на Дечко Узунов, Христо Нейков, Цанко Панов, Никола Златев, няколко натюрморта на Василка Генадиева и Костадинка Цветкова, горски пейзажи на Борис Колев, Михаил Малецки, платна със силна фактура на Ясен Станчев и много други. В пълнота коледната изложба може да бъде разгледана в уеб сайта на галерията. Част от творбите са подредени по стените на салона, а други може да бъдат видени след запитване и показване от депо. Освен това в пространството на изложбата може да се прегледат и купят ценни издания. Сред тях на празнична цена от 75 лв. се продава голямата книга за Цанко Лавренов, а новото предложение е монографията за Лика Янко на промоция от 30 лв.   ", "date": "2019.12.11", "title": "Картини за всеки дом на цени от 99 до 999 лв. предлага \"Лоранъ\""}
{"url": "https://duma.bg/a-sled-lazhata-nakade-n205169", "text": "Изминаха 30 години. Години на надежди и разочарования. Милиони българи очакваха и вярваха, че България ще тръгне по пътя на демокрацията, справедливостта, политическите свободи, свободата на словото. Обещаваха ни невиждан разцвет и благоденствие. Казваха ни, че ще има години на преход и след това... о, след това - безкрайно щастие и радост.  В началото фактор на промяната беше БКП. Промяната на 10 ноември беше извършена от нея. Бяха върнати имената на българските турци. Премахнат бе член първи от Конституцията за ръководната роля на БКП. Организирана бе Кръгла маса с участието на опозицията. През тези месеци се заговори за смяна на системата, но  Всички - и от ляво, и от дясно, говореха за пазарна икономика и демокрация. Възстановиха се политически партии, съществували преди 9 септември 1944 г. Проведоха се първите свободни, многопартийни избори за Велико народно събрание, които бяха спечелени от БСП. Великото народно събрание трябваше да изработи новата Конституция на страната. Тя провъзгласи, че собствеността е частна, държавна и кооперативна. След приемането на Конституцията събитията са развиха стремглаво. Опозицията набираше самочувствие и с претенции, че времето е нейно, започна бясна антикомунистическа пропаганда, призиви за смяна на системата, за връщане на земята в реални граници и т.н. БСП не можеше да отговори адекватно и на проведените през 1991 г. избори СДС спечели властта. Както казваха - с малко, но завинаги. Не беше завинаги, но достатъчно да бъдат извършени промени, които да променят изцяло България. Бяха приети законите за реституцията и приватизацията, за връщане на земята в реални граници и др. Беше извършено основното - смяната на собствеността. С това уж завърши и преходът. След това ни приказваха, че той продължава, че се върви по пътя на демокрацията, за да не се питаме какво става и накъде вървим.  беше бонбончето, с което ни залъгваха през тези 30 години. Защото много българи си мислеха, че след като той завърши, ще настъпят прекрасни дни. Да обобщим. Първата стъпка на прехода беше 10 ноември, втората приемането на Конституцията, а третата смяната на собствеността. Край. След това  за който никой не говореше. И какво стана в България за тези 30 години? Получихме политическа свобода, многопартийна система, свободата да пътуваме, частна собственост, в началото имаше и свобода на словото. В Конституцията бяха записани още върховенство на закона, независима съдебна система, социална държава, безплатно образование. Започнаха да ни убеждават, че ще настъпят демокрация и пазарна икономика. Но демокрацията не е цел. Демокрацията е набор от процедури, инструмент за постигане на напредък, на върховенство на закона, на справедливо и хуманно общество. Какво стана на практика? Тоталитарната система беше разградена, но не беше изградено нищо съществено.  на държавата под формата на масова приватизация, продажба на предприятия. Всъщност стана сриване на индустрията. Сега вместо заводи има цехове с малко работници, които ни се представят за откриващи се \"завод до завод\", произвеждащи гумени уплътнители, фарове на автомобили и т.н. Държава, която е произвеждала електрокари, магнитни дискове, камиони и автобуси, стругове с цифрово-програмно устройство и много други. Няма да цитираме числа, защото има статистика, а и многократно са изнасяни в медиите. Селското стопанство беше разгромено с връщането на земята в реални граници. От износител на селскостопанска продукция сега внасяме всичко. Превърнахме се в държава с латифундистко земеделие и монокултурно производство на жито, царевица и слънчоглед. Настъпи огромен крах в сферите на социалната политика. Влошиха се образователната система, здравеопазването. Болниците се превърнаха в търговски дружества, което доведе дотам, че пациентите заплащат 47% от здравните услуги. Да не говорим за лекарствата. В България има прекрасни специалисти, но системата на здравеопазването е така устроена, че лекарите най-често са виновни за всичко. А вижте условията, в които работят, техниката, с която разполагат, и няма защо да се учудваме, че има недостиг на лекари, сестри, санитари.  След всичките тези промени сега сме страната с най-ниски заплати и пенсии, най-болни, с най-висока смъртност, ниска раждаемост, с въпиюща корупция, сериозна престъпност, в резултат на което стигнахме до демографска катастрофа. През 1989 г. бяхме почти девет милиона, а сега казват сме под седем. Да не говорим, че ни вещаят още по-черно бъдеще - може да останем под пет милиона. В сферата на услугите също има спад. Ще спомена само един фрагмент - транспорта. Лоша материална база, съкращаване на курсове на превозните средства. Сега цели региони нямат връзка с общинските и областни центрове. Хвалбите с едната магистрала са смехотворни. Имаме лоши магистрали, недостроени, лоши пътища, нискокачествено строителство, много пътни произшествия. Тези проблеми водят до отлив на инвеститори. Обезлюдяват цели региони, остават без елементарни услуги. Само ще спомена, че Сърбия, която преживя невероятни катаклизми, построи магистралата Белград - Калотина. А ние тепърва започваме, и то не точно магистрала, а скоростен път. За какво говорим? С промяната  промениха се моралните ценности. Висша ценност станаха парите, удоволствията, консумацията, развлеченията. Настъпи духовна деградация в една немалка част от обществото. С разрушаването на традиционните ценности избуяха егоизмът и агресията. Всекидневно сме свидетели на свади, убийства, насилие. Агресията, арогантността, наглостта превзеха човешките взаимоотношения. Нарушаването на обществения ред се приема за нещо нормално. Ненормалното стана нормално. Своя принос за това състояние на обществото имат телевизията, филмите, медиите, които се надпреварват да ни сервират субкултура. Вместо демокрация получихме авторитарно-олигархично управление. Олигархията овладя медиите, затова и по свобода на словото сме на 111-о място в света. Диктува се общественото мнение, на всички възлови места се поставят \"наши\" хора, Народното събрание е само фасада, която изпълнява желанията на премиера. Управляват крупните бизнесмени, а не хората, които избираме в кабинките за гласуване. Илюзия за свобода и демокрация. Когато има неравенство, не може да има свобода и демокрация. И Жак Атали го признава: \"Между демокрация и пазар има сериозно противоречие. Световна демокрация днес не съществува.\" И така, вместо демокрация получихме - озъбен, зъл, арогантен, грабителски унижаващ народа си. Това е днешна България- \"достоен\" член на ЕС и НАТО. Ясно е, че е необходима коренна промяна на  системата, трябва да се отхвърли финансово-олигархичният модел, неолиберализмът да отиде в историята. Необходимо е да се върнем към изконните морални ценности и духовното да заеме мястото на грубия прагматизъм и егоизъм. Трябва да си отговорим на много въпроси. Какъв проект има България за своето бъдеще? Къде е мястото на България в променящия се свят? Ясно е, че НАТО и ЕС ще претърпят промени. Как ще се развие ЕС? Като Европейски съединени щати или като Съюз на суверенни държави? Макрон и Меркел подписаха документ по какъв модел да се развива Съюзът в рамките на две години. Въпросите са много, а отговорите мъгляви, неясни и  противоречиви. Светът се развива динамично, изтича времето за реакция. А нас ни интересува България, защото за потъналия кораб няма попътен вятър.   ", "date": "2019.12.11", "title": "А след лъжата накъде?"}
{"url": "https://duma.bg/izdadoha-otnovo-nova-zemya-na-vazov-n205166", "text": "Много хуленият навремето и отдавна позабравен роман на Иван Вазов \"Нова земя\" отново видя \"бял свят\" (изд.\"Кръг\") - изданието е посветено на 170-годишнината от рождението на патриарха на българската литература през юли 2020 г.  Замислен като продължение на \"Под игото\", романът \"Нова земя\" се появява през 1896 г. като първи опит в литературата ни за епичен обхват на следосвобожденската епоха. Излиза в седем части. Има 19 илюстрации от Йозеф Обербауер, Мърквичка, А. Митова и Канелла. Романът е завършен на 16 април 1896 г., а в първите дни на юли вече е бил в ръцете на читателите. Издава го централната книжарница на Т.Ф. Чипев в общо 542 страници. От това издание последователно са пуснати шест тиража по хиляда екземпляра. Като се изключат първите сцени за разгрома на Бяла черква (Сопот) по време на Руско-турската освободителна война, останалите части на \"Нова земя\" \"продължават\" \"Под игото\" не толкова в сюжетен, колкото в общ идейно-тематичен смисъл. \"Под игото\" рисува \"живота на българите в предвечерието на Освобождението\", а \"Нова земя\" - в първите години след него. Авторът създава образа на своята знаменита Бяла черква, но докато в \"Под игото\" тя е в сюжетния център на романа и събира в себе си  цялостния живот на нацията, в \"Нова земя\" изпепеленото от пожарищата подбалканско градче със своите оредели \"чичовци\" е само една картина от пъстрата панорама на следосвобожденския живот. Вазов създава пъстра картина на нашата \"нова земя\": изобразява многопластово бита, психологията и обществено-политическите идеи на първото интелигентско поколение свободни българи, към което се числи и главният герой Найден Стремски. И чрез неговите думи авторът отправя апел към сънародниците си, които звучат актуално до днес: \"На България трябват сега мозъци с трезви мисли, глави, пълни с положителни знания, трябват наставници, които да възпитават младото поколение в човещина, да му образуват характер: трябват мъдри мислители, които да ръководят умовете съм доброто и към напредъка! Какво ни трябва? Трябват сили, знания, кураж, самоотверженост, които да градят, създават, оживотворяват - не да разстройват. Трябва да се възцари великата любов към труда. Трудът, който да покрие със златни ниви безконечните изоставени полета, да раззелени с гора нашата оголена земя.\" Че \"Нова земя\" е продължение на \"Под игото\" ясно личи от галерията герои в двете произведения. В новия роман авторът включва познатия ни от \"Под игото\" герой Иван Боримечката - вече по-заможен, селски кмет и депутат. Самият Найден Стремски е син на чорбаджи Марко. Пред своя голям приятел проф. Иван Шишманов писателят категорично заявява: \"В лицето на Стремски аз изобразих себе си.\" Но както навсякъде в творчеството на Вазов, и тук личните спомени са творчески преобразени и подчинени на основния замисъл на романа за създадената от историческите събития \"нова земя\". Някои моменти от \"Нова земя\" отвеждат и към разказа \"Хаджи Ахил\", към повестта \"Чичовци\", към повестта \"Митрофан и Дормидолски\" и др. Приятелите на Вазов от сп. \"Българска сбирка\", в. \"Мир\" и др. препечатват глави от \"Нова земя\" и поместват хвалебствени рецензии за новото \"капитално произведение\" на автора. Но за голямо огорчение на Вазов, отзивите в повечето други издания са твърде критични и най-често - рязко отрицателни. Пред Шишманов гениалният поет, писател и драматург споделя: \"Едва ли друга българска книга е предизвиквала такъв поток от хули, отричания и нападки. Тия хули силно ме оскърбиха и обезсърчиха, защото аз намирах, намирам и днес, че като историко-битов роман \"Нова земя\" стои може би по-долу от \"Под игото\", но го надминава като художествено произведение\". Възприел най-болезнено критичните оценки, Вазов отговаря многократно в печата. Чак след смъртта му (1921 г.) романът е включен в ХХIV и ХХV т. на Паскалевото издание на неговите събрани съчинения.  През 1974 г. \"Български писател\" започва поредното издание на събрани съчинения на Иван Вазов в 22 тома, в завиден за нашите условия тираж 60 100 екземпляра. Четиринадесети том излезе през 1977 г. и изцяло е предоставен на романа \"Нова земя\"- 486 страници под редакцията на Милена Цанева и редакционна колегия в състав: Петър Динеков, Панталей Зарев, Георги Цанев и Милена Цанева. Романът излиза през 1956 и през 1984 г. В новото издание сега е включена студия-предговор от изтъкнатата изследователка на Вазовото литературно наследство Милена Цанева.  За юбилейната година в Народния театър, носещ неговото име, се подготвя постановка на \"Нова земя\".  На честването се посвещават от театъра още две събития: изложба и четене на Вазови творби.", "date": "2019.12.11", "title": "Издадоха отново \"Нова земя\" на Вазов"}
{"url": "https://duma.bg/ombudsmanat-do-kfn-bonus-malus-oshtetyava-grazhdanite-n205183", "text": "Омбудсманът Диана Ковачева изпрати препоръка до председателя на Комисията за финансов надзор (КФН) Бойко Атанасов с искане да се предвиди допълнително време за обсъждане и съобразяване с направените в хода на общественото обсъждане до 19 декември становища, относно концепцията за системата бонус-малус. Наредбата за определяне на размера на застраховката \"Гражданска отговорност\" влиза в сила от 1 януари 2020 г., с изключение на няколко разпоредби, които ще се прилагат от 1 януари 2021 г. Омбудсманът посочва, че за обсъждане и евентуално приемане на постъпилите предложения остават само 12 дни, от които 7 са неработни. В становището си до КФН омбудсманът излага съображенията си за засягане на правата на гражданите от така предложения втори поред проект, като смята, че се дава превес на интересите на застрахователите пред тези на собствениците и водачите на МПС. В писмото си омбудсманът изтъква, че проектът не предвижда ясно разграничение между собственика и водача на МПС при определяне размера на премията. Оказва се, че собственикът на МПС отговаря за нарушения, извършени от други лица, вписани като водачи в полицата на автомобила, като малус точките на другите водачи се отразяват върху размера на премията му, без самият той да е допуснал нарушение, пише в становището на обществения защитник. Освен това се оказва, че проектът допуска да се натрупват множество санкции за едно и също нарушение. Липсата на пропорционалност между санкционирането и поощрението на собствениците/водачите на МПС не кореспондира с обявените цели на проекта.  В рамките на предложената система увеличението за малус клас е много рязко и достига до 400%. А в същото време изрядните водачи не са стимулирани в достатъчна степен, е друг мотив, с който омбудсманът предлага да се преосмисли предложената концепция. Не е предвиден и механизъм за възстановяване в кратък срок от застрахователя за връщане на надвнесена сума при установено неправилно изчисляване на премията, е друг недостатък на проекта, според доц. Ковачева. От асоциацията на застрахователите в България вече обявиха, че с въвеждането на системата \"бонус-малус\" 80% от шофьорите ще плащат по-ниска застраховка \"Гражданска отговорност\". 8,4 млрд. лв. управляват застрахователните компании, работещи у нас в края на септември, отчете БНБ. Сумата е с 634,8 млн. повече на годишна база. Активите им също растат - с 299,7 млн. лв., и вече са 2,428 млрд. лв. Застрахователите продължават да държат по-голяма част от активите в левове - 39,9%, следват тези в евро - 34,1%, а в долари са само 3,8% от тях. Инвестициите им са разпределени поравно между България и държави от ЕС - около 3,9 млрд. лв. Вложените навън пари растат по-бързо - за година с 244 млн. лв. срещу 175 млн. лв. останали у нас. Собственият капитал на застрахователните дружества е 2,4 млрд. лв. и в сравнение със септември 2018 г. се е увеличил с 304 млн. лв.", "date": "2019.12.11", "title": "Омбудсманът до КФН:   Бонус-малус ощетява гражданите"}
{"url": "https://duma.bg/datata-n205165", "text": "СВЕТОВЕН ДЕН НА ТАНГОТО. Първоначално 11 декември е обявен за Национален ден на тангото в Аржентина (1977), по-късно става международен. На 11 декември са родени две от най-известните личности в историята на тангото - през 1890 г. певецът Карлос Гардел, а през 1899 г. - цигуларят Хулио де Каро. 1803 - РАЖДА СЕ ЕКТОР БЕРЛИОЗ, ФРЕНСКИ КОМПОЗИТОР И ДИРИГЕНТ (УМИРА 1869 Г.). Представител на романтизма. Най-известен с композициите \"Фантастична симфония\" и \"Реквием\". Автор е и на около 50 песни. Използва огромни оркестри за своите произведения, като на няколко концерта дирижира по над хиляда музиканти. 1843 - РАЖДА СЕ РОБЕРТ КОХ, НЕМСКИ ЛЕКАР И БАКТЕРИОЛОГ (УМИРА 1910 Г.). Откривател на бацила на туберкулозата и изолирал в чист вид анаеробните бактерии, които предизвикват холерата. Носител на Нобеловата награда за физиология или медицина за 1905 г. \"за изследвания и открития, свързани с туберкулозата\". 1864 - РАЖДА СЕ МОРИС-МАРИ-ЕМИЛ ЛЬОБЛАН, ФРЕНСКИ ПИСАТЕЛ (УМИРА 1941 Г.). Създател е на литературния герой - благородният крадец и детектив Арсен Люпен. Автор е на повече от 60 романи и разкази, сред които са криминалните романи \"Арсен Люпен - крадецът джентълмен\", \"Следи в снега\", \"Госпожицата със зелените очи\" и др. 1913 - РАЖДА СЕ ЖАН МАРЕ, ФРЕНСКИ АКТЬОР (УМИРА 1998 Г.). Истинското му име е Жан Вийен. Дебютира с филма \"Вечното завръщане\". Участвал е във филмите \"Красавицата и звярът\", \"Двуглавият орел\", \"Ужасните родители\", \"Орфей\", \"Граф Монте Кристо\", \"Завещанието на Орфей\", \"Фантомас\", \"Желязната маска\" и др. 1918 - РАЖДА СЕ АЛЕКСАНДЪР СОЛЖЕНИЦИН, СЪВЕТСКИ ПИСАТЕЛ И ПРАВОЗАЩИТНИК (УМИРА 2008 Г.). Автор е на романите \"Архипелаг ГУЛаг\", \"Раково отделение\", \"В първия кръг\" и др. Арестуван, осъждан, интерниран, лишен от съветско гражданство заради дисидентска дейност. През 1990 г. гражданските му права са възстановени. Носител на Нобелова награда за литература за 1970 г. 1937 - СТАЛИН ИЗРИЧА ФРАЗАТА \"ДЕПУТАТЪТ Е СЛУГА НА НАРОДА!\" По време на предизборна проява в Болшой театър Й.В. Сталин (1878-1953) казва: \"Депутатът трябва да знае, че той е слуга на хората, техен пратеник във Върховния съвет, и като такъв е длъжен да се ръководи от онази линия на поведение, за която му е даден мандат.\" Подобна мисъл е изказана още в Древна Гърция. 1946 - УЧРЕДЕН Е УНИЦЕФ. По време на първата сесия на Общото събрание на ООН е създаден спешен фонд за децата, пострадали от Втората световна война в Европа, който да ги подпомага с храна, лекарства и дрехи. През 1950 г. ООН натоварва УНИЦЕФ със задачата да подпомага децата в развиващите се страни. Фондът е лауреат на Нобеловата награда за мир през 1965 г.", "date": "2019.12.11", "title": "Датата"}
{"url": "https://duma.bg/koy-ni-nasadi-n205172", "text": "За 30 години преход и милиарди похарчени европари за агросектора у нас сме до под кривата круша. Иначе казано, парите бяха прахосани. Защото като резултат имаме едно ярко изразено монокултурно земеделие с превес на зърнопроизводството, огромен спад на овощарството и зеленчукопроизводството и пълен срив в животновъдството. Плачевното състояние на последния от изброените сектори бе очертано с едно изречение от д-р Светла Чамова от Асоциацията на месопреработвателите: в момента у нас се отглеждат около 3,4 милиона животни за добив на месо, докато в началото на прехода броят им е бил 14,5 млн. Сиреч, за три десетилетия животните у нас са с 11 млн., или около 75% по-малко! И това се случи, независимо от селскостопанската политика на ЕС, финансирането и подкрепата! А, може би, въпреки нея. Големите играчи в ЕС винаги са дърпали чергата повече към себе си и ние сме сред държавите с най-малки европейски агросубсидии, но никой не пречеше на поредица от български правителства да имат умна и национално отговорна политика в земеделието. Така че сами се насадихме на тези пачи яйца. И ще си сърбаме попарата. Или по-точно ние, обикновените хора, теглим заради недалновидната държавна политика в земеделието и животновъдството. По данни на преработвателите у нас се произвежда около 80 000 т свинско месо, което е предимно за прясна консумация. И така близо две трети от преработваното месо се внася - основно от ЕС. А сега и с африканската чума промишленото отглеждане на свине (свинското е сред най-предпочитаните меса у нас след пилешкото) се сви с близо 30 на сто.  Докараха ни дотам от добре развита селскостопанска държава да имаме мижава добавена стойност в земеделието, да не можем със собствено производство да изхранваме населението си, а да сме потребители на чуждата продукция. Срам!", "date": "2019.12.11", "title": "Кой ни насади?"}
{"url": "https://duma.bg/sreshta-s-pisatelkata-lidiya-dimkovska-n205162", "text": "Среща с авторката на \"Резервен живот\" и \"Но-Уи\" Лидия Димковска ще се състои днес, 11 декември, от 19 ч. в \"Casa Libri\" на ул. \"Цар Асен\" 64 в столицата. Поетеса, романистка и преводачка, Лидия Димковска е родена в Скопие, Македония, през 1971 г. На родния си език има публикувани сборници с поезия и два романа, редактирала е антология с текстове на млади македонски поети. Произведенията й са преведени на повече от 20 езика. Дебютният й роман излиза през 2004 г. със заглавие \"Скрита камера\" и също е издаден у нас. Димковска е носителка на престижни литературни отличия, а през 2013 г. с \"Резервен живот\" печели Наградата за литература на ЕС. Построен като дневник, романът \"Но-Уи\" (превод Божидар Манов) е пътуване в миналото, през собствените и разказаните й спомени, мотивирано от желанието й да проникне в същността на една драматична и изпълнена с превратности човешка история.", "date": "2019.12.11", "title": "Среща с писателката Лидия Димковска"}
{"url": "https://duma.bg/teoriyata-na-haosa-n205171", "text": "Теорията на хаоса е напълно приложима в българската система на здравеопазване. Там всеки прави каквото си иска и както си иска и в крайна сметка се оказва, че то е законно. Стига, разбира се, пациентът да си плаща. Количеството на \"висококачествените\" измами вече се оказва толкова голямо, че на човек му е трудно да повярва, че може да има лекар или болница, които просто да искат да излекуват болния. А такива има в България и те не са малко; има и страшно много млади лекари, чиято цел е просто да лекуват. При това - качествено и по най-съвременните световни критерии.  Разбира се, капката катран в кацата с мед всеки знае какви резултати дава.  Вината обаче не е нито на лекарите, нито на болниците. Както не е и на този, който е изял зелника. А на този, който му го е дал и респективно - на законодателството. Очевидно българското законодателство по отношение на здравеопазването е врата в полето, щом всеки го тълкува, както му е угодно. Множеството опити за реформа в здравеопазването се оказаха ялови, а голяма част от промените в нормативните актове от последните години не издържат в съда. Дори последните два опита за промени в модела на финансиране бяха обект на толкова много критики от толкова много страни, че едва ли скоро България ще изпълни някакви критерии на Еврокомисията или на Световната банка за намаляване на доплащането например. Въпреки упреците, вчера факторите в здравеопазването сякаш за пореден път бяха силно изненадани от изобретателността на родните болници да си набавят парите от болните хора и техните близки, които по закон трябва да получават от обществената каса или от държавата. Очевидно пътят за лечение на тези шмекерии е един - сигнал до МЗ и \"Медицински надзор\" - сигнал в прокуратурата. Уви! Следва задънена улица (щом едни продължават шмекериите, а други се задъхват в придържане към закона, към морала и Хипократовата клетва). Отпушването на задънената улица е нишата за размисъл на управляващите. ", "date": "2019.12.11", "title": "Теорията на хаоса"}
{"url": "https://duma.bg/fashistkiyat-prevrat-v-boliviya-n205168", "text": "Южна Америка ври и кипи. В Еквадор бунтът срещу политиките на МВФ принуди неолибералното правителство да отстъпи за момента. В Хаити бушува въстание срещу подкрепеното от САЩ правителство. В Чили милиони протестират и стачкуват за прекратяване на десните политики и за нова конституция. В Колумбия стотици хиляди участват в обща стачка срещу реакционната икономическа и социална политика на режима. От друга страна, Боливия обаче е заплашена от връщане назад, целящо да заличи икономическите и социални постижения за коренното индианско население, и да възстанови старите етнически и социални йерархии в тази страна. От 12 ноември законният президент Ево Моралес е в изгнание в Мексико. Политикът от индиански произход, който управлява Боливия от 14 години, беше принуден да подаде оставка от генерал Юрий Калдерон, командващ полицията, и главнокомандващия армията ген. Уилям Кайман. Само няколко часа по-късно опозиционната сенаторка Жанина Анес от бялото малцинство се самопровъзгласи за нов \"президент\". \"Мечтая за Боливия, лишена от диаболични индиански обреди\", пише тя още през 2013 г. \"Градът (Ла Пас) не е за индианци, те трябва да отидат във високопланинския район или в Чако!\" Нейното \"Преходно правителство\" не включва нито един член от коренното население, което съставлява мнозинство в страната. Причина за държавния преврат бяха изборите на 20 октомври т.г. Президентът Ево Моралес, кандидат на Движението за социализъм (MAS/ДзС), беше обявен за победител с 47,08% от гласовете и разлика от 10,5 точки спрямо консервативния кандидат Карлос Меса (36,51%). Въпреки това Моралес се представи по-слабо на тези избори, тъй като вече нямаше 60% от електората както преди. Според конституцията кандидатът се избира, ако има над 40% от гласовете и в същото време над 10% предимство пред подгласника си. Организацията на американските държави (ОАД) говори за \"чисти избори\", но за победа с минимална преднина. да призоват за протести срещу изборния резултат. Тогава правителството поиска от ОАД да провери резултатите от изборите. Но в предварителния си доклад обаче тя само посочва \"индикации за нередности\" при подаването на 78 изборни протокола - което е едва 0,22% от всички. А Вашингтонският център за икономически и политически изследвания (CEPR) заключава, че \"резултатите от предварителното преброяване съвпадат с крайния резултат\". Статистически нередности има само в 274 от 34 551 избирателни секции; грешките, които са се проявили, са известни \"по подобен начин на избори от Хондурас, Австрия или американския щат Уисконсин\", се казва в доклада. Съмнение, че преднината на Моралес не е била повече от 10%, данните не позволяват. Това вече представлява два пъти отхвърляне на обвинението за манипулация на изборите. Моралес допусна някои политически грешки - като отмени референдум, който му забрани трето преизбиране за президент на Боливия. Тогава Конституционният съд му даде възможност да поднови кандидатурата си. На добрата политическа кауза вреди, ако лидерът на едно политическо движение смята себе си за незаменим. Но да допускаме, че дясната опозиция действа от демократично убеждение и защитава републиканските институции, е абсолютно наивно. Олигарсите просто са загрижени за защитата на привилегиите си, придобити през 200-те години след колониалния период. Тях ги дразни социалната политика и политиките на преразпределение на националните богатства в полза на цялото население, които бяха въведени от индианския президент, издигнал се до най-високия пост на нацията. Отхвърлянето на изборния одит на ОАД от дясната опозиция и призивът им за нови избори са в основата на факта, че движещите сили за свалянето на Моралес - едрите земевладелци, олигарсите и предприемачите от соевата, дърводобивната и петролната промишленост - не ги  интересува толкова предполагаем \"фалшив\" изборен резултат, който трябва да се коригира. Те по-скоро преследват стратегия за преврат, за да изгонят Движението за социализъм от политиката. Преразпределението в полза на бедното коренно население, особено във високопланинските райони, както и национализацията на важни минерални ресурси, винаги е било трън в очите на богатия бял \"елит\". А такива политики преследваше Моралес още от началото на първия му мандат през януари 2006 г. Още две седмици преди парламентарните избори Луис Фернандо Камачо, президент на т.нар. граждански комитет \"Про Санта Крус\", доминиран от ултрадесни предприемачи и явно фашизирани елементи, говори за измама на предстоящите избори от управляващите социалисти и призова да не се приема евентуална победа на Ево Моралес. След това  Камачо даде на президента на Боливия 48-часов ултиматум да подаде оставка. Те започнаха и вълна на насилие, при която държавните радио и телевизионни станции бяха щурмувани от противници на индианското правителство, атакувани и малтретирани бяха служители на ДзС. Паравоенните банди започнаха да подпалват сградите на профсъюзи и домовете на кандидати и политически лидери на управляващата социалистическа партия.  Полицията и военните накрая принудиха президента да подаде оставка. \"Грехът ми беше, че съм индианец, ляв и антиимпериалист\", каза Моралес. Вицепрезидентът Гарсия Линера и председателят на парламента също бяха прогонени насилствено. След оставката на президента Камачо, наречен от британското Би Би Си \"Боливийският Болсонаро\", щурмува президентския дворец с националния флаг в едната ръка и Библия в другата. \"Библията се връща в правителствения дворец\", крещеше той. Също и Анес демонстративно носеше огромна Библия, когато нахълта в президентския дворец. Целта на пучистите е да наложат рекатолизация на държавата и политиката срещу волята на по-голямата част от боливийското население, което е с индиански корени. И това въпреки, че светската държава има конституционен статус.  Подемът през последните 14 години бе белязан от деколонизация. В икономическо отношение годините на управление на Моралес са най-успешните в историята на Боливия. Според Икономическата комисия за Латинска Америка (CEPAL), боливийската икономика нарасна с 4,5% през миналата година. Доходът на глава от населението на 11-те милиона жители се е удвоил по време на мандата на Моралес. Правителството на Движението за социализъм намали неграмотността до 2,4% и понижи нивото на безработица от 9,2% преди 13 години до 4,1%, която е най-ниската в региона. Умерената бедност спадна от 60 на 34,6%, а крайната бедност - от 38,2 на 15% през този период. Освен това бяха въведени безплатни здравни грижи и образование за първи път в историята на страната. През 2006 г. социалистическото правителство на Боливия национализира природните ресурси, най-вече газодобива, както и най-големите запаси от литий в света, които са необходими за мобилните телефони, компютри и електрически автомобили. Печалбите от износа на газ и литий оставаха вече в страната и благодетелстваха бедното, коренно, селско население. Това беше и основната причина за преврата срещу Моралес, защото белият и богат \"елит\" никога не се примири с това, че индианците са национализирали минералните ресурси и са финансирали с печалбите социални програми за мнозинството от коренното население. Моралес не направи икономически грешки и производствените ресурси на страната се развиха и обновиха при неговото управление. Доказателство за неавторитарния характер на правителството на Моралес е, че той не национализира собствеността на бялото малцинство и не \"прочисти\" армията и полицията от своите противници - така че те сега успяха да се обърнат срещу него. А че не обезглави стария \"елит\" е една от политическите му грешки, довели в крайна сметка до свалянето му. Междувременно в парламента беше приет законопроект, който да проправи пътя за нови избори. Според него обаче  които са заемали политическа длъжност през последните три законодателни периода. Така самият Моралес и неговите съратници са изключени от участие в избори. Дори срещу Моралес бе издадена заповед за арест. Освен това Анес веднага започна да преориентира Боливия във външнополитическо отношение и да предприема действия срещу Куба и Венецуела. Това, разбира се, веднага бе високо оценено от официален Вашингтон и от ЕС като стъпки в правилната посока. Което представлява една силно изкривена и едностранна оценка в момент, когато военните стрелят по протестиращото коренно население. След като превратаджиите публично изгориха шареното индианско знаме Випала, а военните и полицията го изрязаха от униформите си, стотици хиляди селски жители и членове на различни социални групи се надигнаха. \"Ние не приемаме буржоазния полицейски преврат, както и подкрепата на частните медии за него\", заявиха техни лидери. Имаше демонстрации в цялата страна на индианци, селяни, работници, миньори и синдикалисти срещу преврата, \"преходния президент\" и репресивните действия на силите за сигурност. Бунтуващото се срещу превратаджиите коренно население блокира мирно пътища и издигна барикади в градовете. Расовата омраза може само да унищожи. Тя не е хоризонт, тя не е нищо друго, освен примитивно отмъщение на една исторически и морално упадъчна класа, написа бившият боливийски вицепрезидент Алваро Гарсия Линера в мексиканския вестник \"Ла Джорнада\" по случай ставащото в страната му.", "date": "2019.12.11", "title": " Фашисткият преврат в Боливия"}
{"url": "https://duma.bg/sportat-po-televiziyata-zapochva-shampionskata-liga-n205125", "text": "по Макс спорт 2 20.00 Наполи - Генк 22.00 Аякс - Валенсия 20.00 Залцбург - Ливърпул 22.00 Интер - Барселона 21.30 Кристъл Палас - Борнемут 14.45 и 20.45 \"Шотландия оупън\"", "date": "2019.12.11", "title": "Спортът по телевизията, започва Шампионската лига"}
{"url": "https://duma.bg/ne-se-vizhda-krayat-na-sasedskite-voyni-n205170", "text": "Темата за етажната собственост и управлението на сгради на всекидневно битово равнище се свързва предимно със скандали във входа и неразбирателство между съседите, когато трябва да се събират средства или да се извършват спешни ремонти. Понякога решаването на проблемите стига и до юмручното право. Вече не са рядкост и професионалните домоуправители. И понеже няма ясни критерии кой и как да извършва тази дейност, не е изключена възможността да се натъкнеш на некомпетентни и недобросъвестни хора и фирми, предлагащи тази услуга. Затова е очевидният хаос около нас, когато говорим за управление на етажна собственост и отрицателните емоции, които предизвиква тази тема. Хаосът се вижда и във влошените отношения между съсобствениците, и от състоянието на сградния фонд - необитаеми жилища, рушащи се и опасни сградни фасади. Затова десет години след приемането му Законът за управление на етажната собственост (ЗУЕС) отива на основен ремонт. Просто в момента, в сегашния му вид, той е безполезен, защото на практика не работи. В него не са разписани конкретните задължения на собствениците на имоти, уж задължителните домови книги рядко се водят, част от жилищните входове са без управителни съвети, а контролните функции на общините са забравени.   Вместо да подложи на обществено обсъждане промени в закона, писани от експерти, от пролетта в търсене на обществена подкрепа се събират предложения за промени в законодателството от всички заинтересувани страни. Защото по данни на МРРБ над 60% от българите живеят в режим на етажна собственост. Над 45 000 сгради са в лошо техническо състояние и имат нужда от обновяване. До момента в министерството са постъпили над 700 предложения във връзка с този закон. Дискусията и сега е отворена, тъй като проектът все още не е внесен в парламента, твърди Гергана Благиева, директор на дирекция \"Жилищна политика\" в МРРБ, без да уточнява кога се очаква проектът да бъде предложен на депутатите. През есента на шестата конференция на Националното сдружение \"Недвижим имоти\" (НСНИ) Inspire to Higher тя обясни, че в МРРБ са формирани три работни групи по закона, които разглеждат конкретните предложения  - за оперативното управление на етажната собственост, за професионалното управление и за т.нар. затворени комплекси. \"Много от предложените идеи са свързани с това задълженията да не се водят на собственика на имота, а на самия имот. Така, когато дадено задължение по такса \"Ремонт и обновяване\", гласувана от общото събрание на входа, не се погаси, домоуправителят ще може да даде информация към общината и таксите ще се събират от нея\", пояснява Благиева. За целта обаче е необходима промяна в Закона за местните данъци и такси. Така реално, ако не си платите таксата за входа, домоуправителят ще може да подаде искане към общинските власти и чрез частен съдебен изпълнител ще ви бъдат взети, независимо дали искате, или не. Друго важно предложение е в ЗУЕС да бъдат разписани подробно задълженията на собствениците, които отсъстват за дълго и не са уведомили домоуправителя къде могат да бъдат намерени, за да се събере необходимата такса. в него е включен и процент от общите части, което означава, че собственикът има задължение да се грижи и за тях. Според новите правила, които предстои да бъдат приети, такси за ремонт ще трябва да плащат и тези собственици, които отсъстват от страната. Проблемът е доста сериозен, защото у нас има около 1 млн. пустеещи жилища. А за поддръжката на сградите се товарят само постоянно живеещите в тях. Предвижда се обаче да има и справедливо разпределение на таксите. Сега за асансьор обикновено плащат и живеещите на първите етажи, въпреки че не ги ползват, а собствениците на имоти на последните етажи в немалко случаи поемат сами разходите за ремонт на покрива, въпреки че по закон тези разходи се делят между всички във входа. \"С промените в закона ще търсим ефективен механизъм за по-справедливо разпределение на таксите\", обещава Благиева. В МРРБ ще обмислят и идеята таксите да се събират по банков път, а не от врата на врата. Домовата книга задължително ще се регистрира в общината. От собствениците ще се изисква да попълват декларация за това кой е собственик, кой е ползвател и кой е наемател на имота, както и какви животни се гледат в него. Защото домови книги не се водят или пък се водят неправилно, а домовата книга е легитимацията на етажната собственост.  От Асоциацията за регулиране на отношенията в етажната собственост също са на мнение, че законът спешно трябва да се регулира. В момента дори нарушенията на правилника за вътрешен ред преминават през дълга процедура, за да стигнат до глоба. Противоречия, възникващи в етажната собственост, трябва да се регулират и решават от външни и безпристрастни структури, каквато е местната власт. Да се разчита само на съдебни процедури е скъпо и неефективно и затова домоуправителите рядко прибягват до събиране на такси през съда. Самото вземане на решения от общите събрания трябва да подлежи на контрол, защото процедурата по атакуване на незаконосъобразни решения е сложна и ако не бъде започната в 30-дневен срок, предполага още повече усложнения, твърдят от асоциацията. Според нея от промените в закона трябва да стане категорично ясно, че всеки, съгласил се да живее в такъв вид собственост, е  и има не само своите права, но и задължения, неизпълнението на които води до накърняване на правата и интересите на другите собственици. Спорно е обаче дали всичките тези промени ще намалят междусъседските войни. Много е важно да се създадат правила къде например се съхранява документацията от общите събрания; какво се случва, ако председателят на етажна собственост спре дейността си и унищожи документацията; какво се случва със събраните средства. Управлението на етажната собственост е вид местно самоуправление, което, за разлика от местната власт, не подлежи на контрол нито по отношение на взетите решения (само по съдебен път), нито по събирането и разходването на финансовите средства, което от своя страна води до грешки, злоупотреби и недоверие, е позицията на асоциацията. За жилищните комплекси от затворен тип ще бъде регламентиран специфичен режим за управление. Преди това обаче предстои да се изяснят критериите кои сгради попадат под това понятие. \"В момента съдебната практика изобилства от съдебни спорове дали даден комплекс е от затворен тип\", каза Гергана Благиева. Обмисля се да бъде въведено задължително професионално управление за комплексите от затворен тип и да се създаде механизъм договорите за управление да се вписват, както и механизъм да се проследи дали това се е случило. Друга идея е да бъде въведен максимален срок за управление от страна на инвеститора (ако е регистрирал своя фирма за професионално управление или е наел такава). След изтичането му собствениците да имат възможност да продължат договора с инвеститора или да наемат друга фирма. Около 100 фирми предлагат услугата \"професионален домоуправител\" и всички те не подлежат на регулация заради пропуск в закона. По данни на асоциацията на дружествата, управляващи етажната собственост, в този сектор оборотът е над 50 млн. лв., а услугата се ползва в София, Пловдив, Варна, Бургас, Стара Загора, Благоевград и Велико Търново. В тези градове около 15% от многофамилните жилища, или общо 7000 сгради се управляват от професионални домоуправители. За да се внесе ред в сектора, от МРРБ предлагат да има публичен регистър на професионалните домоуправители. Вписаните в него трябва да притежават документ за изкарани квалификационни курсове. Така ще се дава гаранция, че професионалните домоуправители знаят как се управлява собственост. При сигнали за недобросъвестност ще бъдат отписвани от регистъра. За домоуправителите, които се избират от общото събрание, пък ще се изготви наръчник, в който да бъде описана нормативната уредба, която трябва да познават, както и с кои институции да работят. Идеята не е да се създаде бизнес на професионалните домоуправители, каквито твърдения се появяват, а да се регулира секторът и да има яснота какви са задълженията на собствениците. ", "date": "2019.12.11", "title": "Не се вижда краят   на съседските войни"}
{"url": "https://duma.bg/ivan-chenchev-dari-15-000-lv-na-shkolata-na-tsska-n205138", "text": "Бившето пресаташе на ЦСКА Иван Ченчев удържа на думата си и дари на школата на клуба 15 000 лв. Той посети \"Армията\" и изпълни даденото преди време обещание, за което бе приветстван от изпълнителния директор Пламен Марков и шефа на Академията Пауло Кардозо. С оставащите 870 лв. от дарението Ченчев ще закупи абонаметна карта за ВИП сектора на привърженика в неравностойно положение Лъчезар Георгиев. \"Благодарим искрено на г-н Ченчев. Той показа, че има голямо армейско сърце и милее за клуба, спазвайки мъжката си дума. Средствата от него, както и от всички други, които решат да последват примера му, ще бъдат изразходвани изцяло за нуждите на нашата школа\", заяви Пламен Марков. Ченчев в момента е народен представител от \"БСП за България\".", "date": "2019.12.11", "title": "Иван Ченчев дари 15 000 лв. на школата на ЦСКА"}
{"url": "https://duma.bg/vladimir-iliev-sas-sporten-ikar-n205145", "text": "Владимир Илиев е носител на \"Спортен Икар\" за 2019 г. Биатлонистът заслужи отличието, след като през март стана световен вицешампион на 20 км индивидуално бягане в Йостерсунд. Той донесе първо отличие за България в биатлона при мъжете от шампионат на планетата 21 години след олимпийската титла на Екатерина Дафовска от Нагано 1998. Малко преди това троянчанинът записа и шесто място в спринта на 10 км на Европейското първенство в Минск. В категорията \"Отбор на годината\" призът заслужи националният отбор по баскетбол за девойки до 20 г., спечелил титла от Европейското първенство (Дивизия Б). Ивет Лалова получава \"Икар за спортно дълголетие\", след като стигна финал в бягането на 200 м на Световното по лека атлетика в Доха. Това лято тя си осигури квота за пета Олимпиада, като ще бяга на 200 м в Токио 2020. Награди в категория \"Млад и проспериращ спортист\" получават Светла Згурова (17 г., модерен петобой) и Йосиф Миладинов (16 г., плуване). Със специален приз на организатора фондация \"Български спорт\" са наградени Божидар Андреев (вдигане на тежести), Радослав Панталеев (бокс), Радослава Мавродиева (лека атлетика), Ангел Кодинов (кану-каяк) и федерацията по баскетбол, която тази година отбеляза 100-годишен юбилей. Отличието за пробив в световния спорт отива при световната шампионка за девойки по ловна стрелба в дисциплината \"трап\" Селин Али (17 г.). В категория \"Достойно представяне\" са отличени Мария Оряшкова (самбо), параолимпиецът Християн Стоянов (лека атлетика), Тайбе Юсеин (борба), а наградата за \"Впечатляващо представяне\" е за младата фехтовачка Йоана Илиева.  С отличие за \"Висок спортен дух\" се награждават 11-годишният плувец Калоян Кичуков, който спасява 6-годишно момче от Русия с риск за живота си, както и 92-годишният Танчо Тенев, печелил 7 медала от Световното мастърс първенство по плуване в Корея. Церемонията по раздаване на наградите е във вторник от 11.00 ч. в Националната художествена галерия.", "date": "2019.12.11", "title": "Владимир Илиев със \"Спортен Икар\""}
{"url": "https://duma.bg/stefka-kostadinova-nuleva-tolerantnost-za-dopinga-no-i-zashtita-na-korektnite-sportisti-n205128", "text": "Председателят на Българския олимпийски комитет и прима на световната лека атлетика Стефка Костадинова коментира изявлението на WADA за 4-годишното наказание на Русия: \"Винаги съм била за твърдо и безкомпромисно спазване принципите на феърплея, честната игра и коректността в спорта, които са изцяло в духа на олимпийските идеали. Нищо не може да оправдае липсата на равнопоставеност и използването на забранени практики и медикаменти от състезателите. Затова изцяло подкрепям нулевата толерантност към употребата на допинг, подкрепям и нетърпимостта към прикриването и манипулирането на резултатите от тестове. Санкциите и рестрикциите обаче не бива да влияят на тези, които са били коректни в подготовката и участието си досега. Моята позиция по случая остава непроменена: още преди олимпиадата в Рио де Жанейро 2016 казах, че прегрешилите и некоректните следва да понесат санкции. Но нека тези, които са били коректни, които са се подготвяли и състезавали според правилата, да бъдат допуснати до участие на най-големите форуми. Защото е много тежко да лишиш един спортист от права, когато е невинен, да го спреш за върховното състезание, за което се е подготвял в продължение на четири години. Както и да го лишиш от това да се състезава за родния флаг и да чуе родния химн при победа. Затова и след решението на Световната антидопингова агенция (WADA) преди олимпиадата в Рио президентът на МОК Томас Бах предостави на всяка федерация правото да реши дали да допусне руски спортисти до своя турнир в рамките на Олимпиадата. Както е известно, в леката атлетика наложиха вето за всички, но в повечето спортове имаше руски представители. Сега очаквам да се повтори същото – МОК да остави всеки спорт поотделно да прецени дали и кои руснаци да допусне до участие в Токио догодина“, каза за bgolympic.org Костадинова.", "date": "2019.12.11", "title": "Стефка Костадинова: Нулева толерантност за допинга, но и защита на коректните спортисти"}
{"url": "https://duma.bg/dogovorat-za-macha-pulev-dzhoshua-idva-v-sryada-v-balgariya-n205146", "text": "Договорът за мача между Кубрат Пулев и Антъни Джошуа трябва да пристигне в сряда в България. Това разкри адвокатът на Кобрата Джон Уърт. Двамата боксьори трябва да се бият за титлата на IBF, за която нашият е задължителен претендент. Уърт оповести подробностите на пресконференция в Пловдив преди съботната галавечер в зала \"Колодрума\". В нея Тервел Пулев и Дешон Уебстър (САЩ) ще играят за международната титла в полутежка категория, версия Световна боксова асоциация (WBA). Уърт добави, че ще има 30 дни, за да се договори срещата между Кобрата и Джошуа и изтъкна, че ще бъде страхотно, ако успеят да договорят мача. Той поясни, че ако страните не се споразумеят, ще се премине към търг. \"В бокса има правила и те трябва да се спазват. Готов съм да се изправя срещу всеки, който е на пътя ми, и няма значение дали това ще бъде Джошуа или някой друг. На 90% сигурен съм, че ще играя срещу Антъни Джошуа. Ще го победя здраво, дори ще го нокаутирам\", закани се Кубрат Пулев.   \"2020-а ще е нашата година. Джошуа ще е следващият съперник на Кубрат Пулев”, заяви мениджърът на Кобрата Ивайло Гоцев.", "date": "2019.12.11", "title": "Договорът за мача Пулев - Джошуа идва в сряда в България"}
{"url": "https://duma.bg/broyat-zhabite-s-telefon-n205156", "text": "Австралийски специалисти телефонират на жаби, за да ги преброяват, съобщи Франс прес. Акустичните наблюдения от разстояние дават възможност на изследователите да определят гъстотата на различните видове на дадено място и да измерват нивото на опазване. \"Това ново средство позволява \"да се обаждаме\" на мястото, където живеят жабите по всяко време, независимо откъде\", обясни Адриан Гаридо Санчис от университета на Нов Южен Уелс. Апаратът FrogPhone работи със слънчева енергия, като използва 3G и 4G мрежите. Той дава възможност да бъдат събирани акустични данни от разстояние (с телефон) и в същото време да бъдат отчитани показания от околната среда (като температурата на водата и въздуха, предавани чрез SMS). Телефонът се включва след три секунди, през които активира сензорите за температурата и измерва нивото на батериите. Жабите, някои видове от които са застрашени от изчезване, са много чувствителни към климатичните промени, които едновременно унищожават хабитата им и намаляват насекомите. Често те живеят на трудно достъпни места и жабешкият телефон дава възможност да бъдат намалени значително разходите и рисковете, свързани с наблюденията.", "date": "2019.12.11", "title": "Броят жабите с телефон"}
{"url": "https://duma.bg/predstavyat-nova-portsiya-filmirani-gabrovski-shegi-n205158", "text": "Нова порция филмирани шеги ще бъде представена утре, 12 декември, от 17,30 до 19 ч., в Музея \"Дом на хумора и сатирата\" (ул. \"Брянска\" 68). Ценителите ще имат възможност да видят компилация от по-непопулярни и съвременни анекдоти, описващи габровеца и неговата самоирония и днес. Пестеливостта има място и в нашето съвремие и жителите на града го доказват. На публиката ще бъдат показани 5 клипа, реализирани от екипа на \"Бокс вижън\", в които са разказани 67 анекдота с участието на актьори от ДТ \"Рачо Стоянов\" в Габрово. \"Зодия Габровец\" е продължение на проекта \"Габровските шеги - нов живот\", в резултат на който в края на миналата година бяха пресъздадени 47 от класическите анекдоти, популярни в местността, които след премиерата бяха публикувани в интернет.", "date": "2019.12.11", "title": "Представят нова порция филмирани габровски шеги"}
{"url": "https://duma.bg/kucheta-motivirat-detsata-da-chetat-n205159", "text": "Изследователи от университета на Британска Колумбия в Оканаган установиха, че кучата мотивират децата да четат повече, съобщи \"Дейли мейл\". Малчуганите проявяват по-голям и продължителен интерес към книгите, чувстват се по-уверено и са по-упорити, когато им прави компания най-добрият приятел на човека. В изследването са участвали 17 деца от първи до трети клас. Специалистите са ги наблюдавали как боравят с книгите, когато край тях има куче, и сами, давайки на малчуганите текст малко над тяхното ниво. Подрастващите са чели на глас на куче или на човек. След края на първата страница учените са ги питали искат ли да продължат. \"Резултатите показаха, че децата посвещават значително повече време на четенето и са по-упорити, когато в стаята има куче, независимо от породата и възрастта\", разкри Камий Русо от екипа. Освен това с куче текстът се е струвал много по-интересен на децата.", "date": "2019.12.11", "title": "Кучета мотивират децата да четат"}
{"url": "https://duma.bg/levski-sreshtu-ludogorets-za-kupata-n205126", "text": "Левски ще приеме Лудогорец в голямото дерби на 1/4-финалите за Купата на България по футбол. Така един от първите два отбора в класирането ще приключи участието си още на 1/4-финал в турнира след мача, който ще се играе на ст. \"Георги Аспарухов\" в София. Останалите \"грандове\" имаха по-голям късмет при жребия и получиха далеч по-леки съперници. По програма мачовете ще се играят между 3 и 5 март догодина, като регламентът отново предвижда победителите да бъдат излъчени само в един сблъсък. \"Това бе възможно най-тежкият жребий, но ако искаме да спечелим Купата на България, трябва да победим всеки съперник\", коментира треньорът на Лудогорец Станислав Генчев, който е бивш играч и на Левски. Така капризът на жребия осигури два мача в София между лидерите в рамките на една седмица, като на 7 или 8 март те ще играят и за първенство. За купата двата отбора досега са се срещали само веднъж - в полуфиналите през 2015 г., и завършват 0:0 в Разград, а \"сините\" бият с 1:0 - след продължения в реванша, за да загубят драматично финала от Черно море след продължения в Бургас.  ЦСКА-София изтегли лек жребий и ще приеме Ботев Враца.  \"Няма доволни или недоволни. В жребия за купата - четвъртфинали, полуфинали - няма лесен жребий. Всеки отбор има амбиции. Домакинството е предимство, но всичко зависи от самите футболисти\", коментира почетният президент на \"червените\" Димитър Пенев. Най-успешният треньор на националния отбор в типичния си колоритен стил обяви: \"Ако увеличим охраната на мачовете, смятам, че имаме право да бием Унгария – никой не ни спира”, заяви Пената, визирайки расистките провокации в евроквалификацията с Англия. Носителят на трофея Локо Пд ще продължи защитата му в домакински мач срещу ЦСКА 1948, който вече отстрани два елитни отбора - Дунав и Берое. \"Не смятам, че жребият е лек. ЦСКА показа, че може да елиминира отбори от първа дивизия. Това е стойностен отбор. Носители сме на купата и искаме да се представим добре. Който и от двата отбора с името ЦСКА да ни се беше паднал, щеше да бъде дразнител”, коментира спортният директор на Локо Пд Георги Иванов - Гонзо. „За момента не ни тежи, че се борим на два фронта. Много е важно да направим селекция през зимата. Знаете, напускат ни двама - Стивън Езе и Георги Илиев, и трябва да намерим техни заместници, за да имат време да се адаптират. Предстои ни мач с Левски и ако задържим второто място, можем да си мислим за нещо по-сериозно. Много е важен мачът с Левски. Ще се опитаме да се борим и за титлата, но смятам, че Лудогорец има най-добрия отбор в момента. Ако ни се отдаде възможност, няма да се откажем. Но така са и Левски, и ЦСКА. Един от Левски или Лудогорец ще отпадне, но който се класира за следващата фаза, няма да бъде слаб противник. Мачът ни срещу Левски ще бъде труден. Убеден съм, че стадионът ще се напълни”, каза още бившият любимец на \"синята\" публика. Най-лек съперник се падна на финалиста от миналата година Ботев Пд, който ще гостува на съименника си от Гълъбово на \"Трейс Арена\" в Стара Загора. ", "date": "2019.12.11", "title": "Левски срещу Лудогорец за купата"}
{"url": "https://duma.bg/hvanaha-s-doping-sina-na-simeon-shterev-n205147", "text": "Синът на легендарния ни треньор по борба Симеон Щерев - Николай е хванат с допинг. Националът ни се е провалил на извънсъстезателен тест и е наказан за 4 години до 4 юли 2023 г. Националът от отбора по свободна борба е в списъка на наказаните от Антидопинговия център. В урината му е открито веществото кардарин - препарат, който увеличава издръжливостта и топенето на мазнини в организма. Николай Щерев се завърна на тепиха миналата година, като стана държавен шампион в кат. до 125 кг. Пролетта той отпадна още на старта на Европейското първенство в Букурещ, но вече в кат. до 97 кг, а есента не участва на Световното първенство в Нур-Султан, Казахстан, защото е бил наказан. Щерев свалил общо 60 кг, за да влезе в категорията. Софиянецът е носител на пояса \"Дан Колов\" през 2011 г., но после спря да се бори. Той се завърна на тепиха, за да се класира и да участва на Олимпиадата в Токио 2020. Планът му, както и този на баща му, обаче не успя. В момента Симеон Щерев е треньор на женския национален отбор на Русия. През 2019 г. досега са хванати общо още петима българи. Другите са Георги Ванчев (борба), Горяна Стоева (кикбокс), Аспарух Тотев (канадска борба) и Сабин Чаушев (стрелба).", "date": "2019.12.11", "title": "Хванаха с допинг сина на Симеон Щерев"}
{"url": "https://duma.bg/izkustven-intelekt-shte-zamesti-betoven-n205160", "text": "Специалисти от Залцбургския институт \"Елиът и Херберт фон Караян\" започват да пишат компютърен алгоритъм за изкуствен интелект, с помощта на който да бъде завършена Десета симфония на Лудвиг ван Бетовен. Световната премиера на произведението ще е в Бон през 2020 г. - по време на празниците по случай 250-годишнината от рождението на великия композитор. Върху проекта вече няколко месеца работи международен творчески екип от композитори, музиковеди и специалисти по информатика. Заложени са спецификите на музиката, създавана от Бетовен, за да бъдат възстановени с по-висока достоверност пропуснатите откъси от недовършената симфония, отбелязва неделното издание на \"Франкфуртер Алгемайне Цайтунг\". \"Все още не се знае какво ще се получи\", сподели директорът на института \"Караян\" Матиас Рьодер. Според него засега ИИ е като малко дете, което изследва света на Бетовен. Германският композитор започва да пише своята Десета симфония още преди да завърши Деветата. По обичайния си маниер нахвърля записките си за нея в различни работни тетрадки. Известни са над 50 отделни откъса от Десетата симфония, в които няма повече от 30 непрекъснати такта. Специалистите обаче смятат, че те дават достатъчна яснота за намеренията на композитора. През 80-те години на миналия век английският композитор Бари Купър е направил опит да възстанови недовършената симфония, но неговият вариант е бил приет скептично от музикалните специалисти.", "date": "2019.12.11", "title": "Изкуствен интелект ще замести Бетовен"}
{"url": "https://duma.bg/hidrogel-imitira-zhivite-kletki-n205157", "text": "Екип от Австралийския национален университет създаде хидрогел, който имитира свойствата на живите клетки, съобщи \"Сайънс алърт\". Новият вид синтетична тъкан може да се използва за създаване на кожа, мускули и \"кости\" на роботи. Специалистите разработиха хидрогел, който се отличава от други подобни материали със здравината си, способността да се възстановява сам и да променя формата си. Освен това притежава памет, която му позволява да възвърне предишната си форма при загряване или охлаждане. Материалът може да намери приложение в производството на устройства, които повдигат тежки предмети и повтарят действията си в зависимост от температурата. От новата разработка са създадени тънки пластини, които реагират на топлинно въздействие и се огъват. Хидрогелът променя формата си за 10 секунди, докато на други подобни материали са необходими 10 и повече минути, за да го сторят. Толкова бърза промяна на формата е станала възможна благодарение на съчетаването на водородни и въглеродно-азотни химични връзки. Те притежават динамични свойства, тоест реагират на външни дразнители, а това допринася за приспособяването им към заобикалящата ги среда.", "date": "2019.12.11", "title": "Хидрогел имитира живите клетки "}
