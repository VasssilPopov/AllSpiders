{"url": "https://duma.bg/nay-zhelana-sled-vii-klas-v-sofiya-e-ispanskata-gimnaziya-n195851", "text": "За поредна година най-желана при приема след VII клас в София е паралелката с испански и английски език в 164 гимназия с преподаване на испански език \"Мигел де Сервантес\". За 26 места в нея са кандидатствали 2101 ученици. Това стана ясно, след като регионалното управление на МОН обяви вчера резултатите от изпитите след VII клас.   Традиционно Софийската математическа гимназия (СМГ) \"П. Хилендарски\" е с най-висок минимален бал - 479,5 от общо 500 точки. На второ място е 91 Немска езикова гимназия, на трето - Втора немска гимназия \"Вл. Граматик\". Трета е испанската гимназия \"Мигел де Сервантес\". Училищата с най-нисък бал са 24-то, 66-о, 27-о, 37-о, 15-о, 90-о, 40-о и Професионалната гимназия по селско стопанство.  По-висок спрямо 2018 г. се оказва балът за прием тази година. От 229 профилирани паралелки, разкрити в София, са закрити само четири. Ликвидираните професионални паралелки обаче са 11 от общо 154. Сред закритите са тези за заварчици, работещи с подемно-транспортна техника и металообработващи машини и др. От 9869 кандидатствали ученици са приети 8817, а некласираните са 836. 747 деца от страната са кандидатствали в столицата. Свободните места са 684. Записването или заявяването на желание за участие във второ класиране е от утре до 16 юли в училището, в което ученикът е приет.", "date": "2019.07.12", "title": "Най-желана след VII клас в София е Испанската гимназия "}
{"url": "https://duma.bg/chistachat-n195854", "text": "Кучетата си лаят, керванът си върви. Това е стратегията на Борисов, която 10 години го държи на власт. Като последния ни тоталитарен лидер и той се научи да се снишава при бури, а в случая с Борисов - при всеки корупционен скандал в партията му. Първо изкарва всички други виновни, а Той винаги е чист и морален съдник. После отвързва торбата с обещанията и започва да приказва всичко, което глухият и сляп народ иска да чуе. Така периодически в последното десетилетие се налагаше да чуваме все същите обещания - за благоденствие, високи доходи, страхотни пътища и магистрали, проспериращи градове и села. Наскоро пък съвсем се изхвърли, че с това ни икономическо темпо и изсветляване на бизнеса сме щели да станем отличниците на Европа през 2023 г. Вервай, народе, вервай! Че кой ти помни у нас повече от три дни какво е казал вождът. Хора, няма как Баце да стане Худини или Духа в лампата, за да изтласка опърпаната ни родина от тинята до върха на европейската пирамида! Може само още да ни закопае. А след поредния супер гейт с апартаментите на цяла плеяда звездни гербаджии властелинът изкара от ръкава и топ обещанието за справедливост и възмездие. Какво би могло да зарадва повече бедния човек от това да види най-накрая в затвора няколко оядени управници.  Андрешко от Банкя няма синя кръв и се е поучил от грешките на Мария-Антоанета с пастите, разгула и версайския лукс, довели до гилотинирането на монарсите. Той си е научил урока и не иска българска революция. За да си спаси главата, Борисов хвърли на кучетата \"най-милите си\": Цецо и Цецка! Най-удобните жертви, на които просто им дойде времето. Отдавна им беше вдигнал мерника. И понеже това работи, след евровота Чистачът продължи да обещава, че ще хвърчат още глави - \"на лъскави\", \"самозабравили се\" и \"номенклатура\". Но не това е целта, а да си вдигне рейтинга, от който единствено зависи управлението на клиентелистката му партия.  За всички вече е ясно, че Борисов е не само партията, Той се изживява като държавата. Кралят слънце! Точно поради този факт Чистачът не може да е чист като сълза. Няма как да изчисти партията от производните си гербаджии, формирали морала си по негов образ и подобие. Затова призивът Му да се изберат \"най-моралните и етични\" хора в комисията на ГЕРБ, която ще разследва провинилите се, е \"кауза пердута\". Та кой високонравствен и почтен човек би имал нещо общо с престъпната партия на Борисов?! И кой ще ги избере тези високоморални хора? Борисов и обкръжението му ли?  Нелепо и наивно е да се вярва, че от тази \"нравствена\" пиар акция на вожда ще излезе нещо. Доказателството вече е налице. Етичната комисия е отложена за неясно кога. ГЕРБ ще потупат и тази топка до следващите избори. И народът като всеки друг път ще забрави и за Чистача.", "date": "2019.07.12", "title": "Чистачът"}
{"url": "https://duma.bg/razsledvaniyata-v-gerb-se-otlagat-n195848", "text": "Етичната комисия на ГЕРБ, която трябваше да бъде създадена още в сряда по нареждане на Бойко Борисов, ще се забави поне до края на юли. Oт думите на Томислав Дончев след заседание на Изпълнителната комисия на ГЕРБ стана ясно, че вътрешното разследване срещу самозабравили се партийни шефове и кметове се отлага въпреки уверенията за спешни действия. Припомняме, че Бойко Борисов нареди етичната комисия да бъде сформирана в сряда, за да започне веднага проверка на всички сигнали срещу \"много лъскави\" кадри, които рушат имиджа на партията. Лидерът на ГЕРБ възложи на партийното ръководство да избере морални и етични хора и обеща да няма милост за никого, за да се изчисти партията и да продължи да управлява.  \"Все още не е сформирана етичната комисия на ГЕРБ. Това ще стане до края на юли. Все още няма избрани членове, но се водят разговори, има кой да приема сигналите. Това обаче не е разследващ орган\", започна с оправданията Дончев, който е член на ръководния орган на партията. На заседанието била обсъдена идеята комисията да е от 3 или 5 членове и да има скромен технически персонал за приемане на сигналите. По негово предложение било решено да се приемат и анонимни сигнали. Вече са постъпили над 10 сигнала, като повечето са срещу кметове, уточни Дончев и допълни, че това не било учудващо, защото наближавали местните избори. \"Хората са слаби и понякога, като застанеш на отговорна позиция, се появяваш със скъпа кола и костюм. Опасно е, когато се породи усещане, че е представител на аристокрацията. Има такива случаи. Ние не сме съд или трибунал. Понякога не е важно какво пише в документите, а какво мислят хората\", заяви Дончев. Никой от депутатите на ГЕРБ не знаеше има ли напредък с етичната комисия. Пред ДУМА повечето казаха, че партийното ръководство е обсъждало по-важен въпрос - имена на кандидат-кметове. Имало предложения проверяващите корупционни сигнали \"комисари\" да са от самата Изпълнителна комисия, т.е. от ръководството на ГЕРБ. Депутати обаче се съгласиха, че отлагането на комисията ще отложи и проверките на сигналите срещу съпартийците им.", "date": "2019.07.12", "title": "Разследванията в ГЕРБ се отлагат"}
{"url": "https://duma.bg/sled-80-godini-naselenieto-na-balgariya-shte-e-4-mln-dushi-n195850", "text": "През 2060 г. в България ще живеят 5 млн. души, а през 2100 г. - 4 милиона, прогнозира Евростат. Според европейския статистически център през 2018 г. населението на България е намаляло с 50 хил. души и към 1 януари 2019 г. у нас живеят точно 7 млн. души.  Страната ни е последна сред 28-те страни членки на ЕС по естествен прираст на населението, като отчетеният спад е 6,1 на 1000 души за миналата година. Данните за България са плашещи. Страната е първенец по най-висока смъртност в ЕС с 15,4 на 1000 души през 2018 г. Малко по-добри са данните при ражданията, където България се нарежда на 23-та позиция с 8,9 на 1000 души при средна за ЕС от 9,7 на 1000 души. Това отрежда първо място на България в целия ЕС по нетен спад на населението.", "date": "2019.07.12", "title": "След 80 години населението на България ще е 4 млн. души"}
{"url": "https://duma.bg/mezhdunarodnite-pasporti-shte-vazhat-10-g-ot-2021-g-n195849", "text": "Срокът на валидност на международните паспорти да бъде 10 години вместо 5. Изключение ще правят паспортите на децата до 18-годишна възраст, които ще важат 5 г. Това решиха депутатите с промени в Закона за българските лични документи. Законът влиза в сила от 10 октомври 2020 г., но МВР има срок да осигури техническите и организационните условия за издаването на паспорти до 1 януари 2021 г.  Намаляват се сроковете за издаване на български лични документи при подадено в чужбина заявление. От 90 дни за обикновена услуга срокът се съкращава до 45 дни, а при 60 дни за бърза услуга срокът се предвижда да е 30 дни. Въвежда се възможност български личен документ да бъде получен извън страната лично чрез използване на лицензиран доставчик на пощенска или куриерска услуга. Издаване на лични карти и паспорти при обикновена услуга ще става до 30 дни, при бърза услуга - до 3 работни дни, а при експресна - до 8 работни часа от приемането на заявлението. Въвеждат се и срокове за издаване на документ за самоличност на чужденец. При обикновена услуга документът ще се издава за срок до 30 дни, а при бърза услуга - за срок до 10 работни дни. Готовите документи ще могат да се получават по пощата. Личните карти също се променят. Към тях ще се добавят биометрични данни, каквито в момента има в паспортите.", "date": "2019.07.12", "title": "Международните паспорти ще важат 10 г. от 2021 г."}
{"url": "https://duma.bg/kupuvat-f-16-s-oryazano-oborudvane-n195852", "text": "Подозренията на президента Румен Радев, че оборудването на самолетите Ф-16 ще бъде орязано, се оправдаха. В мрежата се появи документ за договореностите за покупка на изтребителите, от който става ясно, че първоначалните планове за техниката са променени. Протоколът за преговорите по цената на пакетната сделка е подписан от командващия българските ВВС ген.-майор Цанко Стойков и Мишел Хизон, директор на департамент в Агенцията за сътрудничество по отбрана и сигурност, на 17 май, а преговорите са били в САЩ между 8 и 14 май. От документацията става ясно, че България се отказва от цялото управляемо въоръжение \"въздух - земя\". В пакета остават само бомбите Mk 82, както и учебните боеприпаси от същия тип, които според експерти обаче не са адекватни за съвременни бойни действия и практически принизяват новите Ф-16C/D до нивото на наличните МиГ-29. С три са орязани ракетите AIM-120C-7 и ще бъдат получени половината от първоначално предвидените 12 ракети за близък бой AIM-9X. Орязва се и броят на нашлемните системи за изобразяване и целеуказване JHMCS II от 20 на 12. Намаления има и в предварително заложена техника. Орязана е и заявката за резервни части и консумативи, които ще се поддържат на склад в България. Ще има само един резервен двигател, а двата тренажора за авиобаза \"Граф Игнатиево\" ще са от по-нисък клас. 12 вместо 16 пилоти ще преминат обучение, с десет по-малко ще са и подготвените членове на инженерно-техническия състав. Цялостна поддръжка в България няма да има - по-сложните системи и агрегати ще се ремонтират зад граница.  Американците не са приели искането на България да отпаднат разходите за транспорт на оборудването и въоръжението и цялата организация и нейното заплащане остава за нас и се отлага във времето. Страната ни сама ще поеме транспорта на оборудването от САЩ, както и разходите по складирането му до тръгването за България. \"Не сме заявили голям пакет от запаси от оръжие. Ще се наложи да закупуваме допълнително повече ракети. Нито една държава не си купува пълен комплект от въоръжения. Това е инвестиция, която блокира възможностите за дълго време, а е със срок на годност и изисква голяма поддръжка\", призна зам.-министър Атанас Запрянов. Оръжие щяло тепърва да се купува. Въпреки орязаните екстри военният министър Красимир Каракачанов подписа вчера договора за сделката.", "date": "2019.07.12", "title": "Купуват Ф-16 с орязано оборудване"}
{"url": "https://duma.bg/fandakova-spesti-na-dzhi-pi-grup-5-mln-leva-n195845", "text": "Нов сигнал срещу изпълнението на ремонтните дейности в центъра на столицата бе внесен в прокуратурата. Организацията \"Спаси София\" твърди, че кметът Йорданка Фандъкова и общината са спестили на \"Джи Пи Груп\" 5 млн. лева от глоби заради забавяне на ремонта по ул. \"Граф Игнатиев\". Общината обяви график за изпълнение, според който цялата улица трябваше да бъде напълно завършена на 3 октомври 2018 г. Откриването обаче се случи на 28 май 2019 г. - след почти 8 месеца закъснение. Ремонтът е спрян за 86 дни с оправданието за лошо време. Справка на БАН обаче сочи, че в почти половината от този срок атмосферните условия са позволявали да се работи. Предоставена е и справка, че от юни до юли според общината е имало 31 дъждовни дни, докато според НИМХ те са били 17. 22 дни е разликата в периода декември - февруари, още 4 \"бонус\" има следващият месец. \"Спаси София\" посочва, че максимално допустимите санкции по договор са 5 028 354 лв., за забавянето \"Джи Пи Груп\" е трябвало да бъде глобявана с по 200 000 лв. Това обаче не се е случило, а според твърденията на кмета глобите са за едва 388 000 лв. От организацията твърдят, че въпреки че строителството е било официално спряно с Акт 10, на \"Графа\" все пак се е работило. По същество това е незаконно строителство, твърдят те. Ремонтът на \"Графа\" вече доведе до едно дело. То се води срещу бившия зам.-кмет по транспорта Евгени Крусев. Вчера стана ясно, че съдебният процес срещу него започва на 30 септември 2019 г. Специализираният наказателен съд насрочи и втора дата за гледане на делото по общия ред - 9 октомври 2019 г. Крусев бе предаден на съд за това, че в периода от 27 юни до 5 декември 2018 г. в качеството си на длъжностно лице, заемащо отговорно служебно положение, е нарушил служебните си задължения по Закона за обществените поръчки, както и задълженията, възложени му със заповед на кмета на Столичната община Йорданка Фандъкова. Разследващите твърдят, че по инициатива на Крусев е подменена виброизолационната подложка на трамвайното трасе с такава, каквато е предложил отпаднал от търга участник, но на по-висока цена. Прокуратурата пак пресметна щетите от 4 млн. лв., които бившият зам.-кмет по транспорта на София е нанесъл на общината. В обвинителния акт обаче е записана сумата от 919 863,55 лв. Това е сборът от парите, които общината е платила за виброизолационна подложка на трамвайното трасе, както и за релси, които са поставени само по документи. Трамвайните релси на завоя при улица \"Алабин\" са били подменени и след това отчетени два пъти в два различни протокола, от което общината е ощетена с над 21 хил. лв.", "date": "2019.07.12", "title": "Фандъкова спести на \"Джи Пи Груп\" 5 млн. лева"}
{"url": "https://duma.bg/roditeli-protestiraha-zaradi-problemi-s-onkolekarstva-n195842", "text": "Родители на деца с онкохематологични заболявания протестираха пред МЗ срещу тромавата процедура за осигуряване и финансиране на онколекарства след прехвърлянето на Фонда за лечение на деца в НЗОК. Въпреки че вече има набелязани конкретни стъпки за облекчаване на бюрокрацията, родителите се събраха, за да покажат, че няма да отстъпят, докато неглижираният вече 10 години проблем не намери трайно решение. След случая с починалата от левкемия 6-годишна Мария протестиращите поискаха спешни мерки от държавата. \"Eдна от първите ни задачи e да елиминираме бюрократичната тежест за майките. Има документи, които не можем да придвижим без тях, но сме предвидили и това. Комуникацията ще бъде между болниците и Касата, а не между майките и Касата\", увери протестиращите зам.-министърът на здравеопазването Жени Начева. Тя обеща МЗ да приключи работа по наредбите до края на юли, а до края на август те да бъдат обнародвани в \"Държавен вестник\".  Припомняме, че от Сдружението на децата с онкохематологични заболявания сигнализираха за проблема още през април, но здравните власти се заеха с решаването му чак през юни след случая с 6-годишна Мария. Тогава, по искане на депутати от БСП, в здравната комисия бяха поканени за изслушване министърът на здравеопазването Кирил Ананиев, управителят на НЗОК д-р Дечо Дечев и лекари.", "date": "2019.07.12", "title": "Родители протестираха заради проблеми с онколекарства"}
{"url": "https://duma.bg/bsp-iska-oshte-po-visoki-zaplati-na-shoforite-v-sofiya-n195844", "text": "Групата на БСП в Столичния общински съвет (СОС) настоява за допълнително увеличение на заплатите на водачите в градския транспорт с 10%. Средствата могат да дойдат след актуализация на бюджета на Столичната община през септември, обясни председателят на групата Калоян Паргов. Това е и причината социалистите да не подкрепят доклада на кмета на София Йорданка Фандъкова за тригодишното споразумение за увеличение на заплатите на водачите от 2020 г. с по 10% всяка година, което беше гласувано от СОС. От думите на Паргов стана ясно, че с предложението властта просто се опитва да запуши устата на шофьорите, които протестират срещу лошите условия и ниските заплати. Лидерът на БСП в София смята, че управляващите са отстъпили от ангажимента си за актуализация на заплатите на работещите в транспорта. С това споразумение се замита проблемът и се хвърля прах в очите на хората, категоричен е Паргов. По думите му шофьорите не са доволни от това, което им се предлага. \"Въздържахме се от подкрепа, защото самите водачи не приемат споразумението гласно или негласно. Това, че техни синдикални лидери го приемат, е друга тема. Шофьорите очакваха през юни да има увеличение на техните заплати. Не стана, но това би могло да се случи през септември\", поясни  Паргов. В крайна сметка общинарите приеха всяка от следващите 3 години заплатите на шофьорите да се увеличават с по 10%. Зам.-кметът по финансите Дончо Барбалов обясни, че не може да се харчат пари, които ги няма. По думите му приходите са изпълнени на 100% и няма резерви, които да бъдат разпределяни за една или друга дейност. Все пак за възнагражденията се очаква да бъдат отделени около 20 млн. лв.", "date": "2019.07.12", "title": "БСП иска още по-високи заплати на шофьорите в София"}
{"url": "https://duma.bg/ucheni-ne-iskat-da-rabotyat-v-balgariya-n195843", "text": "Нито един учен или стажант от трети страни не е регистриран за работа у нас по действието на Закона за трудовата миграция и трудовата мобилност от 2016 г., съобщи Атанаска Тодорова от КНСБ. Според наблюденията на синдиката - въпреки множеството облекчения, въведени по настояване на работодателите, няма голям интерес към българския пазар на труда. ДУМА припомня, че още миналата година от КНСБ бяха скептични към поредното либерализиране на режима. Синдикалистите смятат за необосновано да се правят промени в закона и в поднормативните актове, а \"вносът\" на работници от трети страни, за който толкова много настоява бизнесът, е краткосрочна мярка и не носи социално-икономическа сигурност на държавата и на бизнеса.   10 563 са регистрираните у нас работници за първите 6 месеца на годината, 9362 от тях са за сезонна заетост, съобщи Тодорова, която се позова на данни от Агенцията по заетостта. Повечето са заети в туризма и земеделието, като най-много са камериерките. 272 души са командировани, а 101 са студенти в редовна форма на обучение. Въпреки езиковото им предимство хората с български произход са едва 30. По спогодбата на България с Молдова са обявени 800 работни честа, но само двама молдовци са проявили интерес към предлаганите у нас позиции. Оказва се, че интересът на работодателите към останалите режими за достъп до българския пазар на труда на работници от трети страни е доста по-малък. За първото шестмесечие разрешения за работа у нас са получили 1201 души от 40 страни. Отново най-много са за сезонна работа от 90 дни до 9 месеца - 500 души, а със \"Синя карта на ЕС\" са 127, като 23 от тях са назначени като ръководители. За цялата 2018 г. \"Синя карта\" са получили 273 души. Единно разрешение за пребиваване и работа през т.г. е предоставено на 405 души от трети страни. От тях 73 са учители, 72 са професионални спортисти, предимно от Сърбия, Украйна, Русия, САЩ, 26 са циркови артисти, 33 са балерини и др. Както е известно, в цялата балетна трупа на Старозагорската опера в момента не работи нито една българска балерина. По данни от 2015 г., когато се обсъждаше промяната във възрастта за пенсиониране на тези артисти, балерините и балетистите у нас са били близо 150 души.  КНСБ иска равноправното третиране на работещите у нас от трети страни по отношение на социални права, безопасни и здравословни условия на труд. Синдикатът предлага НАП да проверява дали те получават редовно заплатите си.", "date": "2019.07.12", "title": "Учени не искат да работят в България"}
{"url": "https://duma.bg/lyatno-kino-v-parka-n195831", "text": "Започна филмовият маратон под открито небе \"Лятно кино в парка\". До края на месеца в Пловдив   ще бъдат прожектирани 11 филма на емблематични градски места - Цар Симеоновата градина, Небет тепе, Младежкия хълм, парка край Гребната база, парка до Покрития мост на р. Марица, парк \"Розариум\", парк \"Лаута\" и \"Ротари парк\" - Тракия. Освен заглавия от българското и европейското кино в програмата са включени и 11 късометражни филма. Към специалната филмова селекция влизат ленти от България, Франция, Норвегия, Германия, Унгария и Нова Зеландия. Филмовата фиеста, която продължава до 28 юли, бе открита в Цар Симеоновата градина с   \"Вездесъщият\", а другите родни заглавия в афиша са \"Посоки\" на режисьора Стефан Командарев и съвсем новата българска лента \"Опърничавите\". Киноманите ще гледат и френските филми \"Споделен мъж\", \"Тя си отива\", \"Чувствам се добре\" и \"Последният диамант\", два италиански филма - \"Фамилната къща\" и \"Мястото\", руската фантастична лента \"Пазители\" и испанският \"Всички знаят\", в който ще видим екранния тандем Пенелопе Круз и Хавиер Бардем. Прожекциите започват в 21.30 ч. Входът е свободен.", "date": "2019.07.12", "title": "Лятно кино в парка "}
{"url": "https://duma.bg/ivan-granitski-s-nagradata-georgi-dzhagarov-n195832", "text": "Тазгодишният носител на Националната литературна награда \"Георги Джагаров\" е Иван Гранитски. Тя му бе връчена за цялостно поетично и публицистично творчество от председателя на Съюза на българските писатели Боян Ангелов. На тържеството в Литературен клуб \"Парнас\" присъстваха мнозина от носителите на този престижен приз, колеги и почитатели на българската поезия. За литературното наследство и живота на Георги Джагаров и за творчеството на Иван Гранитски говориха Боян Ангелов, Найден Вълчев, Надя Попова, Матей Шопкин, Минчо Минчев, Петър Андасаров, Трендафил Василев, Наталия Ерменкова. Иван Гранитски прочете свои стихове и сподели спомени от общуването си с Георги Джагаров. Награждаването по традиция премина в литературно четене, на което прозвучаха стихотворения на Джагаров, както и на всички досегашни лауреати на наградата.", "date": "2019.07.12", "title": "Иван Гранитски с наградата \"Георги Джагаров\""}
{"url": "https://duma.bg/simeonov-obvini-gerb-v-korporativni-interesi-n195846", "text": "Лидерът на НФСБ Валери Симеонов обвини ГЕРБ в корпоративни интереси, след като депутатите на Бойко Борисов отхвърлиха предложението му в Закона за здравеопазването за пълна забрана на наргилетата в заведенията. На брифинг в НС той заяви, че съпартийците му са изключително неудовлетворени от текстовете, приети на второ четене. Предлаганите промени били в интерес на здравето на децата заради ужасната мода да се пуши наргиле, включително и на ученически рождени дни. Той подчерта, че никой не може да гарантира състава на смесите за пушене на наргиле и водни лули. Симеонов е убеден, че \"някои хора от ГЕРБ\" защитават бизнеса с ресторанти и заведения, в които се пуши наргиле. Лидерът на НФСБ обаче не отговори на въпрос на ДУМА кои са тези гербаджии. Журналист от партийния сайт на НФСБ зададе удобен въпрос на Симеонов дали са верни слуховете, че Бойко Борисов е заповядал да не се въвежда забраната. \"Не мога да коментирам, но щом се е чуло и го казвате, знае ли човек...\", отвърна с хитра усмивка лидерът на НФСБ. Малко по-рано шефката на здравната комисия и на ПГ на ГЕРБ Даниела Дариткова коментира, че забраната за наргилета нямало как да се въведе, защото страната не е поискала нотификация от ЕК и може да бъде санкционирана. Симеонов твърди, че многократно е настоявал здравното министерство да внесе нотификацията, но цяла година не било направено, \"явно по лобистки причини\".  Заради блокажа на забраната за наргилета от НФСБ предупредиха, че няма да подкрепят внесените от ГЕРБ промени в Закона за рибарството и аквакултурите.", "date": "2019.07.12", "title": "Симеонов обвини ГЕРБ в корпоративни интереси "}
{"url": "https://duma.bg/1500-balgari-sa-s-profesionalni-rakovi-zabolyavaniya-n195841", "text": "Едва 1498 са регистрираните в България случаи на професионални ракови заболявания, сочат данни на Международната организация на труда за 2017 г. Това съобщи националният секретар на КНСБ Огнян Атанасов по време на журналистическия семинар, организиран от синдиката и фондация \"Фридрих Еберт\". В същото време Националният център по обществено здраве и анализи отчита общо 242,5 случая на рак на 100 хил. души население, а смъртността е 119,4 на 100 хиляди. Атанасов заяви, че нивото на разкритите професионални заболявания у нас е значително по-ниско от останалите страни от ЕС.  От КНСБ настояват Директива 2017/2398 за защитата на работниците от рискове, свързани с експозицията на канцерогени или мутагени по време на работа да бъде въведена в българското законодателство в най-кратки срокове. Освен това в националния нормативен акт да бъдат регламентирани процедури за измерване на нивата на експозиция на канцерогени и мутагени, да се осигури здравно наблюдение на работниците и след като са били по време на работа изложени на опасни вещества.", "date": "2019.07.12", "title": "1500 българи са с професионални ракови заболявания?"}
{"url": "https://duma.bg/siderov-iska-da-go-vazstanovyat-kato-shef-na-pg-n195847", "text": "Лидерът на \"Атака\" Волен Сидеров поиска председателят на Народното събрание Цвета Караянчева да обяви за нищожно решението на коалиционните му партньори от НФСБ и ВМРО, с което бе отстранен като шеф на ПГ \"Обединени патриоти\". Сидеров връчи на Караянчева папка с документи, сред които и коалиционното споразумение между трите формации в ОП, доказващи според него, че смяната му е незаконна. Шефката на НС е разпоредила на парламентарните юристи да извършат проверка. Лидерът на \"Атака\" настоява, че е легитимният председател на групата. Сидеров, който повече от година бойкотира коалиционните съвети на ОП, покани лидерите на НФСБ и ВМРО Валери Симеонов и Красимир Каракачанов да се съберат днес и да обсъдят промените в ръководството на ПГ, направени зад гърба му. Той е убеден, че са нарушени коалиционното споразумение и правилниците на групата и на Народното събрание. Сидеров иска Караянчева да свика заседание на политическия съвет на \"Обединени патриоти\", а премиерът Бойко Борисов да събере голямата коалиция. По-късно вчера стана ясно, че Симеонов и Каракачанов са отказали среща със Сидеров. 20 човека се произнесоха кое е легитимното ръководство на \"Обединените патриоти\", отвърна в отговор Валентин Касабов от НФСБ. \"Няма възможност за парашутисти в групите. Няма възможност някой да е доживотно на пост\", смята Искрен Веселинов от ВМРО. Решението за отстраняването на Сидеров бе взето във вторник на тайно заседание на ПГ в присъствието само на депутатите от НФСБ и ВМРО. Веселинов и Касабов бяха избрани за съпредседатели на групата.", "date": "2019.07.12", "title": "Сидеров иска да го възстановят като шеф на ПГ"}
{"url": "https://duma.bg/na-opashka-za-knigi-n195833", "text": "Редили ли сте на опашка за книга? Имаше такова време. Книгите излизаха и още ухаещи на мастило, се разграбваха от книжарниците. Продавачките запазваха някой екземпляр за близки и познати. Беше важно да си в добри отношения с тях. И понеже руският език се учеше от всички, и пред руските книжарници у нас имаше опашки. Защото руснаците издаваха още по-интересна преводна литература от нас.  Хората имаха потребност да четат хубави, качествени книги. И умееха да ги подбират.  Днес не съм видял опашка пред книжарница.  А има всякакви книги. За някои от тях дори да влезеш е загуба на време, та какво остава да ги четеш.  Попаднах на различни данни, изследвания. Колко четат, на каква възраст. И на различни резултати.  Сигурно всички четящи са в рамката на статистическата грешка. Има ги, но докога? Или ще останат тези, които ще посегнат към дадена книга, защото е модерна и защото някоя си \"кифла\" в интервю казва, че я е прочела. Нищо, че е единствената й.  А като четеш, разбираш ли?   Поне \"Винету\" - за определена възраст, когато се правиш на мъжкар, е хубава книга. Ако я прочетеш до края. И трите тома.    Вгледайте се в очите на хората по време на т. нар. \"черни петъци\", когато се правят големите намаления. Няма да видите мисли от класически произведения. Ще видите трескавия отблясък на вещите.  Опашките са пред магазините в очакване на поредното измамно намаление. Не пред книжарниците.  Вгледайте се в очите на хората, ровещи в интернет през безстрастните очи на телефоните си. Какво четат там? Вълнуваща поезия? Размишляваща проза? Има и такива. В рамките на статистическата грешка.  Обаче клипчетата са по-лесно смилаеми.  Колко са хората, които предпочитат да слушат аудиокнига вместо поредната чалга песен със скандален текст?  Замислените погледи изглеждат странни. Одухотворените още повече. Мечтателните - съвсем.  Студеният блясък е за предпочитане. Паричният блясък - още повече.  А очите били прозорец към човешката душа.  Хората четат все по-малко. Тези, които имат възможност, нямат потребност. Е, някоя книга на рафта може да се намери. За самочувствие.  Тези, които имат потребност, често нямат възможност. Две, че и повече десетачки за хубава книга са много пари. Колко банани могат да се купят... И те скъпи. Нищо, че са без опашка.  А хубавата книга оставя опашка в душата на човек. Прави го на първо място мислещ. И след това вече възпитава в ценности, добродетели.  И аз влизам в книжарницата. Без опашка. Да открия такива книги от поредицата \"Човек\".", "date": "2019.07.12", "title": "На опашка за книги"}
{"url": "https://duma.bg/setihte-se-n195836", "text": "Властта, която Бойко Борисов оглавява вече трети мандат и която докара железницата дотам да има най-малко пътници от 50 години насам, в последно време взе да се сеща за БДЖ. Първо това направи Борисов, който след евроизборите мина с джипа да нагледа изпълнението на някои жп проекти. И заяви, че правителството продължавало приоритетно с инвестиции в жп инфраструктурата. Приоритетно?! Новата линия поде тези дни и транспортният министър Росен Желязков. Имали ясна визия за комфорта във влаковете и той щял да се усети в следващите месеци. Тъжно комично е това изявление, щото дойде в деня, в който имаше пореден пожар в локомотив на БДЖ. Желязков рече още, че се работело по идеята (от обещание стана идея) да се пътува от София до Бургас за 3 часа. Той стигна още по-далече - откри, че железниците са най-екологичният и най-ефективен транспорт, който в бъдеще ще бъде и най-субсидиран.  Не се учудвайте на резкия интерес към железницата от властта, която бе абдикирала от нейните проблеми. След европейските се задават и местни избори. А БДЖ е с огромно значение не само за връзката между големите градове, но най-вече за малките населени места. Сиреч за всички региони. Защо се съмняваме? За да се случи всичко това, трябва да бъдат завършени всички ремонти на жп инфраструктурата. А на туй не му се види краят. Макар да бе против, властта реши да има поръчка за нови влакове. Тя щяла да се пусне до края на годината, а нови влакове може да имаме най-рано след 4-5 години. Щели да пускат и поръчка за ремонт на 40-45-годишните локомотиви \"Шкода\". Ремонтът на мотрисите \"Дезиро\" се бави повече от две години. А от \"Дойче бан\" пък щели да купуват вагони втора употреба. Ще, ще, ще...  Желязков, няма как всичко това да се случи така, че да усетим комфорт до няколко месеца. А с наличните возила може само сривът в качеството на услугата да стане още по-голям. Пък нали либерализирахте и пътническите превози, та всеки чужд превозвач може да изхвърли БДЖ от пазара.", "date": "2019.07.12", "title": "Сетихте се"}
{"url": "https://duma.bg/fenove-li-n195835", "text": "Родните запалянковци пак \"прославиха\" страната ни с хулигански прояви зад граница. 51 фенове на \"Левски\" бяха арестувани в Братислава преди снощния мач на \"сините\" в Лига Европа срещу словашкия \"Ружомберок\". Българските ултраси се оправдават, че били нападнати изненадващо в Словакия от полски и холандски запалянковци. След мелето полицията в спокойната столица край Дунав задържа 51 българи, 41 поляци и 17 холандци. \"Ултрасите\" на \"Аякс\" дошли в Братислава, за да окажат подкрепа на \"побратимите\" си от полския \"Краковия\" за мач с местния \"Дунайска среда\". Опитни в битките за надмощие извън терена и за надхитряне с полицията, част от холандските хулигани успели да се скрият под прикритието на нощта. Затова може би арестуваните българи са най-много.  Иначе футболното хулиганство и борбата с него не са от вчера, но сега нашите май ще се окажат без вина виновни. Но дали изобщо са невинни, щом като миналата година издействаха на \"Левски\" наказание от УЕФА с лишаване от публика за 2 мача заради расистки скандирания на \"Герена\" в реванша с \"Вадуц\" от Лихтенщайн. Шеф на фенклуба понечи да оправдае левскарите, че били нападани и преди две години в Хърватия около мача с местния \"Хайдук\". Очаква се УЕФА да наложи нови санкции на 26-кратните шампиони на България, защото масовите вандалски прояви в центъра на Братислава няма как да бъдат забравени, след като медии на континента им отделиха внимание. Сините ултраси отново направиха антиреклама на България. Фенският туризъм се разраства, но не бива да се използва за развихряне на ниски страсти и масови битки извън терените. За жалост мнозина, уж привърженици на родните отбори, избиват комплексите си около футболни мачове не само тук, но и извън България. Полицията знае голяма част от участниците в подобни битки, но превенцията и профилактиката при подобни прояви е показна. И на практика слабо ефективна.", "date": "2019.07.12", "title": "Фенове ли?"}
{"url": "https://duma.bg/kratki-novini-n195837", "text": "Днес, 18.45: Ботев Вр - Берое (Ивайло Стоянов); 21.00: ЦСКА-Сф - Етър (Стефан Апостолов); събота, 18.30: Арда - Ботев Вр (Станислав Тодоров); 21.00: Лудогорец - Царско село (Николай Йорданов); неделя, 18.45: Славия - Витоша Б (Георги Давидов); 21.00: Черно море - Локо Пд (Никола Попов); понеделник, 20.30: Дунав - Левски (Георги Кабаков). Кирил Десподов (71) вкара първи гол за Каляри, макар и в неофициален мач. Нападателят се разписа в първата предсезонна контрола на сардинците, която обаче беше срещу случайно събран отбор. Въпросният тим дори нямаше име, а се беше кръстил просто \"Местна репрезентация\". И съвсем логично отборът от Серия А го разби с 15:1. Българският национал вкара 11-ото попадение, а преди това подаде 2 пъти на корееца Хан (55 и 56) да се разпише. Гм Антоанета Стефанова постигна трета победа на Откритото първенство на Китай по шахмат за жени в Шаосин. В партия от IV кръг българката се наложи за 39 хода с черните фигури над Гюлрюхбегим Тохиржонова (Узб). Ети има 3,5 т. и води с половин точка пред най-близките си преследвачки. Днес тя излиза с белите срещу Чжу Цзинър (Кит). Турнирът в Шаосин е в 9 кръга с награден фонд $119 000, от които 40 000 за победителката. Спортният арбитражен съд (КАС) отмени доживотното отстраняване на бившия министър на спорта на Русия Виталий Мутко от участие в Олимпийските игри. Руснакът подаде жалба в края на 2017 г. и КАС едва сега реши да уважи апелацията му. Мотивите на съда в Лозана са, че решението на Изпълкома на МОК е незаконно. Мутко бе отстранен от олимпийското движение заради допинг скандала в Русия. Той беше спортен министър по време на Зимната олимпиада в Сочи 2014, когато стана ясно, че с държавно участие е организирано системно манипулиране на допинг проби на елитни руски спортисти.", "date": "2019.07.12", "title": "Кратки новини"}
{"url": "https://duma.bg/aoiyama-otstapi-na-yokodzuna-kakuryu-n195838", "text": "Българинът Даниел Иванов-Аоияма загуби от \"Йокодзуна\" Какурю в петия ден на Големия летен турнир по сумо \"Нагоя башо\". 33-годишният българин, който е с ранг \"маегашира-2\", се изправи срещу монголския \"Велик шампион\" по традиция в последната схватка за деня, но изкусният му съперник го повали на дохиото с техниката \"уватедашинаге\". Сумистът от Елхово остава с актив 3-2, а днес ще мери сили с другия монголски \"Йокодзуна\" Хакухо. Двамата монголци са непобедени до момента.", "date": "2019.07.12", "title": "Аоияма отстъпи на \"Йокодзуна\" Какурю"}
{"url": "https://duma.bg/19-kluba-osnovaha-balgarska-koloezdachna-federatsiya-n195839", "text": "19 клуба от цялата страна основаха Българска колоездачна федерация, която да вземе лиценза на обявилия фалит през пролетта Български колоездачен съюз. Целта е възстановяване на организираната състезателна дейност на колоездачния спорт и възстановяване на Обиколката на България. Тя е една от най-старите в Европа, но заради безотговорното отношение на бившите управници провеждането й пропадна през 2014 и 2018 г.  От над 80 клуба, членуващи в обявилия фалит през пролетта БКС, на сбирката в \"Колодрума\" в Пловдив присъстваха делегати от 19 и след едночасово изчакване кворумът бе налице.  За председател на новата федерация след балотаж беше избран бизнесменът Драгомир Кузов, а за негов заместник Любослав Венков. Новото сдружение обаче тепърва ще кандидатства за национален, а после и за международен лиценз пред Международния колоездачен съюз (UCI) и на практика няма да има време за организация и тази година на Обиколката на България. Амбициите на новата федерация след получаването на лиценз е да кандидатства за домакинство на Европейското първенство на писта за мъже и жени догодина пак в зала \"Колодрума\", която по мнение на специалисти е най-добрата в Югоизточна Европа.     В Управителния съвет влязоха още Антон Настев, Данаил Ангелов, Тодор Янев и дългогодишните национали Даниел Петров и Евгени Балев, победител в Обиколката на Турция за Президентската купа (2005 г.), и на България (2007 г.). Драгомир Кузов е бивш национален състезател и треньор по колоездене, отличен като майстор на спорта. Активен член на Асоциацията на производителите на велосипеди в България. Роден е през 1961 г. На 24-годишна възраст отваря сервиз за ремонт на велосипеди в гаража на родителите си в София, а десет години по-късно изработва първия си авторски модел велосипед DRAG. Освен да развива фирмата си за производство на велосипеди и аксесоари, Кузов активно подкрепя състезателни прояви - спонсор е на клубове по колоездене и велообиколки. Той е единственият българин в ръководството на UCI като член на Техническата комисия.", "date": "2019.07.12", "title": "19 клуба основаха Българска колоездачна федерация"}
{"url": "https://duma.bg/pokazvat-aga-s-vhod-svoboden-n195829", "text": "Вход свободен е обявен за прожекцията на филма \"Ага\", който ще може да се гледа от столичани и гости на София на 16 юли (вторник) от 21 ч. на Лятната естрада в Борисовата градина. Продукцията, осъществена с подкрепата на Българската национална телевизия, върна страната ни в основната програма на фестивала \"Берлинале\" след почти 30-годишно отсъствие. Кратката екранна биография на \"Ага\" вече е белязана от 38 отличия от престижни филмови форуми. Режисьор на лентата е Милко Лазаров, който е и неин съсценарист, заедно със Симеон Венциславов. Продуцент от българска страна е Веселка Кирякова, а музиката е на Пенка Кунева. Едно от големите достойнства на \"Ага\" е майсторската визия, създадена от оператора Калоян Божилов. Естествен декор е безкрайната снежна пустиня на Якутия, в чиито простори от 6000 години живеят само един милион души. Те се славят със своята памет и завидна продължителност на живота. \"Ага\" разказва за двама инуити - Нанук и Седна, които се намират някъде накрай света - сами в бялата пустош на далечния Север. Живеят така, както са живели първите хора - без големи въпроси, без претенции и амбиции, без агресия, ден след ден. Дъщеря им Ага ги е напуснала и след смъртта на Седна Нанук тръгва да я търси. Филмът, за който всички говорят, ще се прожектира в рамките на инициативата на БНТ и Столичната община \"Кино под звездите\". В първата вечер ще бъдат представени и две филмови миниатюри: \"Легенда за първия кукер\" - епизод от първия български анимационен фентъзи сериал \"Златната ябълка\" и късометражната творба от европейската програма EU&ME \"Формата\" (The Shape), създадена по стихове на Пол Елюар.", "date": "2019.07.12", "title": "Показват \"Ага\" с вход свободен"}
{"url": "https://duma.bg/efbet-vleze-i-v-parvenstvoto-n195840", "text": "Българското футболно първенство вече ще се казва efbet Лига. БФС и компанията, излъчващи мачовете \"Футбол про медия\", подписаха договор с букмейкърската компания. За нея се знае, че е близка до собственика на Левски Васил Божков. Контрактът е за 2 години, но други параметри по договора не бяха оповестени. \"Футбол про медия\", която е собственост на шефа на Лудогорец Кирил Домусчиев, се възползва от клауза в договора си с футболния съюз, за да намери генерален спонсор. \"Не правим никакви проблеми какви компании са спонсори по стадионите. До момента ни липсваше голям спонсор, като това вече е факт. Навлизаме във финалните 2 години от договора си с БФС. Понеже се чуха разни числа, искам да кажа, че последният договор беше за 5 г. и на обща стойност 30 млн. лв. Последните 2 г. плащаме по 6,5 млн. лв., като 40% от сумата вече са преведени. Това е нашият максимум. Ако някой може да направи повече, нека заповяда\", каза ръководителят на \"Футбол про медия\" Атанас Караиванов, бивш пресдиректор на БФС и ЦСКА. Новият спонсор обяви, че ще се стреми да \"подобри общата визуална идентичност на първенството и като цяло на футбола в България\". Желанието е да се привлече и по-младата аудитория, която обича футбола. Шампионатът години наред беше известен като \"А\" група, но през 2016 г. след промяната на формата беше прекръстен на Първа лига. \"Ефбет\" е най-големият онлайн букмейкър в България. Компанията се ръководи от Цветомир Найденов, който е син на дясната ръка на Божков от създаването на \"Еврофутбол\" Стефан Найденов. Цветомир Найденов също така е шеф в сянка на вотородивизионния ЦСКА 1948. Българското първенство е шампионатът с най-много спонсори от хазартния сектор в Европа, показва проучване. Логото на \"Ефбет\" е на екипите на Лудогорец, Витоша и Локо Пд. Доскоро то беше и на Левски, но преди няколко дни на сините екипи беше сменено с \"Национална лотария\", която също е притежание на Васил Божков. \"Това не е прецедент в Европа. Има го в Румъния и Чехия, както и в много други страни. Няма нищо скрито-покрито. Нашите средства ще бъдат разпределени и ще помагат за развитието на клубовете. Целта е да направим по-добър продукт\", каза маркетинговият директор на \"Ефбет\" Емил Кънев. Според него няма конфликт на интереси заради това, че \"Ефбет\" спонсорира част от клубовете и е свързвана с Божков. \"За нас е хубаво, че повлякохме крак и дръпнахме другите компании да спонсорират българските клубове, както се случи с Левски\", завърши той.", "date": "2019.07.12", "title": "Ефбет влезе и в първенството"}
{"url": "https://duma.bg/yavorovi-dni-v-pomorie-za-61-vi-pat-n195830", "text": "В Поморие започва 61-вото издание на поетичните празници \"Яворови дни\". През тази година се навършват 120 години от пристигането на поета в някогашното Анхиало. Изложба на стари пощенски картички, свързани с градове, които са на море, е сред акцентите тази година. По традиция начало на програмата поставя  заупокойна молитва в храм \"Свето Рождество Богородично\", каза Милчо Талев, председател на читалище \"Просвета 1888\", в чийто салон се подготвя постановката на Шуменския театър \"Нирвана\" с вход свободен. Музика, изложби и театър се вплитат в програмата на трите фестивални дни. Има и още една научна конференция - \"Яворов за и в Европа\". Яворовите дни и вечери ще бъдат съпътствани от рецитал конкурси, както и от конкурс за поезия.", "date": "2019.07.12", "title": "Яворови дни в Поморие за 61-ви път "}
{"url": "https://duma.bg/dazhd-ot-pari-se-izsipa-na-magistrala-n195828", "text": "Страничната врата на брониран автомобил, превозващ пари, се отвори и от там полетяха хиляди банкноти, заливайки магистрала в американския щат Джорджия. Говорителят на местната полиция Робърт Парсънс съобщи, че става дума за \"голямо количество пари\". Служителят на органите на реда уточни, че подобно нещо е виждал само по филмите.  Очевидци пък разказаха, че някои от шофьорите са спирали, за да събират доларите. От полицията подчертават, че всичко, взето от хората, трябва да бъде върнато.", "date": "2019.07.12", "title": "Дъжд от пари се изсипа на магистрала"}
{"url": "https://duma.bg/aleksandrina-pendachanska-shte-pee-toska-vav-varna-n195820", "text": "Десетото издание на \"Опера в Летния театър\" - културна традиция, утвърждаваща имиджа на града като международна оперна дестинация, отново организира ТМПЦ и Държавната опера във Варна.  Публиката ще се наслади на високосна балетна вечер със солисти на Държавния театър за опера и балет в Красноярск, Варненската и Софийската опера и балет (17 юли). Елена Свинко, Наталия Боброва, Анастасия Осокина, Кристина Чочанова, Нерея Асторя, Марчело Пелицони, Иван Карнаухов, Павел Кирчев, Георгий Болсуновски, Франсиско Руис и други блестящи артисти ще покажат своето балетно майсторство в откъси от \"Спящата красавица\", \"Лебедово езеро\", \"Спартак\", \"Жизел\", \"Дон Кихот\" и др. Хореография Сергей Бобров, з.а. на Русия.  Световната оперна прима Александрина Пендачанска е звездата в операта \"Тоска\" от Пучини (18 юли). Веднага след поредица от участия като Тоска в Италия тя ще представи и във Варна тази бравурна и сравнително нова роля в нейния репертоар. На Пендачанска ще партнират прочутият тенор Камен Чанев като Каварадоси и великолепният баритон, солист на Варненската опера, Пламен Димитров като Барон Скарпия.    Със сигурност голям интерес ще предизвика рециталът \"Cantango\" на Фабио Армилиато (27 юли). Световноизвестният тенор с първостепенни роли на най-престижните оперни сцени заслужи дълго нестихващи овации в оперната гала миналото лято и във Варна - побратимен град на родната му Генуа, на която той е културен посланик по света. Сега ще го аплодираме с песни и танга \"От Скипа до Гардел\" - аранжимент на Фабрицио Моката, и с танцовия дует Лия Данова и Добрин Недев. \"Симон Боканегра\" от Верди (8 август) е сред премиерните оперни заглавия на фестивала. Следвайки традиционното сътрудничество с балкански оперни театри, Варненската опера е поканила да режисира тази постановка Деян Прошев от Македония, когото познаваме от неговите варненски интерпретации на \"Адриана Лекуврьор\" и \"Силата на съдбата\". На диригентския пулт ще застане обичаната от варненци Маестра Николета Конти от Италия. В главните роли ще гостуват български певци със световна кариера - баритонът Кирил Манолов и варненецът, тенорът Иван Момиров. Ролята на Амелия Грималди ще изпълни водещото италианско сопрано Дария Масиеро.", "date": "2019.07.12", "title": "Александрина Пендачанска ще пее Тоска във Варна"}
{"url": "https://duma.bg/otide-si-inzh-ivan-pehlivanov-n195821", "text": "На 93-годишна възраст ни напусна инж. Иван Пехливанов - дългогодишен председател на Българската индустриална стопанска асоциация (БИСА), днес Българска стопанска камара, съобщиха от камарата. Инж. Иван Пехливанов поставя основите на днешната БСК и постига признанието й на национално и международно ниво. През 1980 г. става заместник-председател на БИСА, а от 1986 до 1990 г. е неин председател. Той не само бе \"Свидетел на историята\" (това е заглавието на известната му книга), но и неин създател в най-динамичните години, пишат от БСК. Пехливанов е роден на 26 юни 1926 г. в ямболското село Воден. През 1951 г. завършва Висшия машинно-електротехнически институт в София. Започва работа като конструктор, а впоследствие е проектант. Известно време е главен специалист в Комитета по промишлеността, директор на проектантския институт \"Машелектропроект\" и генерален директор на научно-производствено обединение \"Технология на металите\". През 1968 г. става заместник-министър на машиностроенето, а след това и председател на Комитета по леене и пластична обработка на металите. Над две години е председател на Централния кооперативен съюз.", "date": "2019.07.12", "title": "Отиде си инж. Иван Пехливанов"}
{"url": "https://duma.bg/deputati-i-magistrati-se-hvalyat-vzaimno-za-borbata-s-kontrabandata-n195822", "text": "Главният прокурор Сотир Цацаров, вътрешният министър Младен Маринов и министърът на финансите Владислав Горанов се сдобиха със специални награди заради приноса им в борбата срещу сивата икономика и контрабандата в тютюневия сектор. Плакетите им бяха връчени в началото на вчерашното заседание на парламентарната Комисия за наблюдение на приходните агенции и борба с контрабандата от нейния председател Емил Димитров, а тримата бяха видимо изненадани от жеста. Димитров ги похвали за проактивното и рационално поведение в борбата срещу това негативно явление, което ощетява държавния бюджет. Приемам наградата като знак на уважение към труда на всички наши колеги - прокурори и следователи, заяви главният прокурор Сотир Цацаров. \"Ако трябва да бъдем максимално обективни, трябва да кажем добри и положителни думи и за вас, народните представители\", похвали той на свой ред депутатите. Сотир Цацаров се аргументира с операциите срещу контрабандата, които доведоха до редица повдигнати обвинения, и с официалната статистика за намаляване на дела на контрабандните цигари. Според данните става въпрос за 3,8%, което е най-ниската стойност, отчитана у нас досега.", "date": "2019.07.12", "title": "Депутати и магистрати се хвалят взаимно за борбата с контрабандата"}
{"url": "https://duma.bg/mzhg-shtyalo-da-pregovarya-s-verigite-za-poveche-balgarski-stoki-n195823", "text": "Министерството на земеделието ще се срещне с представители на търговските вериги, за да обсъди увеличаването на дела на българските плодове и зеленчуци в магазините. Срещата ще се състои на 18 юли, става ясно от отговор на земеделския министър Десислава Танева на въпрос на депутата Спас Панчев за контрола на вноса на храни. Ведомството заедно с браншови организации от сектор плодове и зеленчуци, ще обсъжда с търговците по-гъвкави възможности за достъп и предлагане на българска сезонна продукция и популяризиране на продуктите. На срещата ще се дискутират и възможностите за оптимизиране на логистичната и складова политика на веригите, за да не се концентрира тази дейност само на едно място в страната. От отговора на Танева става ясно и че ще се прави анализ на сектора плодове и зеленчуци, на базата на който ще се изготви стратегия за износ. В нея ще се опишат експортните предимства на страната ни и ще се определят пазарните ниши, така че да се постигне устойчив ръст на изнесените количества и свежи, и преработени плодове и зеленчуци. Предвижда се и въвеждане на механизъм за обратно начисляване на ДДС, така че да се освободят производителите от данъчната тежест при доставки на плодове и зеленчуци. Предвижда се и увеличаване на броя на проверките по границите на България, за да не се допуска в страната внос на плодове и зеленчуци, които не отговарят на изискванията. Скоро ще бъде обявена и обществена поръчка за изграждане на базата данни за регистрация и идентификация на търговците на плодове и зеленчуци. През април производители на плодове и зеленчуци протестираха заради нерегламентирания внос, който ги ощетява. В отговор бившият агроминистър Румен Порожанов назначи нов зам.-министър с ресор плодове и зеленчуци. Малко след назначението на Чавдар Маринов бе лансира идеята за регистър на търговците и затягането на проверките за нелегален внос.", "date": "2019.07.12", "title": "МЗХГ щяло да преговаря с веригите за повече български стоки"}
{"url": "https://duma.bg/pazyat-v-tayna-promenite-v-bonus-malus-n195824", "text": "Комисията за финансов надзор (КФН) вече е готова с алтернативи на представения в края на миналата година вариант на системата \"бонус-малус\" за цената на застраховката \"Гражданска отговорност\", съобщиха от ведомството. Засега обаче то няма да я представя пред обществото, а само пред МВР и транспортното министерство. В края на лятото проектът щял да бъде представен и пред обществото. Идеята на въвеждането на системата \"бонус-малус\", за която у нас се говори от около 10 години, е нарушителите на пътя да плащат по-скъпа \"Гражданска отговорност\", а изрядните шофьори - по-евтина. В държави, в които тя е приложена, се отчита спад на пътнотранспортните произшествия и засилване на дисциплинираността на шофьорите. За първи път реален проект за въвеждане на системата бе направен през есента на 2018 г., при предишното ръководство на КФН начело с Карина Караиванова.  Тогава обаче предложението финишира с шумен провал заради обществено недоволство и критики, че е недообмислено. На базата на разработка на външен консултант през ноември КФН предложи шофьорите, които правят най-много нарушения на пътя, да плащат 4 пъти по-скъпа застраховка \"Гражданска отговорност\". Според предлаганата тогава система шофьорите и автомобилите трябваше да се разпределят в 20 класа, като базовият клас отговаря на стандартната цена на застраховката - 100%. Класовете от 1 до 7 позволяват отстъпка (бонус) в размер от 10 до 25%, а класовете от 9 до 20 (малус) означават надценка от 10 до 400%. Бяха заложени 7 категории инциденти, които да водят до покачване на цената на застраховката - от най-леките нарушения, които водят до 1 наказателна точка - например превишение на скоростта с 10-30 км/ч в извънградски район, до най-тежките провинения, санкционирани с 19 наказателни точки - причиняване на смърт на пътя, тежки телесни повреди, ПТП, извършено в пияно състояние, и др. Срещу проектонаредбата се появиха много критики. Една от тях бе свързана с неудобството да се продава автомобил на собственик с много нарушения. Друга забележка беше, че има опасност за \"дребни\" нарушения да се стигне до необосновано оскъпяване на застраховката. На 28 май тази година КФН начело с новия си председател Бойко Атанасов обяви, че възобновява работата по разработването на системата. Малко повече от месец по-късно надзорът обявява, че вече е готов с новите предложения, които обаче първо ще бъдат обсъдени с отговорните министерства, преди да бъдат представени на обществото, явно страхувайки се от нови публични скандали.", "date": "2019.07.12", "title": "Пазят в тайна промените  в \"бонус-малус\""}
{"url": "https://duma.bg/mazh-otselyal-sled-padane-v-niagarskiya-vodopad-n195825", "text": "Неизвестен мъж е оцелял след падане в бушуващите води на Ниагарския водопад от почти 57 метра височина, съобщиха от полицията на парка, където се намира световноизвестният природен феномен. Първо, човекът е забелязан да се изкачва над подпорната стена. но изведнъж е полетял надолу от ръба на \"Подкова\" - най-големия от трите водопада на Ниагара. След претърсване служителите от органите на реда са открили късметлията, \"седнал на камъните\". Човекът, когото полицията не е идентифицирала, не е имал опасни за живота наранявания и е бил отведен в болница. \"Когато езерото Ери тече по-силно към Онтарио, има по-голям шанс при падане да се избегнат масивните камъни\", заяви местен експерт пред Би Би Си. И добави: \"В случая за този човек това е било нещо като Божия благословия.\"", "date": "2019.07.12", "title": "Мъж оцелял след падане в Ниагарския водопад"}
{"url": "https://duma.bg/22-ot-frantsuzoykite-se-smyatat-za-krasivi-n195826", "text": "Само 22% от французойките се смятат за красиви, докато повечето жени в страната (60 на сто) оценяват своята външност като \"средна\", а 18% са убедени, че не са привлекателни. Това показват данните от допитване, проведено от социологическата служба Ifop за сайта Naturavox. Анкетата е направена сред 50 хиляди жени в пет държави: Франция, Германия, Великобритания, Италия и Испания. От посочените страни Италия води по брой на дами, смятащи се за красиви. На Ботуша те са 39 на сто. Това не е случайно, имайки предвид на какъв пиедестал са поставени красавиците там. Второто място се разделя от британките и испанките. 28% от представителките на нежния пол в тези две страни са убедени в своята неотразимост. При германките процентът е 27%. Като цяло данните се доближават до средните стойности за Европа, където показателят е 29 на сто. Социологът Жан-Франсоа Амаде смята, че тези резултати се обясняват със завишените критерии за красота, които имат към себе си французойките. Повече от всеки друг те смятат, че не е отговарят на изискванията за хубост. В останалите страни са по-малко критични към себе си, защото там не е прието да се акцентира върху външността, убеден е експертът.", "date": "2019.07.12", "title": "22% от французойките се смятат за красиви"}
{"url": "https://duma.bg/profesori-i-studenti-ot-nha-uchat-detsa-da-risuvat-n195818", "text": "Националната художествена академия - филиал Бургас, ще проведе за първи път край морето Лятна академия за деца и ученици. Студентите и професорите от НХА предлагат незабравими срещи с изобразителното изкуство в дните до 19 юли.  Малчуганите ще имат богата палитра от творчески занимания: на брега на морето - в ателиетата на новата сграда, в морската градина и Казиното, в музеите на Бургас. Учебната програма включва рисуване, живопис, графика, скулптура, плакат, калиграфия, илюстрация, авторска книжка и авторски комикс, хералдика, керамика, текстил, дизайн, работилничка за изработване на кукли, пленер - морски пейзаж, пясъчни скулптури. На финала ще бъде наредена изложбата \"Ах, морето...\" на терасите на казиното, където ще бъдат връчени дипломи на първите морски академици. \"Лятна академия за деца и ученици\" е утвърден културно-образователен проект с успешна десетгодишна биография. Всяка година през август НХА в София отваря ателиетата си за най-малките. Децата рисуват, моделират, посещават музеи и галерии, творят, учат и се забавляват. Това е съвместен проект на НХА и фондация \"Св. Пимен Зографски\" към НХА с ръководителка Мария Ландова и координаторка Невена Проданова.", "date": "2019.07.12", "title": "Професори и студенти от НХА учат деца да рисуват"}
{"url": "https://duma.bg/kratki-novini-n195817", "text": "Тринадесетото издание на Седмицата на традиционните занаяти в Регионалния етнографски музей в Пловдив видя своя край, но оставаме на занаятчийска вълна. \"Дух и традиция от камък и дърво\" е съвместна изложба на майсторите Стоян Колев и Антонина Славова (до 16 юли). Стоян Колев е дърворезбар, участник в тазгодишната Седмица на занаятите, неговите творби олицетворяват изящната сдържаност на древния занаят. Антонина Славова е майстор по иконопис. Работи реставрация на икони, както и в други области на визуалните изкуства. Изработва мозайки с камъчета, парчета от стари керамични съдове, намерени на брега на река Дунав. Театър \"Весел\" ще бъде домакин на поредния спектакъл от програмата на Международния театрален фестивал \"Лято, кукли и приятели\" на 13 юли от 11 ч. на открита сцена \"Арт лято\" до паметника \"Асеневци\" във Велико Търново. Входът е свободен. Силистренският театър ще представи спектакъл по класически текстове от Леда Милева - \"Работна Мецана\". Постановката е дело на Теодора Попова, сценографията - на Диана Узунова, а музиката - на Гергана Василева. В спектакъла участват Мима Дапкова, Станислав Георгиев и Елена Кешишева. Техниката \"гърлено пеене\" (хоомей) ще бъде представена от монголския музикален ансамбъл \"Чоор\", който гостува за първи път в България, на специален концерт в Театър \"Азарян\" на 24 юли от 19 ч. Членовете на ансамбъла са израснали в Автономна област Вътрешна Монголия (КНР). Тяхното изкуство \"съживява\" традициите от този регион, най-интересната от които е музикалният стил \"хоомей\" - способността на един певец да извлича звуци по три различни начина едновременно. Думата чоор на монголски означава хармония, а изпълнителите са носители на различно разбиране за музикалния свят, както и за богатството на световната музикална култура. Концертът се организира от посолство на КНР в България.", "date": "2019.07.12", "title": "Кратки новини"}
{"url": "https://duma.bg/osadiha-petel-da-ne-kukuriga-prez-noshtta-n195827", "text": "Швейцарски съд осъди петел да не кукурига през нощта, след като жител на кантона Цюрих заведе дело заради шумната птица, съобщи \"Нойе Цюрихер Цайтунг\". Стопанинът на петела е задължен да осигури мълчанието на пернатото от 22 до 8 ч. сутринта през работните дни и в събота, а в неделя - от 22 до 9 ч. В посоченото време на петела е забранено да напуска курника и той ще е там в пълна тъмнина. Също така съдът е предписал да се подобри шумоизолацията на мястото. Преди да заведе дело срещу своя съсед, който е създал курник в гаража редом до къщата си, ищецът е регистрирал по колко пъти е кукуригал петелът. Установил е, че птицата и денем, и нощем издава характерни шумни звуци средно между 14 и 44 пъти на час. Кукуригането се чува на разстояние 15 метра и достига 84 децибела. Съдът се усъмни в точността на тези данни, измерени с помощта на мобилен телефон. И отбеляза доказателствата като \"условно приемливи\". Освен това ищецът се оплака от миризмата. Изначално жалбоподателят искаше цялостно разрушаване на курника, но кантоналният съд отхвърли това искане. В решението е уточнено, че всеки гражданин може да се занимава с хобито си у дома.", "date": "2019.07.12", "title": "Осъдиха петел да не кукурига през нощта"}
{"url": "https://duma.bg/tantsori-defilirat-po-bul-vitosha-n195819", "text": "В продължение на четири дни от 15 до 20 юли Лятна сцена НДК ще бъде епицентър на фолклорни събития в XXIII издание на Международния фолклорен фестивал \"Витоша\". На този форум си дават среща представители на различни култури от цял свят. Стотици танцьори, музиканти и певци стават съпричастни на магическа интернационална сила, която ги обединява - голямата любов към фолклора. Международният фолклорен фестивал \"Витоша\" се е утвърдил като най-важното и популярно фолклорно събитие в културния календар на столицата. Специфичният му начин на организиране позволява на широк кръг хора да го наблюдават безплатно на откритите сцени из целия град. Откриването на фестивала е особено атрактивно и представлява шествие до НДК през пешеходната зона на бул. \"Витоша\" - тази година на 16 юли от 18 ч. Тази година Лятна сцена НДК ще посрещне състави от България, Мексико, Казахстан, Испания, Турция, Парагвай, Япония, Корея, Перу и Башкирия (17 юли); България, Мексико и Турция (18 юли); България, Северна Осетия, Казахстан, Испания, Парагвай и Египет (19 юли) и България, Мексико, Казахстан, Испания, Парагвай и Турция (20 юли). Организатори са Народно читалище \"Витоша - 1951\", район \"Витоша\", с подкрепата на Столичната община. Фестивалът е част от Календара на културните събития на Столичната община за 2019 г.", "date": "2019.07.12", "title": "Танцьори дефилират по бул. \"Витоша\""}
{"url": "https://duma.bg/20-godini-teatar-v-patalenitsa-n195813", "text": "20 години, точно по горещниците, се устремяват към Паталеница да гледат театър ентусиасти от цялата страна - възрастни и деца, театрали, почитатели на Мелпомена и просто любопитни. Шекспировата театрална школа \"Петровден\" е една от забележителностите на това живо село в полите на Родопите заедно с църквата от XII век \"Св. Димитър\". Връзката между църквата, театралната школа и училището - ОУ \"Константин Величков\", е от самото начало и досега. Сама по себе си от векове подобна връзка между църква, училище, театрални игри е сакрална. Преди години Инна Церовска влюби съпруга си - известния театрален режисьор и педагог Христо Церовски, в селото и църквата. И първите представления се играеха в църквата и наоколо й. Училищният двор с шадравана, мостик над него и дърветата наоколо са естественият декор, а чудните паталенски вечери и непринуденият контакт между младите актьори и зрителите създават неповторимата атмосфера на преживяването. Когато Христо Церовски положи началото на своето уникално дело, представлението се играеше в старинната църква и по улицата между нея и училищния двор. Една изключителна театрална разходка в света на Капулети и Монтеки, на Ромео и Жулиета и на паталенската история и съвремие. В нея участвахме заедно с децата и юношите на Паталеница, някои от тях пораснаха и днес са професионални актьори. Публика в годините бяха бащите и майките, бабите и дядовците, невръстните малчугани, приятели от Пазарджик, Пловдив, София, понякога и чужбина. Костюмите бяха дело на Инна Церовска, мениджър и мотор на школата след ранната смърт на основателя, напоследък се включи и сценографката Теодора Лазарова. Сред първите актьори са учениците на Христо Церовски - Вяра Начева, Александра Михайлова, Таня Йоргова, Гьорги Георгиев-Антика, партнират им актьорите Богдан Казанджиев, Петър Mитев, Благой Бойчев, Мариана Бонева, Севар Иванов, Константин Икономов... паталенските деца Анатолий Ставрев, Самуела-Ивана Церовска, Стоян Додников, някои вече актьори...  И тази година началото бе с \"Ромео и Жулиета\" на клас на доц. д-р Пенко Господинов от  НАТФИЗ, следва на 13 юли \"Венецианският търговец\" на режисьора Калин Ангелов. И тази година спектакълът е в сътрудничество с театралното училище в Гилфорд към Университета Съри в Англия, върхът ще бъде в края на месеца - 26 и 27 юли, със \"Сън в лятна нощ\" на английска режисьорка и представянето на сборник с отзиви и снимки за продукциите на Шекспировата лятна школа \"Петровден\", изготвен със съдействието на театроведката Светлана Байчинска... През годините са играни и \"Укротяване на опърничавата\", \"Сън в лятна нощ\", \"Напразни усилия на любовта\", \"Комедия от грешки\", \"Перикъл\", \"Зимна приказка\"... Пътят между училището - ОУ \"Константин Величков\", и църквата не е дълъг, но когато го изминават в продължение на 20 години много хора, километражът му е вече друг. Ако днес Христо Церовски беше жив, щеше да бъде щастлив, че една от неговите творчески рожби - театралната школа \"Петровден\", стана на 20 години и че една от дъщерите му - Самуела-Ивана,  е вече професионална актриса, а другата - Павлина-Калина, е режисьор по монтажа.  След смъртта на Христо Церовски делото му беше поето от Тодор Димитров, активно се включи и актрисата Вяра Начева. После Инна Церовска със съдействието на Тодор Димитров установи връзка с Рекс Дойл и години наред той идваше със свои сътрудници и ученици от училището Гилфорд към университета Съри, Англия. За тези години постановките на Шекспирови пиеси ставаха все повече. Истинска лятна буря ни окъпа по време на представлението \"Бурята\" през 2014 г. В бурята младите актьори изиграха \"Бурята\" вихрено, шеметно, искрено, до края. И ние бяхме с тях до края - мокри и щастливи от чудото на съвместното преживяване. Рекс Дойл не е между живите, неговото място в проекта \"Петровден\" зае деканът на театралния факултет в Гилфорд скул режисьорът Тревър Роулинс. Пристигаха преподаватели и студенти по актьорско майсторство от театралното училище в Англия, които равностойно участваха в представленията заедно с професионалните актьори и с възпитаниците на Шекспировата школа в селото. Винаги ми е мъчно, когато по Петровден не успея, не смогна да се окажа в Паталеница и да се наредя в полуокръжността около училищния шадраван, за да съучаствам в чудото \"Петровден\". Там се случва нещо живо, което не прилича на нищо друго познато. В едно село, едва ли не върху гола поляна, млади хора произнасят думите на  британския гений, тичат и се сражават в името на доброто и любовта, свирят и пеят, предават всячески духа Шекспиров. Този театър напомня  \"бедния\" театър на Гротовски, отделни практики от движенческия театър, но онова, което го прави уникален, е преди всичко духът на младия телом и духом, на свободния човек. И това събира млади актьори отблизо и далеч заедно именно в тази точка на света по това горещо време. Тях и нас, тяхната публика. Нищо да не беше сътворил приживе режисьорът Христо Церовски, само лятната Шекспирова школа в Паталеница да беше, и тя е достатъчна, за да го помним много-много години, докато школата и споменът за нея съществуват. Така че Пушкиновото \"Я памятник себе воздвиг нерукотворный...\" е много на място, когато става дума за Церовски, Паталеница и Шекспировата школа.", "date": "2019.07.12", "title": "20 години театър в Паталеница"}
{"url": "https://duma.bg/sahranyavane-na-hrana-n195808", "text": "Лятото е синоним на пикници, плажни уикенди и барбекюта в двора или на вилата. Но важно е да се знае колко дълго ще остане храната на открито. \"Бактериите могат да проникнат бързо в определени храни, когато са в опасната температурна зона от 5 до 57 градуса\", казва Джанилин Хътчингс, хранителен експерт от StateFoodSafety. Сред тях са не само месо, млечни продукти и яйца, но и листни зеленчуци, нарязани домати и варени зеленчуци. Всъщност всичко, което е богато на протеини или въглехидрати, влажно или неутрално до леко кисело, може да представлява риск. Ако не искате забавлението да завърши с хранително отравяне, трябва да запазите всички в безопасност. \"Като цяло храната може да бъде оставена само 2 часа навън, преди да се развали, т.е. преди бактериите в храната да са се увеличили до опасни нива\", казва Джанилин. \"Когато храната остане на слънце, тя може да се влоши дори по-бързо, защото топлината може да доведе до по-бързо навлизане в опасната температурна зона.\" Министерството на земеделието на САЩ (USDA) препоръчва храните да са вън от хладилник не повече от 1 час, когато температурата е над 30 градуса. Ако пътувате, поддържайте горещите храни горещи. Носете със себе си охладител и лед, за да опаковате всяка храна, която трябва да остане охладена (плодове, зеленчуци, сосове), препоръчва  Джанилин.   Причина - вирус, който атакува червата. Човек може да се зарази, като влезе в контакт с някой, който вече е заразен, или като докосне нещо, което той/тя е докоснал. Този вирус може да бъде предаден и чрез заразена храна или вода. Симптоми – диария, гадене и/или повръщане, коремни спазми, треска, мускулни болки, главоболие. Симптомите се появяват 1 до 2 дни след заразяването и обикновено продължават от 1 до 2 дни, но могат да продължат до 10 дни. Усложнения - обезводняване, причинено от повръщането и диарията.  Поставяне на диагноза - лекарят ще попита за симптомите или ще вземе проба от изпражненията, за да установи дали заболяването е вирусно или бактериално.  Лечение – на първо място – почивка. Не допускайте обезводняване – пийте чайове, бистри бульони или домашно приготвен разтвор от преварена вода, малко сол и захар. Постепенно започнете да ядете меки храни като ориз и картофи, препечени филийки, солети. Избягвайте млечни продукти, кофеин, пикантни храни и мастни храни. Предпазване - избягвайте контакт със заразени хора или с нещата, които са пипали. Докато ползвате машини във фитнеса или сте в градския транспорт и на други обществени места, избягвайте да пипате лицето си, а след това измивайте добре ръцете си. Мийте ги добре и преди ядене. Не споделяйте лични вещи, чаши, посуда, прибори за хранене, кърпи. Не дояждайте храната на децата си или нечия друга. Получава се след консумация на замърсена храна, която съдържа бактерии (като Е. coli), вируси или паразити. Симптоми - коремна болка, която може да бъде доста тежка, загуба на апетит, стомашно разстройство, диария, гадене и/или повръщане, треска, умора. Тези признаци може да се проявят до няколко часа след хранене със заразена храна, но излагането на определени замърсители може да не предизвика симптоми до няколко седмици след заразяването. Болестта трае от 1 до 10 дни.  Усложнения - дехидратация, причинена от прекомерно повръщане и диария. Излагането на определени видове бактерии може да се окаже фатално за неродените бебета. Някои щамове на Е. coli могат да причинят бъбречна недостатъчност. При малки деца и възрастни хора е необходима своевременна консултация със специалист.  Диагностика - лекарят ще ви зададе въпроси за храната, която сте яли, и колко дълго сте имали симптомите. Ще извършвате кръвни изследвания и ще дадете проба от изпражненията. Лечение - пийте чайове, разтвор с електролити. Ако състоянието ви е по-сериозно, лекарят ще ви предпише антибиотици. Предпазване - дръжте ръцете, повърхностите за готвене и приборите чисти. Дръжте топлата храна топла и студената студена. Изхвърлете престоялата повече от ден храна и тази, за която не сте сигурни.", "date": "2019.07.12", "title": "Съхраняване на храна"}
{"url": "https://duma.bg/nataliya-petrova-nuzhna-e-strategiya-za-zavrashtaneto-na-sanarodnitsite-ni-ot-chuzhbina-n195810", "text": "- Как и кога станахте част от \"Родолюбец\", Натали? - В Дружеството съм сравнително нов човек. Един от основателите на организацията, който направи много в името на каузата на българите от Бесарабия и Таврия - Емил Миланов, ме покани в \"Родолюбец\". Същата година - през 2018-а, бях избрана за член на Управителния съвет. Оттогава, както сподели за мен един от съпредседателите ни, \"вря и кипя\" с проблемите, тревогите и радостите на нашата организация (усмихва се). - Защо е необходимо да има организация за връзки с бесарабските и таврийските българи? - Дружеството за връзки с бесарабските и таврийските българи \"Родолюбец\" е основано още през 1990 г. от група интелектуалци в София. В продължение на тези близо три десетилетия организацията пое отговорността както да запознае обществеността в България със съществуването на сънародниците ни в Украйна, Молдова, Казахстан, Русия, така и да работи за отстояването на тяхната културна идентичност. През 1998 г. дружеството възстанови отбелязването на Деня на бесарабските българи - 29 октомври. Това е историческата дата, на която преди 180 години е осветен храм \"Преображение Господне\", построен от български колонисти в Болград, Украйна. Радостно е, че и в селищата на нашите сънародници в Бесарабия и Таврия този ден вече намира място в празничния им календар. Именно Дружество \"Родолюбец\" има основна заслуга и за появата на Пост. щ103 на МС за приемане за обучение у нас на студенти и докторанти от български произход. На всеки две години нашата организация издава и алманах \"Родолюбец\", превърнал се в необходимо помагало за учителите, които тръгваха към нашите забравени сънародници от посочените територии. През 2018 г. отбелязахме Деня на бесарабските българи в София с триптих, като освен традиционния 21-ви Празничен концерт във Военния клуб организирахме в сградата на Етнографския музей в София и изложба на тема \"Бесарабия - извор на красота и родолюбие\" със снимки на Асен Великов. Експозицията предизвика огромен интерес и беше поканена да гостува в други градове и държави. Всеки месец организираме литературни вечери на бесарабски поети, представяме книги на наши писатели, кръгли маси и много други тематични събития, свързани с нашите земляци. - Какви са целите, идеите и плановете на това сдружение? - Цялостната ни дългогодишна и разнородна дейност е била подчинена единствено на идеите и принципите, заложени в устава на нашата организация, тоест на изграждането на връзки и приятелство с представителите на една от най-старите и големи български диаспори от историко-културните области Бесарабия, Таврия и Крим, както и на други места от постсъветското пространство. През целия този период Дружество \"Родолюбец\" работи с постоянство и инициира редица родолюбиви дейности, подкрепени от такива големи българи като Блага Димитрова, поета А. Германов, поета и преводача А. Миланов, проф. Бож. Димитров, акад. Н. Кауфман и др. Сред настоящите членове на УС на \"Родолюбец\" са хора като проф. д.и.н. Н. Червенков - награден от президента на България с орден \"Св. св. Кирил и Методий\", поетесата Таня Танасова, докторът по етнография Г. Георгиев и други обществени дейци. Заслужава си още веднъж да изтъкна факта, че  организацията съществува вече близо 30 години и няма друго обществено сдружение в България, устояло на предизвикателствата в държавно-политически, социален и всекидневен план на превратностите на времето от т.нар. период на прехода. За юбилейната 2020 г. от \"Родолюбец\" специално подготвяме редици културни събития в София. - Кои са най-големите проблеми, с които се сблъскват сънародниците ни, родени в чужбина, и продължаващи да живеят и работят далеч от България, но пазещи неизменна обич към нея? - На 28 октомври 2018 г. в София по инициатива на \"Родолюбец\" се проведе 10-а поред кръгла маса на тема: \"Обществени и културни проблеми на българите в Бесарабия, Таврия, Крим и ролята на гражданските организации\". Участниците във форума обсъдиха доста актуални въпроси, сред които се открояваше този за състоянието и перспективите на политиката на България спрямо българските общности зад граница. България се стреми да води последователна държавническа политика спрямо сънародниците ни в Молдова, Украйна и страните от ОНД. Но това, което е необходимо, е прилагане на приетите досега нормативни документи за работа с българските общности зад граница. За съжаление трябва да констатираме, че се наблюдава неспазване на действащата законова и подзаконова нормативна база. За пореден път оформихме обръщение към българските институции, като настоявахме за точно изпълнение и спазване на българското законодателство и по-специално на законите и нормативните актове за работа с българите зад граница. Според нас е необходимо и актуализиране на някои документи, както и приемане на нови, в съответствие със сегашните реалности. - Как ще коментирате някои от идеите на правителството, касаещи интегрирането на бесарабските българи и привличането им от чужбина за нуждите на българския пазар на труда? - Организацията ни на няколко пъти инициира законови изменения, насочени към създаването на нормативна уредба за подпомагането на тези, които биха пожелали да свържат своето бъдеще и това на децата си с България. При приемане на Закона за земята от 1991 г. Дружество \"Родолюбец\" внесе предложение в парламента 10% от държавните и общинските земеделски земи да бъдат отделени за преселили се от чужбина българи, които ще се занимават със земеделие. Предложението беше отхвърлено с 94 на 91 гласа. През 2000 г. по решение на Министерския съвет, с участието на всички компетентни държавни институции, бяха изработени проекти на Стратегия и Закон за трайно заселване на българи от чужбина у нас. За съжаление поради правителствената промяна от 2001 г. проектите бяха изоставени и независимо от многократното повдигане на въпроса от страна на нашето Дружество и на други родолюбиви организации те не бяха придвижени. По отношение на предложението на КНСБ за преселване на българи от чужбина за нуждите на българския пазар на труда УС на Дружеството ни се обърна с открито писмо към министър-председателя Б. Борисов и президента на КНСБ П. Димитров. Приветстваме инициативата на КНСБ по принцип, но тя по никакъв начин не трябва да бъде ограничавана териториално само до Бесарабия, а е необходимо да бъде насочена към всички българи в чужбина, живели продължително време зад граница. Предлагаме да се създаде политически орган при правителството по реемиграционната политика спрямо българите в чужбина и изпълнителен орган за нейното провеждане. Нужно е да се разработи стратегия и проектозакон по завръщането и трайното заселване на българи от чужбина в България, като се ползват идеи от разработения от 2000 г. Считам, че провеждането на една реемиграционна политика следва да бъде добре премислено, нормативно подготвено и детайлно изпипано. - Преди няколко месеца с отворено писмо до премиера Борисов наши сънародници в чужбина поискаха Държавната агенция за българите в чужбина да бъдe закрита. Според тях това е ненужна институция, която излишно натоварва държавния бюджет, остаряла е като концепция, а дейността й дублира функциите на други органи. Каква е позицията на \"Родолюбец\" по този въпрос? - Дълбокото ми убеждение и становището на УС на Дружеството е, че българите в чужбина имат нужда от институция като ДАБЧ. Нашето виждане за по-нататъшната й съдба обаче е свързано непременно с промяна на статута й. Важно условие за това според нас е прехвърлянето на функциите по установяване на български произход към институциите, които са натоварени с осъществяване на отделни административни действия като част от политиката ни към сънародниците ни в чужбина - Министерството на правосъдието, МВР и МОН, както беше допреди десетина години. Издаването на удостоверение за произход като дейност е встрани от основната цел, с която агенцията бе създадена, а именно да подкрепя съхраняването и разширяването на българското етнокултурно пространство зад граница. Нещо повече - тя изсмуква кадровия ресурс на ДАБЧ и я прави в недостатъчна степен адекватна на динамично променящите се реалности зад граница. В условията на несистемност все пак се утвърдиха някои изключително успешни политики, чиито плодове вече жънем - като образователните програми за приемане на студенти от общностите ни зад граница по ПМС 103/1993 г. и за подкрепата на българските училища зад граница. В същото време въпросът с предоставянето на гражданство периодично се подлага на съмнение, т.к. не е дефиниран като безспорна и полезна за страната ни политика. ДАБЧ е и трябва да остане (макар и според нас с променен статут) институцията, която да подпомага българите зад граница, да им вдъхва доверие и увереност, че в България съществува място, където те най-пълноценно могат да възприемат прародината си като близка, загрижена и отворена за тях. Разбира се, осъществяването на подобна инициатива следва да бъде добре обмислена, с премерени действия и с широка обществена дискусия, както и с привличането на експертно мнение от юридически и правно-политически характер.", "date": "2019.07.12", "title": "Наталия Петрова: Нужна е стратегия за завръщането на сънародниците ни от чужбина"}
{"url": "https://duma.bg/kristina-sidorova-dobrotata-shte-spasi-sveta-n195812", "text": "- Човек е толкова голям, колкото са големи мечтите му, казва авторът на \"Малкият принц\" Антоан дьо Сент Екзюпери. Кои свои мечти успяхте да осъществите досега, Кристина? - Всеки човек има мечти, които осмислят живота му, карат ни да се стремим, да се борим, да вярваме. Има разлика между мечта и цел. Мечтата е най-вече желание, което не изисква кой знае колко труд и упорство. Но когато знаеш защо искаш да постигнеш нещо и се бориш за него, то става твоя цел. Понякога дори само копнежите ни са по-ценни от осъществените мечти, защото те ни дават шанс да продължим да вървим напред. Нито едно от нещата, които съм си мислила, че ще правя някога, не се случи. Когато се записах в Техническия университет, исках да се занимавам с телевизия, с медии. Мислех си, че ще живея в София, но съдбата ми отреди домът ми да е вече 15 години в Габрово, за което изобщо не съжалявам. Повечето от моите мечти се разминаха във времето, но ми се случиха много други хубави неща. Продължавам да мечтая, но не вярвам, че стремежите ми ще е сбъднат. Не, не съм песимист. По-скоро се научих да приемам това, което ми се случва всеки ден, като подарък и да се му радвам. Не правя дълги планове, защото съдбата винаги досега ми е поднасяла обратното. Всъщност най-голямата ми сбъдната мечта е да съм майка. Имам прекрасен син, Андрей, който е на 15 години и вече завърши VIII клас в Априловската гимназия в Габрово. Той е най-хубавото нещо, което ми се е случвало. Щастлива съм, че точно това дете се падна на мен и че ме избра за свой родител. Искам да бъде добър човек, да бъде непримирим. Андрей има силно изострено чувство за справедливост. Искам да продължи да бъде такъв, да не спира да следва мечтите си и да не се отказва. Той е много състрадателен и човечен. - Какво ви провокира да се занимавате с политика? - Животът ми се стече така, че уж за малко се върнах в Габрово, но трагичен инцидент в моето семейство ме остави за дълго време в града, след като десет години прекарах в София и Ловеч. Искаше ми се да променя нещо в родния си град, свързано с живота на млади хора. Всъщност политиката винаги ми е била интересна и през годините съм се интересувала от нея. Отидох в офиса на БСП и станах член на Младежката организация. Просто казах: \"Искам да бъда ваш член. Искам да правя нещо социално, да работя и да съм сред млади хора. Искам да защитавам каузите, за които се бори и БСП.\" По-късно станах председател на Младежкото обединение, лидер на партията в Габрово, общински съветник и сега съм народен представител. Мога смело и със самочувствие да кажа, че съм изкачила цялата йерархия - от редови партиен член до депутат. За мен политиката е начин не да се стремиш към постове и облаги, а да решаваш проблемите на хората. Това е важното. Неописуемо е усещането да се чувстваш полезен, когато си усмихнал на някого, когато чуеш спонтанното \"Благодаря!\". За съжаление хората вече не вярват, че политиците са тези, които могат да решават проблемите им. - Вашите приятели ви определят като много емоционален човек. В какви ситуации \"избухвате\"? - Избухвам, когато се сблъскам с несправедливост. Недоволствам, когато видя, че се злоупотребява с обществен ресурс. Огорчавам се, когато вярвам, че каузата, която защитавам, е истинска, добра и знам, че ще помогне на много хора, а срещам отпор само защото я предлагам аз като представител на опозицията. Тогава наистина полудявам и съм готова със зъби и нокти да се боря да постигна това, което съм решила. Възмущавам се, когато стана свидетел на безчовечност, студенина, неразбиране, когато видя, че се краде, за да се постигнат лични цели. - Кои са петте неща, които имат най-голямо значение за Вас? - Добротата. Вярвам, че добротата ще спаси света. Е, в синхрон с красотата, разбира се. Приятелството е изключително ценно за мен. Когато преди години загубих любим човек, ако не бяха моите приятели, едва ли щях да оцелея емоционално. Изключително много държа на тях и безкрайно ги обичам. Благодарна съм, че около мен има истински, добри, съпричастни хора, на които - по което и време да се обадя, съм сигурна, че ще ми помогнат с цената на всичко. Семейството заема изключителна място в моя живот. Имам много голямо и задружно семейство и не можем един без друг. Обичта между хората ме зарежда емоционално и позитивно. Щастието също е част от нещата, които са важни за мен. Няма по-голяма награда да си щастлив от това, което правиш, да раздаваш щастие на другите около теб и да си щастлив там, където си. Позитивен човек съм и не разбирам хората, които постоянно мрънкат за нещо. Все някой друг им е виновен, все някой им пречи, все нямали късмет. Вместо да се вземат в ръце и да търсят изход от ситуацията или да се радват на хубавите неща около тях, те са все намусени и недоволни. - С какво обичате да се занимавате извън политиката и в свободното си време? - Често си мисля, че съм преродената героиня от приказката на Андерсен \"Цветята на малката Ида\". Страшно много обичам цветята и въобще всякакви растения. Обожавам розите и имам много от тях в градината си. Обичам подправки, обичам зеленина. Искам около мен да бъде цветно, шарено, светло, красиво. Отнасям се с цветята като с живи същества - грижа се за тях, галя ги и им говоря. А те ми се отблагодаряват за любовта с прекрасни цветове. Много пъти съм си мислела, че ако в нашата държава положим малко повече усилия около нас да е красиво и пъстро, и ние самите ще се чувстваме по-добре и ще бъдем по-щастливи. На терасата ми имам много цветя и постоянно купувам саксии и растения. Все се заричам да не го правя повече, но не мога да устоя на красиво цвете. - Казват, че сте много добра кулинарка. Кога се научихте да готвите? - Когато излязох по майчинство. Андрей се роди, когато бях на 23 години, току-що завършила, в \"Студентски град\". Дотогава не ми беше интересно да се занимавам с манджи. Но когато си вкъщи с малко дете, естествено е да потърсиш нещо, с което да се разтовариш и да поемеш нови предизвикателства. И се запалих по готвенето. Започнах да колекционирам готварски книги и списания, да гледам кулинарни телевизионни канили, да си разменям рецепти с приятели и роднини. Сега, когато реша да си почивам, започва едно готвене, едно месене... Не обичам да правя сладкиши, но обожавам да замесвам погачи, баници, соленки, кифлички. Обичам да имам гости, да има хора около мен и да ги гощавам с лакомствата си. - Ако имахте магическа пръчка, какво бихте променили в България, в света, в Габрово? - Бих направила така, че да няма бедни деца и нещастни хора. Бих премахнала омразата и липсата на съпричастност към неволите на другия. Отвращават ме алчните хора и консуматорите. Искам всички да сме по-добри един към друг, да си помагаме, да намираме добра дума дори за непознатия. Искам младите хора да мечтаят и да сбъдват стремежите си. Искам Габрово да бъде щастлив град, да е пълен с усмихнати момичета и момчета, нещо, което в момента не се случва. Искам те да открият, че в Габрово могат да реализират мечтите си и да отгледат децата си тук. Искам да се чувстват добре и бих превърнала прекрасния град в младежки, пълен с дух и с възможности за реализация. За съжаление от \"българския Манчестър\" са останали само името и спомените от времето, когато Габрово е бил град със 100 000 жители. Жалко е, че управляващи признават за проблемите, но не предлагат решение. Ако бях вълшебница, щях да омагьосам всички да се радват на деня, на изгрева, на това, че са живи и здрави, и че днес е един прекрасен ден, да вярват и да правят всичко възможно и утре да бъде още по-прекрасен. Щях да направя така, че да изчезнат черногледството и мрънкането и да станем една идея по-добри, по-светли и по-усмихнати.", "date": "2019.07.12", "title": "Кристина Сидорова: Добротата ще спаси света"}
{"url": "https://duma.bg/zetyat-e-otselyal-zashtoto-se-e-smyal-v-etropole-n195811", "text": "Няма нищо по-хубаво от добрия повод да се събереш с приятели и близки. Етрополци са му намерили цаката и канят в града си и \"свежа кръв\", а кулминацията на местното гостоприемство е точно Зетрополе, или Празникът на зетьовете, който се проведе и този Петровден. Концерти на местните танцови състави и етрополките Вили Рай и Софи Маринова допълваха програмата. Най-чаканото от пъстрото честване е зетьовото шествие, което тръгва от Зольовата чешма, обрекла десетки мъже на етрополско жителство и мирно съществуване с местните тъщи. Зетят е оцелял, защото се е смял, твърдят по-младите бракувани мъже. По-опитните обаче ще дадат и други съвети. Аз се шегувам с баща ми, че е оцелял заради готварските си способности, но едва ли е само това. На шествието на особена почит винаги е най-младият зет. И тази година двама прясно бракувани младежи се возеха на камионче с провeсени моркови на врата. По-голямо внимание обаче предизвикаха баш доайените на празника - бай Илия Пожарникаря и Евлоги Пешев. И двамата са \"изгорели\" по етрополки преди десетилетия, но очите им още блестят, докато говорят за половинките си. Бай Евлоги е 28-и набор и е навъртял почти 50-годишен брак. Взех си 17-годишна девойка, младо гадже, ама й казах, че трябва да се образова, обяснява ми той. А вие, младите, сега  само се ослушвате недоволства бай Евлоги. На камиончето, на което се возят с бай Илия, с отработени жестове с ветрило им вее друга дама с дългогодишен брак - Николина Червенякова. На подвижна платформа се вози и Светльо Праматаров. За поредна година бившият борец показва нагледно как един етрополски зет трябва да действа вкъщи - пере и чисти под зоркия поглед на местна дама. Мажоретният състав при СУ \"Христо Ясенов\" и Етрополската духова музика дадоха допълнителна тежест на честванията. Цялата колона от настоящи и бъдещи зетьове се предвожда от познати за етрополци \"външни\" мъже. Тази година някои от обичайните картини, изобразяващи теглото на бракуваните, бяха носени от хубавици от танцовия състав \"Балканска младост\". Да подкрепят етрополските си братя по съдба пристигнаха зетьове от Алфатар, Мирково, Велино, Ръжено Конаре, Самоводене и Чавдар, липсваха обаче стари познайници и обичайни делегации като кукерите от Войнягово. Танцът на мъжките бели лебеди и гарванските снахи, рокерите кандидат-зетьове и група \"зли тъщи\" ведро крачеха в шпалира за радост на стотиците зрители.  Заклевам се да слушам тъщата, смело обеща група млади етрополски зетьове. Това бе и черешката на празника - комендантът на етрополското сдружение \"Зольовец\" Здравко Чинов провери цялото зетьовско войнство. А след това най-новите попълнения положиха тържествена клетва да слушат родата на жената и най-вече тъщата. Церемонията изисква зетьовете да са по чорапи, изплетени точно от майката на съпругата им. За награда има и грамоти \"Златен зет\". И сега, както и преди десетилетия, мъжете, доведени от чужди места, са  звезди на вечерта Буквално. Зетьовете имат своя си, мъжка нощ, в местен ресторант. Вечерята я плащат бабите или съпругите. Това е времето, в което мъжете могат да се оплачат един на друг за орисията, както и да разменят рецепти за сладък семеен живот. Тайни какво се е случило там не издават. Татко и днес хвали баба, че е оплела чорапи и без публична клетва го изпратила в ресторанта преди години. Все пак и баба ми е довела зет в града, даже преди официализирането на празника, та може затова да е била благосклонна към избраника на дъщеря си. В тази връзка хвърлям публично ръкавица - баща ми, следващия път и ти да се изявиш като дядо, обещавам снимката от шествието лично да я направя! Шарен и дори абсурден - такъв е традиционният мач \"Завряни срещу доведени\", в който зетьовете мерят футболни (и не само) способности срещу снахи и етрополски моми. Младо гайдарче \"откри\" футболната драма, а медицински екипи дебнеха за нежелани инциденти. В редовното време мачът завърши 3:3 и се стигна до наказателни дузпи. И понеже правилата в Зетрополе са различни, първо всеки отбор бие в собствената си врата, а след това в противниковата. Крайното положение май бе предварително ясно - победата отиде при дамите. А мачът завърши с хоро. Казват, че зетят е оцелял, защото се е смял. В Етрополе зетьовете се смеят много и брачният хомот, поне според думите им, хич не бил толкова страшен. И все пак, ергени, внимавайте каква вода пиете - Зольовец е магия!", "date": "2019.07.12", "title": "Зетят е оцелял, защото се е смял... в Етрополе"}
{"url": "https://duma.bg/svinski-trevogi-n195816", "text": "През лятото на миналата година хванаха у нас първото огнище на опасната болест африканска чума по свинете. Властта обаче взе всички възможни мерки. Така е, щом го рекоха от МЗХГ. Че даже една тел за стотици милиони левове опънаха по сухоземната част на границата с Румъния, дето огнищата са вече 1200, а някои от тях - съвсем пресни, нахално се пръкнаха баш от другата страна на Русе. Та таз гадна зараза в последните дни най-нагло взе да се шири из страната, да си вихри коня и най-ненадейно (за властите и земеделската министърка Десислава Танева) се пръкна и сред домашните прасета на хората в Плевенско. И макар да бяха взети всички възможни предпазни мерки (май просто изхарчихте едни пари?), държавата и ветеринарните власти се посъбудиха и рязко се мобилизираха. И взеха нови, този път спешни мерки.  Свинчурите в трикилометровата зона на осемте нови огнища в Плевенско замлъкнаха завинаги. Да идат под ножа и домашните прасета в Русенско бе разпоредено на стопаните им, ако не - пращат ти ветеринар със спринцовка. Дето се казва - няма прасе, няма чума. Щото държавата се грижи за промишлените производители на свинско. Няма лошо, ама - както винаги, за прасето Гошко на бай Иван на никого не му пука. И ловците са впрегнати - дават им по 50 кинта за отстрелян глиган. Гражданите ще бъдат също стимулирани финансово да дебнат по гори, поляни и чукари няма ли някой натръшкал се от чумата глиган.  Не ще и дума, мерките са грандиозни. То дето се вика, цялата държава е мобилизирана. А властта и конкретно Танева плюс БАБХ са чисти като сълза. Щото  хората, дето си купуват кебапчета от Румъния, са виновни (според шефа на БАБХ), румънските туристи у нас (по Борисов), и нашите, дето ходят там и после разнасят заразата из родината. Две години Борисов удържал тая гадна зараза, ама сега с тия туристи нещата излезли от контрол... Тези дни министърката не спира да се тюхка колко е страшна и опасна болестта и какви загуби ни очакват. Май свинските тревоги й дойдоха в повече. Не се предавай, Танева. Има как да задържиш положението. Не всичко е обречено, пък и нали загубите ще са за наша сметка. Я забранете на туристите да ходят в Румъния, а на онези там - да стъпват у нас. Ако това не става, щото няма как да вържете летния туристически сезон, директно забранете на прасетата да се разболяват от чума.", "date": "2019.07.12", "title": "Свински тревоги"}
{"url": "https://duma.bg/statinite-uvelichavat-riska-ot-diabet-2-n195809", "text": "Изследване на здравните досиета на хиляди пациенти установило, че тези, на които е предписан статин, имат поне 2 пъти по-висок риск от развитие на диабет тип 2 в сравнение с тези, които не вземат тези лекарства. При хората, вземали тези таблетки повече от 2 години, рискът от развитие на захарна болест се увеличава над 3 пъти. Изследователите също установили, че потребителите на статини с 6,5% е по-вероятно да имат висока стойност на HbA1c (гликиран хемоглобин - рутинен кръвен тест за диабет, който оценява средната кръвна захар за няколко месеца назад). Статините са клас лекарства, които понижават холестерола и кръвното и намаляват риска от инфаркт и инсулт. Повече от 1/4 от възрастните ги използват, сочат данни на здравните власти на САЩ.  Проучването, публикувано в списание Diabetes Metabolism Research and Reviews, включва 4683 мъже и жени на средна възраст 46 г., които не са имали диабет, но били кандидати за статини заради риск от сърдечни заболявания. Все пак на около 16% от групата (755 души) са предписани статини в периода на проучването от 2011 до 2014 г.  И предишни изследвания предполагат подобна връзка. \"Учените и клиницистите трябва да проучат по-задълбочено въздействието на статините върху човешкия метаболизъм и взаимодействието между липидния и въглехидратния метаболизъм\", казва проф. Стивън Клинтън, член на раковия център в Охайо.  ДУМА припомня, че преди повече от 2 години изследвания предполагаха, че статините намаляват риска от смърт при рак (с 22% на белия дроб, с 47% на простатата). Други изследвания поставиха под въпрос ползата от статини при хора с по-малък риск от инфаркт и инсулт и над 75 г. без сърдечносъдови заболявания. Проучване, в което са анализирани 44 920 пациенти с деменция от Шведския регистър на деменцията между 2008-2015 г., откри, че употребяващите статини имат 22% по-малък риск от смърт в сравнение с останалите. Изследването бе представено на V конгрес на Европейската академия по неврология в Осло през юли т.г. Според изследователите при пациенти с васкуларна деменция - вторият най-често срещан тип деменция след болестта на Алцхаймер, е наблюдаван с 29% по-нисък риск от смъртност.  Разпространението на деменцията нараства и засяга 5% от населението над 65 г. и до 50% от хората до 90 г.", "date": "2019.07.12", "title": "Статините увеличават риска от диабет 2?"}
{"url": "https://duma.bg/istoriyata-ne-izgarya!-n195814", "text": "Не виждам нищо извънредно в нареденото от министър Красимир Вълчев прекрояване на готовите учебници за Х клас в духа на откровения антикомунизъм. У нас още от края на ХХ в. последователно се вадят с железарски клещи зъбите на всички теми и проблеми в гимназиалната учебна програма, които представят сравнително по-обективно времената на националната съпротива против фашизма и на социалистическата система у нас. Така че нищо ново под слънцето.  Финансистът Вълчев, седнал на министерско кресло, заемано някога от Иван Вазов и Иван Шишманов, и в новия исторически етап от акад. Илчо Димитров, просто изпълнява тривиална политическа поръчка, предназначена да реабилитира българския фашизъм през Втората световна война и наред с това да покаже българския социализъм в периода 1944-1989 г. като проклето дъно на националната ни съдба.  Той казва дословно, простичко, за да е ясно: учебниците по история нямат за цел да разкриват обективната истина на близкото или далечното минало, а да изпълнят с текст общите тезиси в учебната програма, независимо дали са състоятелни или несъстоятелни. Оттук извежда правило: щом в учебната програма е записано, че социализмът спада към тоталитарните системи, значи той трябва да бъде разгромeн докрай при съзнателно скриване на неговите приноси. Ерго, току-що отпечатаните учебници по история за Х клас е потребно да бъдат незабавно ревизирани, преработени, идеологически цензурирани, колкото и да струва това на държавната хазна.  Нека не се заблуждаваме, че неколцина дилетанти, облечени с авторитет, са повлияли на решението му. Г-н министърът едва ли е толкова простодушен и заблуден. Напротив, убеден съм, че инструкцията за провеждане на такива порочни действия идва отвъд българските граници и че е свързана с опита на новите фанатици на световния либерализъм - почти 75 години след Втората световна война - да възкресят най-конкретната и най-символична идеология на борците за нов световен ред, за ново световно господство през ХХ в. - идеологията на фашизма и нацизма. Това е естествено следствие от съвременната криза на модерния буржоазен свят, който след видимото си оживяване в края на миналото столетие днес губи битката за продължаване на своето световно господство, за увековечаване на глобализма. Така че тук става въпрос както за заграбване на допълнителен исторически терен за даден вид политическо поведение, така и за използване на насилствени средства и методи в името на предначертаното световно господство на народа избраник. За съжаление, и сега, както преди 70 години, България е в положението на  сателит, който изпълнява чужди воли Може да се приеме за отклонение от мисълта ми, но факт е, че такива извращения далеч по-трудно могат да бъдат прилагани в страните на развития Запад. Защото там традициите на демокрацията са много по-крепки, отколкото у нас, а и денацификацията (примерно в Германия) беше проведена с твърда ръка. Поради такива причини \"пробивите\" се правят в републики на бившия СССР и в държави от Източна и Централна Европа, в които доскоро е властвала тоталитарна система. В този момент Литва, Латвия, Естония и Украйна са на една или две крачки пред България в \"разхубавяването\" на лицето на фашизма и нацизма. Но както сме тръгнали, с интелигенция, която мижитурски обслужва властта, и с народ, който мълчи, може да ги настигнем в недалечното бъдеще. Все пак ние сме страната, която всяка година провежда масов марш на младежите в чест на ген. Луков - водача на българските фашизоиди-легионери! Що се отнася до пълното отричане на тоталитарната система както у нас, така и в Европа, ще подчертая, че това е въпрос, който многостранно и нерядко противоположно се тълкува и оценява в науката. Немалко изследователи смятат, че тоталитаризмът на ХХ в. има две лица - едното открито, грубо скроено, използващо открито насилствени форми (откроява се в страните на социализма), другото - завоалирано, гримирано до последната бръчка, лицемерно и псевдодемократично (откроява се в капиталистическите държави).  В случая агресиите на финансовия капитал, който понастоящем претендира за световно господство, представляван най-ярко от САЩ и държавите, зависими от тях, какво друго са освен тоталитаризъм, облечен в дреха на първосвещеник?! Но този тоталитаризъм се проявява и като прототип на грубото насилие, когато изнася себе си извън границите на държавата, демиург на световната власт: войните на САЩ в Ирак, Сирия или Либия с милионите човешки жертви; поддържаните от неолибералите диктаторски и крайно тоталитарни режими като този в Саудитска Арабия. Или когато американските власти вкарват стотици хиляди японци - американски граждани, в трудови лагери при непоносими условия по време на Втората световна война. Но да се върнем на темата. Едва ли се нуждае от доказателства това, че участието на България в Тристранния пакт на Германия, Италия и Япония, че тогавашните български власти се солидаризират с терора, мародерството и мрака на нацизма, е равно на национален позор. Страниците на историята не изгарят!  Но има нещо чудовищно и садистично в съвременна среда да издигаш (и то в светиня като Учебника!) паметници на хора с джандармеристки мундири, убийци на малолетни деца; да продължаваш да се гавриш с отрязаните глави на гимназисти и гимназистки, загинали заради каузата на човеколюбието; да скачаш, окрилен от подла радост, върху безсмъртното тяло и дело на Вапцаров - най-великия поет на антифашизма в човешката история; да хихикаш над \"безсмъртните луди\", които спасиха честта на своето отечество, в това число спасиха и земята ни, голяма, колкото \"една човешка длан\".   И всичко туй да се дегизира от наши историци като демократически рефлекс, като култура, преодоляла частицата \"анти\", включително и антифашизма! Преди десетилетия, през социализма, се учудвах, че именно наши историци, и то с призвание, най-прилежно и  най-буквално реализират партийните указания смесват задачите си на учени с тези на пропагандиста; първи долавят с остро ухо какви разпоредби се дават в еди-кой си номенклатурен документ. Бяха готови по-раболепно от останалите слоеве на интелигенцията ни да служат на Партията даже когато тя \"греши\". Оказа се обаче, че те могат - ах, как го могат!, още на другия ден след случилото се събитие (10 ноември 1989 г.) да обърнат лопатата, да се приспособят без капка извинение! Сигурно не става дума за всички историци, но че броят на малодушните и конюнктурчиците сред тях расте, няма как да се отрече. Не се безпокоя толкова, че носталгичната (по нацизма) преработка на учебниците за Х клас ще повлияе коренно на учениците. В края на краищата те не са опитни зайчета. Притежават духовни запаси, но и съвест по рождение и възпитание. Рано или по-късно ще прогледнат, защото са носители на цивилизация. И тогава ще възроптаят, ще отрекат безпощадно майсторите на лъжата, на историческата лъжа също. Жалко ми е, че сегашната власт не проумява каква мина заравя под себе си. Нещата от всекидневието ще се раждат и заглъхват, в потока на живота ще се забравят и машините за гласуване на поредните избори, и намалената държавна издръжка на партиите, и кога, как и защо някакви местни величия са уволнявани или издигани на високи постове. Но няма, никога няма да се забрави, че определена държавна власт е носталгирала по фашизма и нацизма, че се е отнасяла дистанцирано, даже с презрение към антифашистката съпротива в своята страна. Не разбира ли Бойко Борисов, че такива знаци остават в народната памет! Че в утрешния ден народът ни няма да съди този мил и некомпетентен министър, заживял на \"чужда улица\", а укорите ще се сипят върху неговата глава?! Без да се впускам в детайли, ще добавя, че и смешните съображения на министър Вълчев във връзка с периода на социализма времето ще ги отвее. Но тук по-важно е не какво смята министерският чиновник, а това, че обслужва лъжлив мит, според който определени периоди от българската история непременно са изцяло лоши и провалени, а други исторически периоди - изцяло положителни и възходящи. Само че историята не се поддава на такова просто счетоводство. Всяко историческо време ражда светлини и тъмнини, прогрес и реакция, приноси и загуби, растеж и спад на енергии. Да, през социализма имаше периоди на несдържано насилие, но и периоди, когато се живееше по-свободно. Имаше лагери, наследници на политическите лагери през времето 1941-1944 г. Но тези лагери, както добре е известно, прекратиха съществуването си след решение на ръководството на БКП. Имаше цензура, но и примери на интелектуална освободеност. Появяваха се схематични и шаблонни творби, но се публикуваха и шедьоври на българската култура, световни открития на български учени.  В моята област!   Шейсетте години според мен са най-плодоносният период през втората половина на ХХ в. Тогава фактически родният роман постигна своите исторически върхове в лицето на Димитър Талев, Емилиян Станев, Антон Дончев, Генчо Стоев, Васил Попов, Георги Марков, Ивайло Петров, Виктор Пасков... Йордан Радичков създаде разкази от ранга на разказите на Елин Пелин и Йордан Йовков. Драматургията ни завоюва творчески успехи, които са презентативни и за духовността на страни като Чехословакия, Полша, СССР или Унгария - достатъчно е да отбележа комедиографията на Станислав Стратиев. Театралната режисура! През времето на социализма тъкмо тя се сля с модерните тенденции в световния театър - театъра на екзистенциализма, на абсурда, на оголените сценични форми, наред с класическите му образци: режисурата на Боян Дановски, Стефан Сърчаджиев, Филип Филипов, Кръстьо Мирски, Леон Даниел, Вили Цанков, Юлия Огнянова, Крикор Азарян, Христо Христов, Асен Шопов, Иван Добчев...  Извънредно ми е интересно как наред с отричането на успехите в икономиката (а те са огромни!) би могъл да се премълчи този \"бум\" на българската творческа сила. Да не забравяме, че констатираното от мен се отнася и за музиката, балета, киното, изобразителното изкуство. И пак ще изразя учудването си, че сегашната ни държавна власт гаси онова, което не гасне в българската ни единосъщност. И не ще да проумее с какви неизкупими вини натоварва себе си. Нали дните се нижат и си отиват, но след ДНЕС идва УТРЕ!", "date": "2019.07.12", "title": "Историята не изгаря! "}
{"url": "https://duma.bg/vazhnoto-e-predresheno-ot-predresheni-n195815", "text": "Няма интрига, констатира в колонката си Димитри Иванов. Нито в избора на генерални директори на БНР и БНТ, нито в онова, което ще последва в двете обществени медии. Промяната към по-лошо вече била видна. Тя беше видна и преди две/три години, но носителите й бяха избрани. Сега единият не получи дори гласченце от онези, които го бяха направили шеф, а другият не довърши мандата си, осъдиха го. Няма как да се търси интрига, ако регулаторите само са предрЕшени като независими и ако организираните от тях конкурси са предрешени. Но в какво ли и къде ли вече има интрига?! Свика се цял конгрес, за да се свали вторият човек в първата по влияние партия. Всички знаеха, че изходът е предрешен, затова форумът, само предрЕшен като демократичен, приключи за около час. С което припомни вица за подобни събития от предишното време: шушу-мушу и хоп! - един в казана. Само че сега не посмяха дори да шушу-мушат, предпазиха се от каквито и да е  изказвания. Единствено лидерът използва случая, за да ги инструктира в пространен стил, родеещ се по-скоро с набиване на канчетата, ако ни е позволено да заимстваме този изящен израз. И всичко приключи с убедителна победа на правата линия, очаквано препотвърдена с над хиляда \"за\". Имаше и десетина \"против\", колкото да ни подсетят на кой точно герой Вазов е посветил последните редове на \"Под игото\". ПредрЕшените като демократи практически спряха партийните субсидии, свеждайки ги до лев на глас. И не само разрешиха на бизнеса да издържа политическите формации, но и не поставиха никаква горна граница на даряваните суми. Които всъщност са изнудвани, защото който не се отчита, няма да го огрее обществена поръчка. Можеха направо да забранят БСП, а не да предрешават съдбата й с финансови удари. Не го сториха. Може би защото на повечето от предрЕшените бившата им партия е БКП и още не са забравили колко силна може да бъде тя, когато я принудят да излезе в нелегалност. Все същите, предрЕшени този път като радетели за честни избори, се гласят да отменят току-що въведеното машинно гласуване. На евровота само една четвърт се били възползвали от тази възможност. Вижда им се малко, макар че като за първи опит то е не само окуражително, но и далеч над очакванията. Ама Мадуро бил избиран с машини, мотивира се предрЕшеният като правосъден министър. Железен аргумент, но единствено за оногова, който не само възприема заглавието на култовия албум \"Machine Head\" твърде буквално, но и го чувства съвсем близко. Дотолкова, че му се вижда невероятно в други страни машините да са дали други резултати. Но, говорейки за други държави, виждаме как предрЕшеният като велик международник предреши съдбата на кандидата за председател на ЕК Франс Тимерманс. Покани го на среща, за да го убеди в небрежно сексуален сленг, че няма значение кой е отгоре, кой - отдолу, важното е да се постигне сделка. И уж разговорът беше на четири очи, пък беше излъчван на живо във Фейсбук профила на домакина, докато гостът разбра това и се възпротиви. Късничко обаче - тази придобила публичност уговорка сигурно ще срине шансовете му за ЕК. Липсата на интрига не означава непременно скука. Бихме могли дори да се забавляваме, ако не бяхме потърпевши, че и виновни. Да, тъкмо виновни, защото не друг, а ние даваме власт на предрЕшените да предрешават.", "date": "2019.07.12", "title": "Важното е предрешено от предрЕшени"}
{"url": "https://duma.bg/tesla-model-3-sas-svetoven-rekord-2781-km-za-24-chasa-n195805", "text": "Елседанът Tesla Model 3 постави нов рекорд за дълъг пробег за електромобили, изминавайки 2781 км за денонощие. Авторът на рекорда - блогърът Бьорн Ниланд доказа с това, че Tesla Model 3 е напълно пригоден за дълги пътешествия. Колата е била в топварианта Long Range с пълно задвижване, а рекордът е бил поставен по аутобаните в Германия със скорости около 170 км/ч, но със спазване на всички правила за движение, поради което средната скорост на движение се е получила 115 км/ч, и то при непрекъснат дъжд. Акумулаторът е бил дозареждан в бързите зарядни станции на мрежата Ionity, които са по-бързи от стандартните Supercharger на Tesla.  Предишният рекорд беше на австралийски екип, изминал миналата година с Tesla Model 3 2644 км. Този вариант на Tesla Model 3 във версията си Long Range с пълно задвижване изминава около 500 км с едно зареждане, а ускоряването му от място до 100 км/ч става за 4,5 секунди. Базовата версия на седана има пробег от 418 км и скача до 100 км/ч за 5,6 секунди. В началото на този месец Tesla Model 3 стана и рекордьор в краш-тестовете на Euro NCAP, получавайки най-високия бал за пасивна безопасност в цялата история на тестовете - 12,3 от 13 възможни бала, което е успеваемост от 94%. За безопасността на водача и възрастните пътници Model 3 има 36,7 бала от 38 възможни (96%), за безопасността на децата 42,3 бала от 49 (86%), за безопасността на пешеходците - 35,7 бала от 48 (74%).", "date": "2019.07.12", "title": "Tesla Model 3 със световен рекорд - 2781 км за 24 часа"}
{"url": "https://duma.bg/elektrokarite-na-honda-%E2%80%93-e-i-badeshto-sportno-kupe-n195806", "text": "Електрическият хечбек Honda \"e\" е първият модел на марката, основан на новата специално разработена електрическа платформа с изцяло независимо окачване. По-голямата част от елементите на окачването са направени от кован алуминий. Електрокарът има само един електромотор с мощност около 150 к.с. Както споделят от японската компания, максималният въртящ момент надхвърля 300 Нм. По предварителна информация ускоряването от място до 100 км/ч е в рамките на осемте секунди. Заявеният капацитет на блока акумулаторни батерии е 35,5 кВтч, а пробегът с едно зареждане надхвърля 200 км. Времето за презареждане на акумулаторния блок до 80% от капацитета му от скоростна зарядна станция е 30 минути. Електромоторът е монтиран на задния мост, а литиево-йонният акумулатор, който е с течно охлаждане, е поставен под пода на салона в центъра. Така избраната от инженерите на Honda компановка осигурява нисък център на тежестта на автомобила и идеално 50:50 разпределение на масата по осите на колата за оптимална управляемост и устойчивост. Зарядният порт е поставен в предната част на колата, инверторите и цялата управляваща електроника са под предния капак. Благодарение на компактните си габарити, късите предно и задно надвисване радиусът на пълен завой на Honda \"e\" е едва 4,3 метра, което позволява на  хечбека много успешно да маневрира в напрегнатото градско движение и тесни улици. В стандартната комплектация на електрокара влизат камери за гледане назад, чието изображение се прехвърля на монитори, поставени в двата края на предния панел в интериора.  Серийното производство на Honda трябва да стартира в края на тази година. Компанията отвори приемането на поръчки за електромобила си през май, засега за купувачи от Великобритания, Германия, Франция и Норвегия. Наскоро Honda патентова и електрическо спортно купе. Патентното му изображение беше открито от колеги от AutoWeek в Японското патентно ведомство. Там обаче няма описание на автомобила, но че става дума именно за спортен електромобил, се разбира от това, че отсъстват традиционната радиаторна решетка отпред и изходите на ауспусите отзад. Освен това на патентната рисунка на автомобила отсъстват още традиционните дръжки на вратите и страничните огледала.  Дизайнът на новия спортен електрокар напомня този на двувратия електрически концепт Sports EV, представен през 2017 г. по време на международния токийски автосалон. Колата на рисунката има и различия от Sports EV Concept в пропорциите на купето - при концепта има късо задно надвисване и дълъг преден капак, а при спортното купе очертанията са като при автомобил със средно разполагане на двигателя. При това оформлението на предната му част с характерната кръгла оптика е подобно на това при хечбека Honda \"e\". Може да се предположи, че новият патент защитава електрически спортен автомобил, който е следващ етап в развитието на Sports EV Concept, определен от компанията като модел, \"съчетаващ в компактно купе способностите на електрокар и изкуствен интелект, за да радва водача и да му дари чувство за единство с автомобила\". Интересна особеност на концепта беше персоналният електронен помощник Automated Network Assistant, способен да \"хваща\" емоциите на водача и в зависимост от ситуацията да променя настройките на автомобила, както и да дава съвети по оптимизация на енергопотреблението му.", "date": "2019.07.12", "title": "Електрокарите на Honda – \"e\" и бъдещо спортно купе "}
{"url": "https://duma.bg/oborudvaha-toyota-prius-s-novi-slanchevi-baterii-n195804", "text": "Toyota пристъпи към тестове на нови слънчеви батерии, дело на компаниите Sharp и NEDO. Заявената им ефективност за преобразуване на енергията е 34%. Елементите им са всъщност лента с дебелина 0,03 мм. С нея са облепени покривът, предният капак и други елементи на купето на Toyota Prius от модификацията Prime. Демокарът е наречен Prius PHV - Plug-in Hybrid Vehicle – подключаем хибрид, и ще тръгне в тестове по улиците на Токио в края на този месец. Мощността на инсталацията е около 860 Вт, което е примерно 4,8 пъти повече, отколкото при сега продаваната в страната \"слънчева\" Toyota Prius PHV. При нея ефективността е 22,5%, батерията заема малка площ, а изработваната мощност от 180 Вт стига само за дозареждане на спомагателни устройства, и то когато колата е в покой. При новите батерии модулите работят както по време на движение, така и на паркинг, а събраната енергия се използва само за увеличаване на пробега. Според сметките на инженерите увеличението трябва да е в рамките на 56,3 км, но реалните резултати навярно ще се окажат различни.  По време на пътните тестове е планирана проверка на изходната мощност на панелите и величината на заряда на акумулатора. Тези данни ще бъдат използвани след това при разработката на серийна бордова система за дозареждане от слънчеви батерии.", "date": "2019.07.12", "title": "Оборудваха Toyota Prius с нови слънчеви батерии"}
{"url": "https://duma.bg/poslednata-protivogripna-vaksina-e-pod-13-efektivna-n195807", "text": "Противогрипната ваксина от последния сезон имала обща ефективност едва 29%, съобщават от американския Център за контрол и превенция на болестите (CDC). Причината е, че не предпазва от вируса на грипа, който се появява по-късно през сезона.  Според CDC ваксината е 47% ефективна през февруари, но ползите й при предпазване от грип се понижават до едва 9% след появата на късния щам. Грипните ваксини се създават всяка година за предпазване от грипни щамове, за които се предвижда да се разпространяват в предстоящия сезон. Ефективността на ваксината от миналия сезон е втората най-ниска от 2011 г. насам. Ваксината за грипния сезон 2014-2015 е само 19% ефективна.", "date": "2019.07.12", "title": "Последната противогрипна ваксина е под 1/3 ефективна"}
{"url": "https://duma.bg/tihomir-ivanov-stana-svetoven-studentski-shampion-s-viza-za-doha-n195799", "text": "Тихомир Иванов стана световен шампион за студенти. На Универсиадата в Неапол плевенският лекоатлет триумфира в скока на височина с 2,30 м, като покри и норматива за Световното първенство в Доха през есента. Постижението е най-доброто му за сезона, като до момента беше преодолял 2,26 м. Иначе топрезултатът му на открито е 2,31 м от Световното първенство в Лондон 2017. На ст. \"Сан Паоло\" среброто взе Алперен Аджет (Тур) с 2,24 м, а със същия резултат Андриюс Глебаускас (Лит) се окичи с бронз.  Тишо е петият български атлет с покрит норматив за Доха. Преди него нормите преодоляха атлетките Ивет Лалова (200 м), Радослава Мавродиева (гюле), Габриела Петрова (троен скок) и Мирела Демирева (скок на височина). \"Щастлив съм. Радвам се, че с точно такъв резултат спечелих титлата. Бях близо до преодоляване на височината от 2,33 м, което пък е норматив за Олимпиадата в Токио 2020. Има тепърва състезания. Първият ми опит беше много хубав, буквално си беше скочена височината, но е фаул в крайна сметка. Надявам се да имам още такива опити над 2,30 м. Радвам се, това да е стимул. Това е първият ми златен медал. Скача ми се много, надявам се да се запълни графикът и за другия месец, завръщам се по един доста приличен начин. Зная, че има хора, които вярват в мен. Успях да си направя подарък за рождения ден\", обяви Иванов, който вчера навърши 25 години.", "date": "2019.07.12", "title": "Тихомир Иванов стана световен студентски шампион с виза за Доха"}
{"url": "https://duma.bg/nagradiha-sportni-legendi-v-plovdiv-n195798", "text": "Спортни легенди от Пловдив получиха \"Почетен знак на град Пловдив\" на специална церемония в началото на редовната сесия на Общинския съвет.  Председателят на ОбС Савина Петкова награди футболната легенда на Локо Пд от 70-те години Георги Василев и бившия волейболен национал Каспар Симеонов, олимпийски вицешампион от Москва 1980 и също бивш състезател на Локо Пд. Кметът на града Иван Тотев пък удостои с високите отличия легендарния баскетболист Милко Арабаджийски и голямата състезателка и треньорка Тодорка Николова. На церемонията присъстваше и областният управител Здравко Димитров, бивш състезател по баскетбол в Академик Пд през 80-те години. Решението за награждаването бе прието от ОбС през април и е \"заради големите им заслуги и върхови постижения в спорта в Пловдив и в България\".", "date": "2019.07.12", "title": "Наградиха спортни легенди в Пловдив"}
{"url": "https://duma.bg/107-v-aresta-sled-boy-s-levskari-n195800", "text": "107 души са арестувани след масов бой между фенове на Левски с ултраси на полския Краковия и холандския Аякс. Словашката полиция е задържала 51 нашенци, 41 поляци и 15 холандци. Часове по-късно сините ултраси са освободени, защото е станало ясно, че са били нападнати в гръб и са се защитавали. С обвинения са 56-има, като сред тях не беше съобщено да има българи. Ранени са 17 души, които също не са български граждани. Според информациите от словашките медии полските бабаити се готвели да нападнат феновете на черногорския Сутиеска, които бяха в Братислава за мача с местния Слован от Шампионската лига в сряда. Черногорци обаче не е имало по улиците на Братислава и те нападнали българите, но получили жесток отпор. Част от побойниците остават в болница, а някои са със сериозни счупвания на крайниците. Очевидци разказват, че родните запалянковци седели кротко из заведенията в словашката столица, когато изведнъж започнали да бъдат атакувани. В безредиците започнали да хвърчат столове, маси, бутилки, а пораженията по бирариите и магазините са големи. \"Българските фенове не са провокирали по никакъв начин нито местните жители, нито гостите на града. За щастие няма сериозно ранени наши фенове и всички задържани вече са освободени, което е още едно доказателство, че нямат вина за инцидента\", съобщиха от Левски. Посланикът на България в Братислава Йорданка Чобанова съобщи пред бТВ, че българските участници в сбиванията са се отървали предимно с охлузвания, както и че не са им повдигани обвинения. \"Словашката полиция е действала доста бързо и е установила, че нашите хора са били нападнати. Няма пострадали българи, напротив. Те са били атакували от двойно, че и повече по брой поляци и холандци (120). Когато те нападат, ти отвръщаш. Отвърнали са подобаващо\", каза председателят на Националния клуб на привържениците на Левски Степан Хиндлиян. Огромната част от поляците и холандците все пак успели да избягат и да се укрият в нощта. Двете агитки са побратими и са пристигнали в Братислава да гледат мача от Лига Европа на Краковия и Дунайска стреда. И въпреки това органите на реда останали изненадани, че те са нападнали българската агитка. \"Полицията събира всички доказателства и ще помогне на съда да постанови най-справедливите присъди на задържаните и обвинени в хулиганство\", заяви говорителката на местната полиция Лусия Михаликова. Впоследствие всички българи се отправиха към Ружомберок, за да гледат на живо мача. Вчера в градчето беше забранена продажбата на алкохол. Там от дни се притесняваха за сигурността и нормалното протичане на мача. Редица заведения и магазини затвориха покрай идването на левскарите, за да не бъдат атакувани. За втори път публиката на Левски попада в такава ситуация в последните две години. Предният път беше в Задар при гостуването на Хайдук Сплит. Левскарите са нападнати и тогава, и сега.", "date": "2019.07.12", "title": "107 в ареста след бой с левскари"}
{"url": "https://duma.bg/tsska-1948-vze-vasil-shopov-n195801", "text": "ЦСКА 1948 се подсили за новия сезон във Втора лига с Васил Шопов. За последно опитният полузащитник игра в Ботев Пд. \"Имах доста предложения от нас и от чужбина, но избрах ЦСКА, защото хората от клуба бяха най-настоятелни и харесах високите им цели. Втора лига може да не е толкова качествена като футбол, но е доста трудна, дори по-трудна. В елита е пълно с отбори, които нямат особени цели. Благодаря на хората в Пловдив. Имах хубави моменти, както и лоши. Оставам с добри чувства\", обяви юношата на Спартак Пл, който ще играе срещу родния си клуб на 3 август. \"Жалко, че мачът е в Ловеч. Плевен е футболен град и публиката заслужаваше малко усилия, за да се оправи стадиона и Спартак да играе у дома. Спартак е на сърцето ми, но ще изляза за победа с екипа на ЦСКА\", добави Шопов. Той има към 100 мача в елита. Втора лига стартира на 20 юли.", "date": "2019.07.12", "title": "ЦСКА 1948 взе Васил Шопов"}
{"url": "https://duma.bg/faulstart-za-ludogorets-n195802", "text": "Лудогорец тръгна твърде лошо в Шампионската лига. На старта на квалификациите \"орлите\" паднаха при гостуването на Ференцварош с 1:2 и имат трудна задача на реванша в Разград след седмица. Пред ентусиазирана 20-хилядна публика \"орлите\" бяха надиграни от \"маджарите\" и заслужено отстъпиха. Така те във втора поредна година загубиха при гостуване на унгарския шампион. Преди година те паднаха с 0:1 от МОЛ Види и отпаднаха.  \"На Групама Арена\" разградчани допуснаха нигериецът Токмак Нгуен (6) да простреля вратаря им Пламен Илиев рано, но полякът Якуб Швиерчок (31) изравни. И през втората част унгарците бяха по-добри и заслужено отново поведоха с гол на украинеца Олександър Зубков (64).  След попадението му \"орлите\" пропуснаха няколко добри възможности да стигнат до равенството. В реванша на 17 юли българите се нуждаят от победа с 1:0 или с 2 гола разлика. Ако отпадне от Шампионската лига, Лудогорец продължава във II предварителен кръг на Лига Европа, където ще срещне по-добрия от Марибор (Слвн) и Валур (Исл). Крайният победител пък ще продължи срещу по-лесен съперник - спечелилия между Дюделанж (Люкс) и Валета (Малта), които завършиха 2:2 в първия мач. \"В един момент - необяснимо защо, им дадохме инициативата. Говоря за началото на второто полувреме, докато пак ни вкараха гол. Като цяло нелош мач. Имаме известни слабости. В сравнение с предишния мач срещу Локо Пд бяхме по-добре в дефанзивен план. В атака имахме острота и положения. Мачът е отворен. Ференцварош победи, но в Разград ще направим всичко възможно да ги елиминираме. Ще търсим по-изразителна победа, защото ако ни вкарат гол, ще бъде по-сложно. Убеден съм, че в Разград ще вземем нужното. Искам да сме по-концентрирани в ситуациите, които създаваме. Иска ми се да играем по-добре в дефанзивен план\", каза треньорът Стойчо Стоев. \"Не заслужавахме да загубим. Направихме го по наивен начин. Равностоен мач, в който имахме по-добрите положения. Не сме си свършили работата. Не съм доволен от този резултат, въпреки че вкарахме гол. Смятам, че сме по-добрият отбор. Шансовете ни са равни. Сигурен съм, че в Разград ще победим. Първите мачове, особено в Европа, са много трудни. Не смятам, че атмосферата ни е повлияла. Стана хубав мач, но не ни устройва резултата. Доста ще трябва на Лудогорец, за да се стикова. Има футболисти, които от доста време са в отбора, доста са дали и доста ще дадат. Но ще трябва време. Трябва да влизаме във форма. Характерът на този отбор е голям, с доста силни футболисти, големи мъже. Ще направим всичко възможно да отстраним съперника\", закани се капитанът Светльо Дяков. \"Нека не бързаме да се радваме, защото това беше подготовка за втория мач, който ще ни даде крайния отговор. И двата отбора запазиха шансове за реванша. Радвам се, че имаме по-добра представа за противника сега. Мисля, че те ще се променят някак, ще променят някои неща за втората среща, но вече се познаваме доста по-добре и двата отбора\", каза украинският треньор на Ференцварош Серхий Ребров.", "date": "2019.07.12", "title": "Фаулстарт за Лудогорец"}
{"url": "https://duma.bg/poleznoto-udovolstvie-ili-shokoladat-ne-e-samo-za-yadene-n195803", "text": "Съществува хипотеза, че какаовото въплъщение на общоприетото разбиране за долче вита (сладък живот) притежава противораков ефект и дори може да забави процесите на стареене. Но подобни чудодейни свойства притежават не всички образци шоколад. Разбирането за ползите му идва от познаването на неговия състав: смлени какаови плодове и извлечено от тях масло, обезмаслено мляко на прах, суроватъчна пудра и т.н. Но в различните видове те са в определено съотношение. Например в черния преобладава какаото - на опаковката се посочва количеството му (50-99%). Именно то е в основата на въздействието му върху различни аспекти от всекидневието ни. Ако изпитвате умора, чувствате раздразнение и страдате от лошо настроение, ще ви помогне именно какаовото лакомство. Съдържанието на чудодейни елементи, допринасящи за пълноценната почивка и психическото възстановяване, стимулира появата на ендорфини - хормони на щастието, които въздействат върху центъра на удоволствието, подобряват самочувствието и поддържат общия тонус на организма. Имайте предвид, че за да се постигне максимален релакс, най-добри резултати са установени при консумирането на горчивия или черния шоколад. И ако доста хора са наясно с антидепресивния ефект на сладкарското изделие, вероятно малцина знаят, че то се използва за профилактика на плака по зъбите. Какаото съдържа редица природни антисептични вещества, възпрепятстващи образуването на налепи в устата. Затова парченце шоколад след хранене трябва да се приеме като нещо по-скоро полезно, а не да се броят калориите му. Напоследък доста често в специализираните магазини може да се видят козметични продукти, съдържащи какао. Маски за лице, масажи и вани с шоколад открай време са част от разкрасителната индустрия. Все пак съдържа олеинови, палмитинови, линолови мастни киселини, които подпомагат дълбоката хидратация на кожата. Също така бета-каротинът, витамин Е, който справедливо се свързва с младостта, фолиевата киселина (В9), В1, В2 и РР, както и микроелементите от групата на магнезия, фосфора и желязото допринасят за клетъчното обновяване на дермата. А такива какаови съставки като кофеин, теофилин и теобромин имат незаменимата способност да тонизират кожата. Твърдението, че шоколадът служи за предотвратяването на инфаркта и инсулта, принадлежи на проф. Карл Кин. Редовната употреба на това лакомство нормализира функциите на кръвните плочици - тромбоцити: съдържащите се в него биологичноактивни вещества от групата на флавоноидите не им позволяват да се слепнат и възпрепятстват образуването на кръвни съсиреци в съдовете на сърцето и мозъка. Някои експерти по хранене смятат черния горчив шоколад за най-доброто диетично лакомство, защото в него има минимално количество захар, а какаото съдържа вещества, стимулиращи паметта и допринасящи за повече енергия. 10-15 грама от сладкото изкушение дневно (една десета от стандартните блокчета) са позволени за хапване дори на онези, които спазват строг режим по отношение на продуктите, които слагат на трапезата си. Британски специалисти са на мнение, че шоколадът, в чийто състав има по-малко мляко, може да пребори кашлицата. Това се случва благодарение на теобромина - част от горчивината на сладкарското изделие. Веществото блокира рефлекса на кашлицата и дишането става по-лесно. Достатъчно е малко парче шоколад, но се препоръчва вкусното \"лекарство\" не да се дъвче, а да се остави бавно да се разтвори в устата. Любопитно е също, че в какаовия десерт се съдържа фенамин - субстанция, създаваща усещането за състояние, присъщо на влюбените. Според древна легенда ацтеките, смятани за откривателите на шоколада, са били наясно с това негово свойство. И великият вожд на племето - Монтесума, преди да посети харема си, изпивал поне пет чаши от горещата напитка, разпалваща страстта. Все пак въпреки неоспоримите плюсове на шоколада опитайте да не прекалявате с консумацията му в стремежа по емпиричен начин да докажете неговите ползи. Освен че в големи количества може да предизвика алергична реакция, излишната пристрастеност всъщност има опасност да се превърне в перманентна заплаха да натрупате нежелани килограми.", "date": "2019.07.12", "title": "Полезното удоволствие или шоколадът не е само за ядене"}
{"url": "https://duma.bg/zelenite-othvarliha-fon-der-layen-n195794", "text": "Зелените/Европейски свободен алианс ще гласуват срещу кандидатурата на Урсула фон дер Лайен за председател на ЕК - това стана ясно след срещата между двете страни. \"Тя игнорира спешните мерки, свързани с климата, и дори снижава климатичните цели, които преди това са приети от Европейския парламент. Просто тя не е председателят на Европейската комисия, който ще получи подкрепата на нашата група\", е заявил сред срещата нейният съпредседател Филип Ламбер. Съпредседателката на коалицията Ска Келер определя изявленията на Фон дер Лайен като \"разочароващи\" и добавя, че не са чули никакви конкретни предложения нито за върховенството на закона, нито за климата. \"Ние сме избрани с мандат за промяна и не виждаме как тя ще бъде възможна с такъв кандидат\", добави Келер. Тя бе \"уклончива във всичките си отговори; ние не я познаваме\", коментира Бас Ейкхаут, холандски евродепутат от Зелените. По думите му не е ясно какво конкретно ще прави тя. Номинацията на Урсула фон дер Лайен за председател на Европейската комисия ще бъде гласувана на 16 юли в Европейския парламент, съобщават европейските медии. Фон дер Лайен бе номинирана изненадващо от евролидерите за наследник на Жан-Клод Юнкер след продължили рекордно дълго време разговори. Не е ясно дали ще успее да получи необходимото мнозинство от 376 депутати в 751-местния законодателен орган, за да бъде потвърдена на поста. До момента Фон дер Лайен може да разчита само на Европейската народна партия, която има 182 места в парламента, както и най-вероятно на либералите, които имат 108 депутати. Но тя се нуждае от повече гласове. Така след решението на Зелените тя ще трябва да разчита повече на националистите в Източна Европа, които харесват твърдата й позиция спрямо Русия, коментира Ройтерс. Ираче Гарсия - председателят на групата на социалистите, която също се срещна с Фон дер Лайен, каза: \"Не получихме достатъчно отговори, така че ще запишем исканията си и ще я оценим според отговорите, които получим\", предаде EurActiv. Председателят на ПЕС Сергей Станишев също заяви в сряда, че е поставил множество конкретни теми, \"по които очакваме конкретни ангажименти от Урсула фон дер Лайен\". \"За съжаление, днес не чухме адекватен отговор на поставените въпроси, нито конкретен ангажимент към социалистите\", допълни той.  В Германия социалдемократите, които са коалиционни партньори на Ангела Меркел, също бяха критични. Бившият правосъден министър и настоящ евродепутат Катарина Барли каза пред репортери, че познава Фон дер Лайен много добре лично от съвместната им работа в кабинета, но не знае какви са идеите й за Европа.", "date": "2019.07.12", "title": "Зелените отхвърлиха Фон дер Лайен"}
{"url": "https://duma.bg/iran-opital-da-spre-britanski-korab-n195793", "text": "Министерството на отбраната на Обединеното кралство потвърди, че ирански катери са се опитали да спрат британски търговски кораб в Ормузкия проток. \"Фрегатата на британските ВМС Montrose беше принудена да заеме позиция между иранските кораби и търговския съд British Heritage. Тя оправи устно предупреждение, след което иранците отплаваха назад\", съобщи МО. От ведомството уточниха, че в инцидента са участвали три ирански катера. Корпусът на стражите на ислямската революция (КСИР - елитните части на Иран) опроверга информацията, че негови катери са се опитали да задържат британски танкер, предаде агенция Фарс. Русия на свой ред предупреди, че съществува опасност от пряка конфронтация заради събитията в региона. \"Положението е много тревожно. Убедени сме, че рискът от директен сблъсък е нараснал до такава степен, че е все по-трудно да се прогнозира по-нататъшното развитие на събитията\", заяви руският зам. външен министър Сергей Рябков.", "date": "2019.07.12", "title": "Иран опитал да спре британски кораб"}
{"url": "https://duma.bg/prodavame-imoti-po-skayp-n195795", "text": "Имотният бранш е сред най-слабо дигитализираните. България може да се включи в този иновационен процес чрез платформата PROPTECH.BG, която ще улеснява процесите и действията на пазара на недвижими имоти. Това съобщи вчера Георги Павлов, досегашен изпълнителен директор на една от големите компании за имоти у нас. Дигитализацията създава полза за всички - за по-удобно извършване както на сделки, така и на всякакъв вид интеракции с имотите. В крайна сметка ние прекарваме в имотите може би 90 и повече процента от времето и само 10% навън, сред природата. Как ще купуваме жилища в бъдеще след въвеждане на технологични продукти, които улесняват процесите? На първи етап много лесно ще разменяме стандартизирани и лесни за разбиране документи. На следващ етап ще можем да ги одобряваме и подписваме от всяка точка на света - по скайпа например, подчерта Павлов. Дигитализацията ще подобри прозрачността на пазара на недвижими имоти, категоричен е Георги Павлов.  \"Пазарът на имоти е свързан с много информация от разнообразен вид и в момента много хора разчитат на това, че тя не е достъпна до всички потребители. Вие не знаете например за всички сделки, които са се сключили в квартала, в който искате да купите или да продадете. Чрез Proptech решения това може да стане много лесно, лично на вашия телефон, и вие в рамките на по-малко от час да разберете колко струва вашият имот или имотът, за който се интересувате. И това засяга както жилищните имоти, така и бизнес имотите - от гаража във вашия квартал до шопинг центъра, пак в него.\" Това ще спести и много труд и занимания на брокерите, които ще могат да се концентрират върху най-важното: контакта с хората, смята Георги Павлов, който допълни, че брокерите постепенно ще се превърнат в консултанти.", "date": "2019.07.12", "title": "Продаваме имоти по скайп"}
{"url": "https://duma.bg/testvat-5-blok-v-aets-kozloduy-n195796", "text": "След успешното приключване на последните модернизации от проекта за повишаване на мощността на пети блок на АЕЦ \"Козлодуй\" до 104 на сто, реализирани по време на плановия годишен ремонт през тази година, на 13 и 14 юли е планирано да бъдат извършени финалните изпитания. Целта е да се потвърди готовността на системите и съоръженията за работа в условията на повишена мощност в различни експлоатационни режими, съобщиха от пресцентъра на централата. Програмата за изпитанията е съгласувана с главния конструктор Хидропрес и с Агенцията за ядрено регулиране, а товаровият график за дните на провеждането е предоставен на електроенергийния системен оператор. Изпълнението е предвидено за почивните дни в края на седмицата с оглед намаленото търсене на електроенергия в този период. По време на изпитанията е планирано мощността на блока последователно да бъде понижена до 60 на сто и до 40 на сто. На 14 юли турбогенераторът ще бъде изключен за няколко часа, след което в рамките на същия ден ще бъде включен и ще започне повишаване на мощността в съответствие с графика. Аналогична програма за изпитания бе изпълнена на шести блок на АЕЦ \"Козлодуй\" през 2017 г. В момента блокът работи с пълно натоварване на мощността Ц 1040 мегавата.", "date": "2019.07.12", "title": "Тестват 5 блок в АЕЦ \"Козлодуй\""}
{"url": "https://duma.bg/yuliya-viner-pokoryava-evropa-s-repertoar-na-tri-ezika-n195786", "text": "Шармантна, с осанка на императрица и поглед, който може да стопи айсберг от разстояние на сцената - така си спомнят Юлия Винер-Ченишева ценителите на оперното изкуство в столичните музикални среди. Сопраното с изключително драматично присъствие и гъделичкащ сетивата вокален диапазон е сред най-успешните ни културни експорти през 60-те и 70-те години, но няма нито един издаден албум на CD до момента. Единадесет от емблематичните й дуети и арии, начело с Леонора в \"Трубадур\", са събрани от музикалната компания \"Гега ню\" в поредицата \"Прочутите оперни гласове на България\", научи ДУМА от Надежда Попова.  Родът на Юлия Винер е изтъкан от прочути математици и архитекти, баща й е сред основателите на застрахователното дело в България, а дядо й е бил учител по български език на Фердинанд. Певицата смята, че е наследила гласа си от баба си и започва да го развива... Първите си стъпки в изкуството прави като балерина, но пухкавата й фигура не се вписва в стереотипа за професионален танцьор. Сяда зад пианото и показва феноменална памет за мелодията, но отказва да се упражнява, а учителят й  спестява мъките, като заявява на родителите: \"Тя винаги ще бъде една добра пианистка за Шопен, но няма да направи кариера! Има слаба китка.\"  Юлия решава, че с пеене ще хаби най-малко енергия и време в зубрене на ноти и записва Консерваторията, като добавя две години в документите си, тъй като минималният възрастов праг за студентите е 18. Влиза в класа на проф. Елена Ангелова-Урукин, но неин ментор завинаги остава прочутият бас Добри Кожухаров. Дебютира в Софийската опера на 23 години с Леонора в \"Трубадур\" от Верди. Лиза от \"Дама Пика\", Виолета в \"Травиата\", Дездемона в \"Отело\" и Анна в \"Дон Жуан\". Това са само част от ролите, с които покорява Европа. Най-обичана Юлия е в Берлинската щатс опера, където е солистка в продължение на 12 години.  От всяко свое пътешествие Винер се връща с ново попълнение в екстравагантния си гардероб. Отвъд Желязната завеса обаче примадоната е посрещана не по дрехите, а по колосалния Вердиев репертоар, който изпълнявала съвършено на немски и италиански. Юлия Винер е щастливо омъжена за режисьора Димитър Ченишев, който я подкрепя безусловно и се посвещава на кариерата й. Гласът й утихва завинаги през 2010 г. на родна земя.", "date": "2019.07.12", "title": "Юлия Винер покорява Европа с репертоар на три езика "}
{"url": "https://duma.bg/5-mlrd-lv-stigna-defitsitat-v-energetikata-n195797", "text": "В енергетиката се е натрупал дефицит от 5 млрд. лева, съобщи  председателят на Националната федерация на енергетиците към КНСБ Георги Петров. В Националната електрическа компания (НЕК) натрупаният дефицит до миналата година е 4 млрд. лева. \"Сега е париран на едно ниво, но той не намалява значително\", добави Георги Петров. Той допълни, че заради високата цена на въглеродните емисии натрупаният дефицит към края на миналата година в \"ТЕЦ Марица-изток 2\" е 1 млрд.лв.  Енергийният експерт към КНСБ Антон Иванов обясни, че голяма част от натрупаните 4 млрд. лева задължения в НЕК са заради пропаднали инвестиционни инициативи, включително и за проекта АЕЦ \"Белене\". Той посочи, че регулаторният дефицит е 1,8 млрд. лева. Ако се появи  някакъв голям проблем, всички задължения стават изискуеми\", отбеляза Иванов. По думите му Фонд \"Сигурност на електроенергийната система\" много трудно успява да компенсира текущите задължения. Старите задължения, натрупали се с години, остават непокрити от фонда.  Антон Иванов смята, че няма как толкова големи задължения да бъдат прехвърлени към потребителите. Според него единственото решение за покриване на тези задължения е активите да се продадат. Държавата също няма как да ги плати, защото Европейската комисия няма да разреши подобна намеса, защото се счита като държавна помощ, която не е позволена. Президентът на КНСБ Пламен Димитров е на мнение, че няма как пазарът да реши този проблем. Това означава, че тези 5 млрд. лева ще бъдат прехвърлени на хората или на икономиката. \"Ако ги върнем към пазара като активи, може да се подценени, някои може да даде 2 милиарда. Даде ли тези милиарди, той ще ги изкара от нас\", заяви Пламен Димитров. По думите му, ако държавните енергийни дружества се продадат и станат частни, най-вероятно ще се повиши цената на тока. Според него в момента КЕВР може да потиска цената на тока към държавните дружества, но към частните не може.", "date": "2019.07.12", "title": "5 млрд. лв. стигна дефицитът  в енергетиката"}
{"url": "https://duma.bg/burya-na-halkidiki-ubi-turisti-n195792", "text": "Силната буря, връхлетяла района на Халкидики и околностите на Солун, стана причината за смъртта на шестима туристи, между които и две деца. Десетки хора са ранени, а полицията е обявила един човек за изчезнал. Прекъснато е електроснабдяването и има нанесени големи материални щети. Жертвите са туристи от Румъния, Чехия и Русия и са се намирали в близост до първия ръкав. Ранените са откарани в няколко болници на Халкидики и в Солун. Късно през нощта в района на Халкидики е обявено извънредно положение заради бурните ветрове, торнадо и силна градушка, които са оценени като \"безпрецедентен феномен\". Бурята се разрази, след като температурите в Гърция достигнаха 37 градуса през последните два дни.", "date": "2019.07.12", "title": "Буря на Халкидики уби туристи"}
{"url": "https://duma.bg/izabel-yuper-shte-gostuva-v-moskva-s-monospektakala-lyubovnikat-n195787", "text": "Френската актриса Изабел Юпер ще представи в Русия моноспектакъла си \"Любовникът\" по едноименния роман на Маргьорит Дюрас, съобщи ТАСС.  Руската премиера на постановката ще се състои на 8-9 септември в Москва, в Дома на музиката, и на 10 септември в Санкт Петербург, в театър \"Балтийски дом\". Тя ще се играе на френски език с руски субтитри. \"Любовникът\" е най-известната творба на Дюрас. Романът, написан през 1984 г., разказва историята за любовта между дъщерята на френски колонизатор в Индокитай и местен мъж. По повестта, удостоена с наградата \"Гонкур\", един от най-именитите френски режисьори Жан-Жак Ано засне филм, който спечели \"Сезар\" за музика и номинация за \"Оскар\" за операторската работа на Робер Фрез. Изабел Юпер вече се е изявявала на московска сцена - през 2015 г. тя представи на Международния театрален фестивал \"А.П. Чехов\" пиесата на Пиер дьо Мариво \"Лъжовни признания\" - постановка на парижкия театър \"Одеон\". Юпер е споделяла, че мечтае да играе в постановка по пиесите на Чехов \"Вишнева градина\" и \"Платонов\". 66-годишната актриса се е снимала в повече от 60 филма. Сред тях са \"Плетачката на дантели\" (\"БАФТА\" за най-обещаващ дебют в главна роля), \"Виолет Нозиер\" (\"Златна палма\" в Кан за най-добра актриса), \"Историята на една жена\" (\"Купа Волпи\" във Венеция за най-добра актриса), \"Церемонията\" (\"Сезар\" за най-добра актриса), \"Пианистката\" (\"Златна палма\" за най-добра актриса), \"Тя\" (\"Златен глобус\" и \"Сезар\" за най-добра актриса) и др. Филмът \"Мадам Бовари\" й донесе наградата на 17-ия московски кинофестивал. Юпер добива световна популярност с филма \"Пианистката\".", "date": "2019.07.12", "title": "Изабел Юпер ще гостува в Москва с моноспектакъла \"Любовникът\""}
{"url": "https://duma.bg/15-premieri-podgotvya-natfiz-za-noviya-sezon-n195788", "text": "След успешното дипломиране на Випуск 2019 игралният репертоар на Театър НАТФИЗ и Куклен театър НАТФИЗ се разделя с 10 заглавия - \"Ние, духовата музика!\", \"Хора с куфари\" и \"Вечер на Гласа\" (клас проф. д-р Атанас Атанасов), \"Процесът\" и \"Черна дупка\" (клас проф. Иван Добчев), \"Луна с вкус на нар\" и \"Нова земя\" (клас проф. д-р Петя Цветкова) и \"Таласъма Тропалан\", \"Бяла приказка\", \"Седемте козлета и вълкът\" (клас доц. Майя Енчева). НАТФИЗ се надява поне част от заглавията да продължат живота си след пренасяне на професионалните театрални сцени в страната. От предходния сезон ще се играят \"Тигърчето Спас\" и \"Принцесата и скъсаните обувки\" (клас проф. Жени Пашова), \"Кръв и власт\" и \"Зверското синьо\" (клас проф. Стефан Данаилов), \"Ромео и Жулиета\" и \"Платонов\" (клас доц. д-р Пенко Господинов), \"1001 страсти\" (клас доц. Александра Хонг) и \"Papas in motion\" (клас проф. д-р Атанас Атанасов), който се пребори за още една година сценичен живот с новата проектна програма на НАТФИЗ. До края на май 2020 г. към тях ще се присъединят още 15 премиери - някои от които копродукции, научи ДУМА от Десислава Димитрова, гл. експерт ВО на академията. Първите попълнения за голямата сцена на Театър НАТФИЗ в началото на октомври ще бъдат двата спектакъла на студентите на доц. д-р Пенко Господинов - \"Дон Жуан\" от Молиер, постановка Пенко Господинов, и \"Лейди Макбет от Мценска околия\" от Николай Лесков, постановка Максим Маламедов. Вторият проект се реализира по протокола за сътрудничество между НАТФИЗ и ГИТИС. По същото време студентите на проф. Стефан Данаилов ще излязат с премиерата на \"Слуга на двама господари\" от Карло Голдони в постановка на Стефан Данаилов и под режисурата на д-р Росица Обрешкова. Репертоарът на голямата сцена ще бъде завършен от танцово-пантомимичния спектакъл с работно заглавие \"Българска мистерия\", чийто сценарист и автор на либретото е самият ректор проф. д-р Станислав Семерджиев, а постановчик е д-р Маргарита Божилова. По традиция камерната 47 сцена представя работата на третокурсниците на НАТФИЗ. На нея проф. Пламен Марков ще представи студентите си в спектакъл - по две едноактни пиеси \"Птици\" и \"Бум в неделя\" на Константин Павлов и \"Паночка\" от Нина Садур, по повестта \"Вий\" на Н. В. Гогол. Последният ще бъде реализиран в копродукция с Драматичния театър \"Стефан Киров\" в Сливен и ще се играе на две сцени. Младежкият театър \"Николай Бинев\" ще съпродуцира друг проект на Театър НАТФИЗ - \"Книга за джунглата\" по Ръдиард Киплинг, на класа на проф. д-р Ивайло Христов. В рамките на учебната година от студентите му се очакват още две премиери в постановка на Мартин Киселов - \"Дванайсета нощ\" от Шекспир на голяма сцена и \"Любовна отрова\" от Ерик-Еманюел Шмит на сцена 47. Репертоарът на камерната сцена ще бъде допълнен от танцовия спектакъл на доц. Ясен Вълчанов, над чието заглавие все още се работи. Благодарение на започналата тази година \"Проектна програма\", чрез която НАТФИЗ продуцира професионалното развитие на завършилите образованието си творци, в репертоара на Театър НАТФИЗ ще влязат още три проекта, които ще бъдат публично представени през септември. До края на 2019 г. Куклен театър НАТФИЗ ще обнови афиша си с импресията за възрастни \"Кръговрат\" в постановъчното решение на проф. Жени Пашова и д-р Михаела Тюлева и кукления спектакъл за деца на проф. Боньо Лунгов и доц. д-р Константин Каракостов по приказки за Хитър Петър.", "date": "2019.07.12", "title": "15 премиери подготвя НАТФИЗ за новия сезон"}
{"url": "https://duma.bg/gruzinski-(m)isterii-n195790", "text": "Хоноруваните български русофоби примряха от завист и възхита пред псуваческия гений на Георгий Габуния от ТВ \"Рустави 2\", зад която стои лицето Саакашвили. На 7 юли, докато се похилкваше доволен от себе си, антижурналистът блъвна зловонна тирада срещу Владимир Путин и неговите покойни родители. За 1 минута и 16 секунди - толкова продължи грозният рецитал - Габуния си спечели славата на недостижим мръснословец и поругател и детронира онези пусита на демокрацията (Pussy riot), които в храма \"Христос Спасител\" пееха \"Срань, срань, срань Господня!\", \"Мочи Путина перед обедом\", \"Пиздец сексистам ебаным путинистам!\" и други революционни шедьоври.  Телевизионният скункс в тигрова кожа (виж \"Витяз в тигрова кожа\" на Шота Руставели) ще да е черпил вдъхновение от запорожките казаци, дето пишат писмо на султана (виж картината на Иля Репин). Габуния произнесе своята помийна реч на чист руски език. Цитирам я в оригинал без звездички, кльомби и многоточия - не от любов към вулгарното, а защото читателят трябва да знае. \"Добрый вечер, дорогие телезрители! Вы смотрите главный телеканал Грузии \"Рустави 2\". Мы начинаем передачу \"Постскриптум\", а я - ведущий этой программы Георгий Габуния. В первую очередь я хочу передать огромный, огромный привет нашему \"большому другу\" президенту России Владимиру Владимировичу Путину. Вовочка! Сука ты подзаборная. Говно ты собачье. Пизда ты моржовая. На нашей красивой земле нет места такому убогому созданию, такому уроду, как ты. Ты - вонючий оккупант! Пошел ты в жопу, Володя! Иди нахуй вместе со своими рабами. Ебал я твою мамочку. Ой, твоя мама мертва! Ой, как жаль! Ой, не говори... Да пусть горит она в аду вместе с тобой и твоим отцом! Срать хотел я на вашу могилу! Аминь!\". Грузинецът е човек на нравствения императив. Родителите са свещени, тяхната памет - свята, поруганието им - недопустимо. ТВ \"Рустави 2\" е на 8 км от центъра на Тбилиси. За минути пред сградата пристига огромно множество - студенти, университетски преподаватели, поети, писатели, художници. Няма истерии, крясъци, вувузели, факли и барабани. Този път (за разлика от 20 юни) властите реагират мълниеносно - \"Това е провокация и реванш за проваления опит за държавен преврат\", каза президентката Саломе Зурабишвили, която до оня ден говореше едни други работи.     На 20 юни в Тбилиси започна нещо като майдан, който се спихна скоропостижно и на 7 юли завърши срамно.   Какво ни казаха българските медии от 20 юни насам?  Че някакъв руски комунист и православен талибан нахълтал като агресор в грузинския парламент, окупирал креслото на спикера (председателя) и дръпнал реч на руски (каква наглост!), което дълбоко обидило националната гордост на огнените грузинци, възпламенило техния спонтанен гняв, хиляди спонтанно щурмували парламента, сбрали се, все така спонтанно, на пл. \"Руставели\" със спонтанни плакати \"Fuck Russia!\", \"Russia occupant!\" и \"Putin killer!\", поискали серия оставки и промяна на избирателната система (от смесена на пропорционална, да им имам проблема!), полицията се намесила остро, арестувала стотина, 240 пострадали в сблъсъците, президентката Саломе Зурабишвили казала \"Русия е наш враг и окупатор\", а спикерът на парламента Ираклий Кобахидзе рекъл, че си няма хал-хабер к`во прави тоя руски агресор в неговото кресло, па и на руски говори, и всичко това станало в отсъствие на Саломе и Ираклий, понеже тя била в Беларус, а той - в Азербайджан, и следователно са непричом в истериката, но било ясно, че провокацията на руския комунист и православен талибан е дело на \"русофилската пета колона\", която цели да дестабилизира, унизи и окупира Грузия, както бил казал някой си Майкъл Карпентър...   Какво не казаха българските медии? На 19 юни в Президентския дворец (а президентката нищо не подозира!) спикерът Ираклий (който няма хал-хабер) открива тържествено 26-та Генерална асамблея на Интерпарламентарната асамблея по православие (ИАП) и тутакси заминава за Баку.  Три години Грузия напиня да бъде домакин на Генералната асамблея на ИАП. Спикерът Ираклий (който няма хал-хабер) изпраща настойчиви покани до ИАП. През юни 2018 г. ИАП приема поканата на Ираклий (който няма хал-хабер) и поставя изрично условие - Грузия да гарантира сигурността на всички участници. Информация: ИАП е учредена през 1993 г.; членове - Албания, Армения, Беларус, Босна и Херцеговина, България, Гърция, Грузия, Йордания, Казахстан, Кипър, Латвия, Ливан, Литва, Молдавия, Палестина, Полша, Русия, Румъния, Сърбия, Сирия, Украйна, Финландия, Хърватска и Черна гора. В заседанията участват и депутати от Австралия, Аржентина, Египет, Канада, Конго, Мозамбик, Судан, САЩ, Уганда, Чили и Етиопия.  По принцип президентът на ИАП е руснак, а генералният секретар - грък. В момента това са Сергей Гаврилов и д-р Андреас Михаилидис. Всичко, до най-дребния детайл, е съгласувано с държавното ръководство на Грузия, вкл. и с президентката Саломе (която нищо не подозира), вкл. със спикера Ираклий (който няма хал-хабер), вкл. - мястото, където ще се проведе, а именно - пленарната зала на грузинския парламент, както и къде точно ще седят президентът и генералният секретар на ИАП. На 20 юни 2019 г. в парламента започва 26-а Генерална асамблея на ИАП. Участват над 100 депутати от 36 държави от Европа, Азия и Африка; от Европарламента, Интерпарламентарния съюз, Панафриканския парламент, Организацията \"Религии за мир-Европа\", Парламентарната Асамблея на Съюза Беларус-Русия и от Интерпарламентарната Асамблея на ОНД.  Никой не е нахълтвал в грузинския парламент, нито го е превземал, нито го е окупирал. На мястото на спикера има поставени две кресла - за президента и за генералния секретар. Към официалните езици на ИАП - гръцки, руски, английски и френски, е добавен и един работен - арабски, защото участват православни от Арабския свят. Г-н Гаврилов говори на руски, а д-р Михаилидс на гръцки. Какво би станало, ако г-н Гаврилов говореше на арабски? В залата нахълтват опозиционни депутати от фракцията \"Европейска Грузия\", партия \"Единно национално движение\" (ЕНД). От трибуната депутатът Акакий Бабахидзе крещи към руската делегация \"Я вас убивал, убиваю и буду убивать!\".  Информация: ЕНД е създадена през 2001 г. от одиозния Саакашвили и си сътрудничи с \"Наша Украина\", УДАР, УНСО, \"Тризуб\" и с Алианса на Балтийско-Черноморските нации. Алиансът е учреден в Киев през 2014 г., членуват националисти и неонацисти от Украйна, Грузия, Беларус, Литва, Латвия и Естония. Основни \"занимания\": подкрепа на грузинците, които изтребват \"москалите\" (московците) рамо до рамо с бандеровците; създаване на център за помощ и координация на грузинските доброволци в Украйна и на център на грузинските \"реформатори\", които \"реформират\" Украйна; генерална акция \"Общ враг - обща победа\" (врагът е Русия). В документите на ЕНД няма и ред за грузинските снайперисти, наричани \"легионът на смъртта\" и \"зондеркоманда\", които избиха над 100 души на Майдана. В името на демокрацията и евроатлантическата интеграция, разбира се. Снайперистите са вербувани от Саакашвили и неговия съветник и координатор на \"операцията\" Мамук Мамулашвили, инструктор на разстрела е Кристофър Брайън, бивш американски военен, ръководители - Андрей Парубий, Сергей Пашински и Владимир Парасюк (после политици). Всичко това е документирано във филма на италианския журналист Джан Микалесин \"Украйна, скритата истина\" (\"Ucraina, le verita nascoste\").  Връщаме се в Тбилиси. След истериката в Парламента делегатите на 26-а Генерална асамблея на ИАП са изведени на безопасно място. Не съвсем безопасно. Тълпа \"спонтанни\" протестъри за малко да опожарят хотела на делегатите. В парламента нахълтват 100-200 националисти, веят грузински, украински и американски знамена, както и знамето на НАТО (по знамената ще ги познаете!). На площад \"Руставели\" \"спонтанно\" множество носи \"спонтанни\" плакати \"Fuck Russia!\", и вувузели пищят, и тъпани думкат, и бутилки хвърчат... \"Злият дух победи. Нацистите празнуват. Няма я вече Грузия!\", възкликна в отчаяние знаменитият режисьор Роберт Стуруа.  Русофобската вакханалия в Тбилиси е подръчкана от велзевула Саакашвили с \"моралната\" подкрепа на Майкъл Карпентър - сътрудник на Пентагона (руско направление) и директор на Центъра \"Джо Байдън\" на Университета в Пенсилвания. И всичко в Тбилиси си вървеше според матрицата на Джийн Шарп - уличен натиск по фалшив повод, външна намеса, НПО-та... Обаче! Русия спря полетите от и до Грузия посред туристическия сезон и работата се спихна. Дойде звездният миг на псувача Габуния. Неговото сквернословие трябваше да съживи повехналите протестъри. Без него майданът щеше да приключи безславно, с него приключи позорно. За 1 минута и 16 секунди.   ИАП осъди провокацията срещу Светото православие, срещу 25 национални парламента, 36 държави и 6 международни институции. Провокация, която застраши живота на над 100 делегати. Не знам каква е реакцията на другите 24 парламента. Но знам със сигурност, че откъм българския не се чу и звук.", "date": "2019.07.12", "title": "Грузински (м)истерии "}
{"url": "https://duma.bg/boris-sarafov-sas-smartta-na-dechev-gubya-dyasnata-si-raka!-n195789", "text": "Един от най-известните дейци, участвали в подготовката и провеждането на Илинденското въстание през 1903 г. в Битолския край, отдал живота си на Македония, е Димитър Дечев. Той е роден в Сливен през 1880 г. Неговите приятели и учители го помнят като младеж с буен характер. Учи в Сливенската мъжка гимназия, а след това във Военното училище в София. Напуска училището и се включва в македонското революционно движение. Заселва се във Варна и тук става активен член на македонското дружество. Наближава Илинденското въстание. В края на септември 1902 г., като подготвен офицер, вече е подвойвода в четата на поручик Тома Давидов. С около 50 души тръгва за Македония, от тях 22-ма създават ревизионна чета. В спомените си преспанският войвода Ангел Андреев пише за ревизионните чети:  \"...да проверим какво е приготвено, да разправим недоразумението между четници и войводи, между селяни и войводи. Сменяхме войводи, размествахме четници и военно ги обучавахме\". Тази ревизионна чета е първата, в която се включват запасни офицери от Българската армия. В нея са и Иван Асенов, и Георги Асенов, племенници на Хаджи Димитър. Поради настъпили противоречия между Тома Давидов и Димитър Дечев последният напуска четата и се завръща в България. В края на януари 1903 г. Дечев отново влиза в Македония - с четата на Борис Сарафов. На 12 февруари 1903 г. при село Владимирово се налага четата от 70 души при неизгодни за нея условия да води сражения със 150 души турски аскер. Загиват 8 четници, между които е и Хаджидимитровият племенник Иван Асенов. На Смилевския конгрес през април 1903 г., в който участва като делегат, Димитър Дечев е избран за член на Горското боево началство в Демирхисарски район, Битолски окръг. Под негово ръководство този район се превръща в огромен военен лагер, като мъжете преминават курсове за военно обучение. Добре запознат с военното изкуство, Димитър Дечев получава и задачата да обучава войводите от Демирхисарско, Кичевско, Битолско и Охридско. Войводата Дечев командва специалната щабна чета, създадена веднага след завършване на Смилевския конгрес. В нея влизат 20 човека, включително Даме Груев, Борис Сарафов и Анастас Лозанчев. Четата извършва обиколка на отделните райони, запознава се с конкретните условия в тях и готовността им за предстоящото въстание. Изработен е и въстанически дисциплинарен устав, който регламентира правата и задълженията на въстаниците, войводите, горските началства и на Главния щаб. На Илинден (20 юли 1903 г. стар стил) Горското началство заедно с районната чета се отправят към село Пространи. В църковния двор се събират повечето от селските чети. Димитър Дечев произнася реч за свободата на българите и освещава демирхисарското знаме. Оттук членовете на военното началство със знамето се отправят към село Велмевци, където от църковния амвон въстанието е обявено. След започване на въстанието войводата и другите членове на Горското районно началство повеждат чета от 150 души към село Прибилци, където противникът се е укрепил. Въстаниците обкръжават селото от всички страни. Боят започва и продължава с голямо ожесточение през цялата нощ. В спомените си войводата Христо Пасков, член на Горското районно началство в Демирхисарски район, отбелязва:  \"Чуват се сигнали на турската тръба. Не закъсня да отговори и нашата четническа тръба, надута от войводата Димитър Дечев. Смутени, турците преустановиха своя огън. Те помислиха, че срещу им са \"московци\". Под ръководството на Горското районно началство въстаническите отряди нападат турските села, някои от къщите и бейските кули са запалени, за да се респектира местният башибозук. Телеграфната линия по пътя Битоля - Кичево е унищожена, повредени са и някои от мостовете. Прогонен е турският гарнизон от българското село Цер. Всички български села в Демирхисарски район са освободени.  На 22 юли отряд от около 150 души, воден от Димитър Дечев и Йордан Селянов-Пиперката, отива на помощ на въстаниците в съседния Кичевски район. Те водят тежко сражение с многобройната турска войска и башибозук край село Карбуница. Тази намеса се оказва решаваща за успешния изход на сражението и за развитието на въстанието в двата района. Един от най-острите сблъсъци на въстаниците с турската войска в Демирхисарско става в началото на август при село Цер. Тогава многоброен турски отряд край село Цер се натъква на около 70 въстаници, които след ожесточено сражение отстъпват в планината. Успяват да избягат и повечето от жителите, но китното село - гордост на Демирхисар, е изгорено от турците до основи. Димитър Дечев наблюдава жестокостите на турците, но вярва, че свободата ще възтържествува. А войводата Христо Пасков отбелязва:  \"Капнал от умора, налегна ме дрямка. След миг бях събуден от незабравимия Димитър Дечев с думите: \"Хвърли последен поглед към Цер, което след миг ще стане пепелище. Ако останеш жив, да разправяш, че Цер загина като Батак, погълнат от пламъците, които ще родят желаната свобода.\" На другия ден, за да разузнае обстановката, четническият отряд, предвождан от Йордан Силянов-Пиперката, се приближава до опожареното село Цер. Натъква се на турска войска и попада на засада. Започва сражение, което продължава до вечерта. Тук загиват Йордан Силянов, един от най-популярните и обичани дейци в Битолски окръг, и двама от другарите му. След тези трагични събития, за да отмъсти на турците, войводата Дечев подбира 15 от най-смелите си четници и напада турската войска, разположена при село Мало Илино в планината Бигла. Четниците неусетно се приближават до турското командване и тогава дават залпов огън. \"Вдигна се голяма врява и турците започнаха да се бият помежду си. Биха се цяла нощ, а Дечев и другарите му се прибраха, без да дадат нито една жертва\" - пише в спомените си демирхисарският войвода Алексо Стефанов. Тук Д. Дечев изпъква като един от най-смелите революционери в Битолски окръг, където пожарът на бунта стига значителни размери. В периода между 15 и 20 август 1903 г. турците започват нова голяма операция за ликвидирането на въстанието в Демирхисарски район. Войска от около 20 000 души от четири посоки нахлува в района и излива яростта си върху беззащитното местно население. Четата на Димитър Дечев води ожесточено сражение с турците край село Базерник, на 17 септември - голямо сражение до село Слоещница. Два дни след това Главният щаб обявява обща демобилизация. Енергичният македонски ръководител Димитър Дечев достойно преминава през пламъците на Илинденското въстание като смел военачалник, учител по военно изкуство, пръв помощник на Борис Сарафов. През октомври 1903 г. Сарафов и Дечев заедно с остатъците от четата се прибират в България. При преминаването на река Вардар във Велешко попадат на турска засада. В сражението на 22 октомври 1903 г. загива Димитър Дечев. Турците отрязват главата му и я разнасят из Велес, а трупът му остава непогребан една седмица. Така след 13-месечна борба за свободата на Македония, на път за своята родина геройски загива Димитър Дечев. Сарафов заявява пред свои приятели, че със смъртта на Дечев губи \"дясната си ръка\"...", "date": "2019.07.12", "title": "Борис Сарафов: Със смъртта на Дечев губя дясната си ръка!"}
{"url": "https://duma.bg/kratki-novini-n195791", "text": "  По данни на германското министерство на икономиката федералното правителство е одобрило сделки за продажба на оръжия на обща стойност 5,3 млрд. евро, или 6 млрд. долара, между януари и юни тази година. Публикуваната сума за първата половина на тази година надминава приходите от продажбата на оръжие за цялата 2018 г., които се равняват на 4,8 млрд. евро. Най-голям купувач на немско оръжие е Унгария. Долната камара на Конгреса на Бразилия прокара реформа в пенсионната система. Предложените промени включват вдигане на възрастовата граница за пенсиониране до 65 г. при мъжете и 62 г. при жените. Много бразилци се пенсионират, като навършат около 55 г. Най-малко 430 нелегални мигранти са били задържани в граничен град в Северозападна Турция. Мигрантите, които се опитват да преминат нелегално в Европа, са били арестувани от жандармерийските сили в Одрин, турска провинция, граничеща с Гърция и България. От началото на войната в страната йеменските бунтовници хуси са наели над 30 000 деца войници. Те са без никакво обучение. Почти 100 000 са жертвите на войната в Йемен.", "date": "2019.07.12", "title": "Кратки новини"}
{"url": "https://duma.bg/rozalind-po-patya-kam-finistere-n195781", "text": "През зимата на 1874 г. Елизабет Армстронг, единствена дъщеря на заможен предприемач, получава първото писмо от нос Финистере - края на света, който се намира в испанската Галисия. Розалинд, която изпраща писмата, обещава да наруши упоритото мълчание, с което Оливър Армстронг винаги е обгръщал раждането на дъщеря си в Рио де ла Плата. Писмата разказват за събития с четирийсетгодишна давност и за пътя от Буенос Айрес до Кордоба, свързал съдбите на Розалинд, Оливър Армстронг, актрисата Ана де Касерес и на изгнаника сред индианците, офицера единак Байгория, който ги взема в плен. Там Розалинд загубва съпруга си и детето, което носи в утробата, ала започва своя собствен \"път към Финистере\" - метафора на границата, на крайната точка, в която заставаме лице в лице срещу непознатото и плашещото у самите нас. Елизабет, читателката на писмата, също поема по такъв път, който обаче води към нейния собствен произход. Книгата \"Краят на земята\" от Мария Роса Лохо излиза в поредицата \"Избрани съвременни романи\" на издателство \"Жар\". Мария Роса Лохо e сред най-обичаните и уважавани аржентински писателки. Има издадени над 15 книги с романи и разкази, както и три стихосбирки. Книгите й са преведени на английски, френски, италиански, галисийски и тайски език и са получили редица отличия, сред които Наградата на националния фонд на Аржентина за изкуство (1986), Първата награда на град Буенос Айрес на името на Едуардо Малеа (1996), Наградата за цялостно творчество на Института за испанска култура и литература в Калифорния (1999), Националната награда \"Естебан Ехеверия\" (2004), Наградата за цялостно творчество на Асоциацията на аржентинските писатели (2018), дадена за първи път на Хорхе Луис Борхес, и др. Дъщеря на испански преселници след Гражданската война, М. Р. Лохо споделя, че родителите й са тъгували за родината и не са прекъсвали връзката си с нея. В детството си авторката имала усещането, че живее във временно отечество и едва по-късно успява да изгради самосъзнанието на аржентинка. Затова темата за имиграцията, за вписването в ново място, за скъсването с миналото и за повратностите на съдбата заема централно място в много от произведенията й.", "date": "2019.07.12", "title": "Розалинд по пътя към Финистере"}
{"url": "https://duma.bg/peyzazhi-koito-se-vglezhdat-v-katcheta-n195784", "text": "Столичната галерия \"Лоранъ\" (ул. \"Оборище\" 16) представя сборната, жанрова изложба \"Гледки\" до 26 юли. Това са пейзажи, които се вглеждат в селища, градове, махали или малки интимни кътчета. От платната надничат сгради, багрени къщи, плевни и мелници, скрити в дворове и зеленина.   Повечето от творбите са от известни места и носят белега на българското. Те са като от ретро, забавен каданс, в който обектите са разтопени от илюзорна нега. Няма игра на кадрите, няма сложност на композициите. Подбраните автори са познатите на публиката: Никола Кожухаров, Борис Денев, Марио Жеков, Йозеф Питер, Данаил Дечев, Георги Железаров, Георги Рубев, Иван Христов и др.  Сред тях интерес представляват созополски мотив на Марио Жеков, изпълнен с пастелна експресия на цвета, и малка по формат панорамна гледка към София на Борис Денев. Като противовес на българското, за което говорихме, е работа от 1926 г. на Никола Кожухаров. Композицията се рее над покривите на Стария град и дворцовия комплекс Храдчани в Прага, над които се извисява силуетът на катедралата \"Св. Вит\".   Много често при споменаване на пейзаж зрителите си представят нещо леко и жизнено, но както има произведения подчертано лирични, така други са мрачни и тягостни. Чисто градска студенина носи платното на Тодор Хаджиниколов. Пастелните тонове разкриват умора и тъга в изображенията на скупчени сгради и голи дървета. Подобно е настроението в картината на Йозеф Питер.   В експозиционното пространство се открояват градските пейзажи от Търново на двама различни като натюрел и идентичност автори - Иван Христов и Кирил Станчев. И двете работи са с ниска гледна точка, а старата столица е картина на историческо напластяване със стъпаловидните си къщи.", "date": "2019.07.12", "title": "Пейзажи, които се вглеждат в кътчета"}
{"url": "https://duma.bg/obshta-lyatna-ekspozitsiya-zarezhda-v-lik--n195782", "text": "Акварели от Иван Манойлов, Никола Ангелаков, Иван Додов, Александър Телалим, Венета Дочева, проф. Андрей Даниел, Лили Кючукова, Атанаска Янева, Хейди Ефрат посрещат почитателите на изобразителното изкуство в столичната галерия \"Лик\".  Още може да се видят масла от Аршак Нерсисян, Иван Манойлов, Бранимир Цаков, Величко Коларски, Иван Стратиев, Ангел Пачаманов, Валентин Топалов, Румен Статков, Валери Цветков, Жоро Ткачов, Цветомир Асенов, Сашо Костов, Тихомир Витков, Иван Маджаров, Веселин Мутафчийски, доц. Добрин Пейчев, Дончо Захариев, Петър Беляшки, Иван Пенев, Владимир Цоневски, Хосе Моя, Нина Златева, Константин Марков, Петър Маринов, Силва Бъчварова, Красимир Дойчев, Андриан Бекяров, Дана Кандинска, Нана Райчева, Веселин Петканчин, Красимир Бонев, проф. Васил Вълев, Симеон Халачев, Людмил Леонидов, Стефано Поповски, Хейди Ефрат, Ани Петрова, Тодор Шопов, Петър Ройдов, Станислав Кънчев, Владимир Стан. Лятната експозиция допълват пастели от Живко Мутафчиев, Сашо Костов, Александрина Караджова, Нина Христозова; графика от Данаил Игнатов, Димо Колибаров, Юлиян Йорданов, Живко Мутафчиев, Христо Кабакчиев, Тодор Великов, Димо Миланов и малка пластика от Ален Роа, Илия Иванов, Владимир Шошков, Тома Ненов, Александър Пройнов, Малин Малинов. Изложбата ще продължи до 1 август в галерия \"Лик\", ул. \"Лайош Кошут\" 37.", "date": "2019.07.12", "title": "Обща лятна експозиция зарежда в \"Лик\"      "}
{"url": "https://duma.bg/kamen-chanev-shte-bade-radames-v-grandiozna-aida-na-krepostta-tuida-n195785", "text": "Късноантичната и средновековна крепост \"Туида\" в Сливен ще се превърне на 14 юли от 21 ч. за първи път в оперна сцена, на която ще се разиграе вълнуващата история на операта \"Аида\" от Джузепе Верди. Идеята е на световно признатия тенор и почетен гражданин на Сливен Камен Чанев, прегърната от кмета на града Стефан Радев, научи ДУМА от Сийка Лапачка. Грандиозната продукция на Старозагорската опера се подготвя специално за събитието. Режисьор на мегаспектакъла е Огнян Драганов, монументалната сценография е дело на Тодор Демеров, а художник на част от пищните костюми e италианският майстор-сценограф и костюмограф Салваторе Русо. Впечатляващите балетни платна ще се осъществят с участието на балетната трупа на Старозагорската опера и на деца от балетните школи \"Адажио\" и \"ПетиПа\" в Сливен. Хореографията е на Ромина Славова. Спектакъла ще дирижира главният диригент на Старозагорската опера Ивайло Кринчев. Звезден солистичен състав ще изпълни главните роли - като Радамес ще се представи световноизвестният тенор Камен Чанев. На родна сцена в ролята на Амнерис ще се изяви очарователното мецосопрано - гордост за своя роден град Сливен, Даниела Дякова. Брилянтното сопрано Таня Иванова ще гостува в ролята на Аида, великолепният баритон със завидна международна кариера Кирил Манолов ще бъде Амонасро, а в ролите на Рамфис и Царя на Египет зрителите ще се насладят на блестящите баси Ивайло Джуров и Александър Марулев. Участват още оркестър, хор, балет на Старозагорската опера и представители на Прабългарската школа за оцеляване \"Бага-тур\".", "date": "2019.07.12", "title": "Камен Чанев ще бъде Радамес в грандиозна \"Аида\" на крепостта \"Туида\""}
{"url": "https://duma.bg/indoneziyski-i-balgarski-tvortsi-vdahnoveni-ot-badeshteto-n195783", "text": "Точно както Индонезия и България са прекрасни конгломерати от разнообразни култури, всяка със свой собствен характер, така и техните художници са повлияни от традиционното наследство, но също така и от наболелите проблеми и технологически напредък на модерното общество. Изложбата представя индонезийски и български творци, които са вдъхновени от екологични бедствия, социални проблеми и гледни точки към бъдещето. Творчеството на жените артисти се развива драматично, както се вижда от произведенията, които са част от доскорошната изложба \"В бъдещето\" в Националната галерия в Джакарта - женският дух се проявява, на видно място като от художници от настоящето и предстоящата ера. Дита Гамбиро в \"Изкривената реалност\" разсъждава за автентичността на личността. Рокли, изработени от прозрачна органза, като метафора на същността, са поставени в окачени кръгови формации, хвърлящи сенки една върху друга. Работата на Тересия Агустина Ситомпул \"Семена за посяване\", вдъхновена от огромното унищожително \"настроение\" на природата и световното насилие, се състои от линорези върху хидрофилен марлен памук. Даниела Тодорова представя \"Магическа гора\", която е сайт специфик инсталация и показва нейната позиция да защитава и да съхранява природата. Изложбата \"Синтез - индонезийско и българско съвременно изкуство\" продължава до 1 септември в \"Квадрат 500\", пл. \"Св. Александър Невски\", ул. \"19-и февруари\" 1.", "date": "2019.07.12", "title": "Индонезийски и български творци, вдъхновени от бъдещето  "}
{"url": "https://duma.bg/prof-bernar-okutyurie-obyasnyava-detskata-psihika-n195780", "text": "Уникален психомоторен подход към детското развитие и терапия, разработен от проф. Бернар Окутюрие, предлага неговата книга \"Действаме, играем, мислим\". Изданието на \"Колибри\", в превод на Албена Шарбанова, излага фундаменталните виждания на автора за това, че сензомоторното удоволствие, движението и играта допринасят за добиване на увереност по отношение на безпокойствата и дискомфорта на детето, успокояват вътрешните страхове, подобряват развитието на символичната функция, благоприятстват развитието на умствената репрезентация и помагат за по-добро разбиране на емоциите. Книгата предлага задълбочено обяснение на детската психика от раждането и механизми за подкрепа на детето чрез телесното и двигателното. Фантазми на действието заемат централно място в понятийния свят на Бернар Окутюрие. С този термин той обозначава въображаемите сценарии, които детето изгражда в резултат на някакво неудовлетворение, но и в търсенето на разтоварването му и заместването му с удоволствие. Често определян като един от \"бащите на психомоториката\", проф. Бернар Окутюрие е създател на методология на преподаване и взаимодействие с детето, която поставя тялото, играта, действието и удоволствието в центъра на вниманието. Работата му се фокусира върху самочувствието на детето и се основава на ранното взаимодействие между майка и бебе. Книгата \"Действаме, играем, мислим\" хвърля светлина върху образователната и терапевтичната психомоторна практика и синтезира голяма част от опита му.", "date": "2019.07.12", "title": "Проф. Бернар Окутюрие обяснява детската психика"}
{"url": "https://duma.bg/stihotvoreniya-ot-tsvetan-vasilev-dubravski-n195771", "text": "Морал, това е важна дума, която често споменаваме сега. Но истината знаем ли кога, и откъде, е тя до нас дошла. Може би от минало далечно, когато всичко общо е било, на почит са били жените, мъжете са ловували в едно. А може и по-късно, когато някой важен философ, замислил се, и важно, важно, решил е ред да сложи нов. Морал! Това е важна дума, и как е нужна тя сега, когато лидерите в обществото, не помнят какво значи тя. Ти знаеш ли как всякога, след дъжд ухае на трева, и уханието омайва ме така, че спомените се завръщат. Знаеш ли, че всяка вечер, когато се завърна у дома, и полегна си, за да поспя, ти винаги идваш в съня ми. Пристъпваш бавно, мълчалива, и спираш се тихо до мен, отново събуждаш страстта ми, и аз, не свалям поглед от теб. Съзирам в очите ти красиви, пламъци на нежност и тъга, а пламъците, сякаш те са живи, разпалват чувства в моята душа. И аз протягам нежно длани, за да те взема в своите ръце, и жадно устните ти да целувам, любов в очите ни да се чете. И щом до мене се докоснеш, завира в мен кръвта, и връща в мене онзи вечен спомен, за мигът, кога почувствах те жена. Разбрах, че ти за мен си толкоз скъпа, кога дойде часът омразен, и ти замина си по пътя, на своята съдба. Сега на друг ти вече си жена, а аз, отново се завръщам в своята Родина. И знаеш ли без тебе как боли, животът бавно преминава, и страдам аз от таз разлъка, и мисля си, че всичко туй е някаква си мъничка шега. Споменът за теб не избледнява, мечтая си да ме потърсиш пак, преди да стигна до дома. Да видя пак в очите ти красиви пламъче игриво да гори, а аз - да милвам твоите коси, и устните ти да целувам, а после дълго да лудуваме. И уморен от ласки и признания, обзет от блянове, желания, да споделям с теб мечтания. Но туй е само моята мечта, защото ти действително замина, мълчалива, в плен на своята съдба, а аз пътувам към дома. Нас двама пътя ни събра, и с тебе опознах Москва, живяхме двамата щастливи, затуй ще пазим спомените мълчаливи. Народе мой, защо мълчиш? народе мой, защо, защо? защо си гръб привел, нима съдбата ти е да си роб? Народе мой, народе мой! Народе мой, защо, защо? забравихме на Левски ний словата, че всички, що родени сме в таз страна, сме сестри и братя. Народе мой, народе мой! Народе мой, защо, защо? забравихме за костите в полята, на хилядите български чада, за да я има свободата. Народе мой, народе мой! Народе мой, защо, защо? продадохме си ний земята, що Господ дал ни е, прекрасна, с ухание на рози и цветя в страната. Народе мой, народе мой! Народе мой, защо, защо? изгонихме си ний децата да скитат се по чуждите земи, далеч от родна стряха. Народе мой, народе мой! Народе мой, защо, защо? мразим се в родата и готови сме да предадем родната сестра и брата. Народе мой, народе мой! Народе мой, защо, защо? не вдигнем се в едно, по улиците и площадите в страната, да пребориме голямото безчестно зло, да има я България. Тя е там, където реките тичат сред поля и тучни долини и над тях, навели клони слушат, вечни песни кичести върби. А отдето тез реки извират, в небесата се издигат върхове и над тях кръжат орлите, и се спускат в дебри, лесове. Това е моята БЪЛГАРИЯ - малка, хубава страна, сякаш райската градина, скрила се в средата на света. Нея Дунава от Север я допира, а от Запад... ветрове, от Юг - Родопа, Странджа и Пирина, а от Изток - Черното море. А от морето сякаш в небесата се издига и на две разделя моята страна, цялата в легенди е обвита, горда Стара планина. Това е моята хубава РОДИНА, възникнала от векове, насред света, а земята нейна мила, е напоена на ханове, войводи и бойци с кръвта. Тук от векове живеят хора, познали робства и възход, затуй са твърди, непокорни, прекрасен, български народ. Българите сме чудесни хора, вредом, по села и градове, трудим се, не чувстваме умора и желаем да сме винаги добре. Тук напролет, сякаш с килими, са застлани ширнали поля, и цветя, цветя красиви, кичат тази българска снага. Лятос слънцето огрява, в буйни ниви златните жита, а край морето боси тичат и се къпят радостни деца. Есента е, сякаш спряла се край пътя, бременна жена, натежала е от плодовете на благодатната земя. Зимата със сняг покрива, вредом - и планини, и поля, и се чуват песни, стъпки живи, руйно вино лее се в снега. Това е моята РОДИНА - малка, китна, хубава страна, и не сменям таз БЪЛГАРИЯ аз за нищо на света. И затуй, ако животът ми прекъсне, някъде далече, та макар накрай света, донесете ме в моята БЪЛГАРИЯ, тук аз искам вечно да лежа.", "date": "2019.07.12", "title": "Стихотворения от Цветан Василев-Дубравски"}
{"url": "https://duma.bg/frenskata-armiya-poluchi-parvite-grifon-i-n195773", "text": "Първите три бронетранспортьора от ново поколение с колесна формула 6х6 \"Грифон\" бяха приети на въоръжение във френската армия миналата седмица. В тържествената церемония участва министърът на отбраната Флоранс Парли.  \"Грифон\", който е продукт на бронетанковата компания \"Некстер\", е първият от трите перспективни образеца колесна бронирана техника, който се приема на въоръжение в рамките на програмата за превъоръжаване \"Скорпион\".  \"Грифон\" е колесен бронетранспортьор, предназначен да смени старите БТР-и VAB 4х4, които са на въоръжение във френската армия вече 40 години. Той е проектиран с модулна архитектура, благодарение на която ще може да се доставя на клиентите в пет конфигурации, сред които БТР, команден пункт, артилерийски наблюдателен пост и санитарна машина. \"Грифон\" е с обща маса 24,5 т и може да превозва до 10 бойци. Основното му въоръжение е представено от дистанционен модул с 12,7- или 2,72-мм картечници или 40-мм автоматичен гранатомет. Машината е оборудвана с акустическа система за разузнаване \"Пилар V\". До края на тази година френската армия трябва да получи 92 такива БТР-а, а до края на 2030 г. общо 1872 машини. Освен тях в рамките на програмата \"Скорпион\" трябва да бъдат доставени още 300 бронирани разузнавателно-бойни машини \"Ягуар\" и 978 бойни бронирани машини 4х4 \"Сервал\".", "date": "2019.07.12", "title": "Френската армия получи първите \"Грифон\"-и "}
{"url": "https://duma.bg/stihotvoreniya-ot-todor-bilchev-n195772", "text": "Копнеж и блян - най-български слова професорката френска днес избра. Но тя не бе ли чула \"свобода\", коя възпя Поета и умря?! Но във копнеж и блян за свобода, защото вечно българин живя, затуй навярно тя ги назова - най-българските думи на света. Копнеж и блян, безсмъртие и свян. Небосвода български е с тях огрян. Затуй езикът ни е океан, от думи звънкопеещи облян. Че в него всеки звук е блян, копнеж, неистово жадувана надежда. Сред свещените се той нарежда. В словото ни Сам Се Бог оглежда!... Приказват си, приказват си, приказват си... Но не наказват се... И... не наказват се... А със думи сладки, и със думи мазни толкова неща си казват... безобразни... Ала, което трябва, само не това. Че ще сбъркат голяма някоя игра. За това били измислени словата, знаят те, да си спасяваш сам главата. Затуй със думи прости политиците си чешат непрекъснато езиците. Апартаменти?... Какво тук означават?... Те държавата купуват и... продават!... Отиваш си. След туй - обратно. Отиваш си. И пак се връщаш. Отиваш си? Невероятно! Та ти, нали, все си се връщал? Къде да идеш? Нямаш никой. И същото е - да се върнеш. Днес животът ти е във застой. И щом няма кого да прегърнеш. Така все тука или пък там, от житейските вълни люлян, вечно с другите и вечно сам, самотник оставаш... Голям... Какво ли може да поискаш? И да ти дадат какво ли могат? Със самотата сам устискваш. Ти със нея ставаш по-богат... И пак се връщаш. И отиваш. Все към нищото си устремен. Макар и сам, ти не загиваш. Самотник защото си роден... Животът - измамен къс от розови надежди, полети с кипналата злоба на яростен ден. Животът - горяща звезда и свъсени вежди. Победител, шумно приветстван. Унил победен. Животът - и радост, и скръб, сълза и усмивка, през нощ непрогледна, преминали и отишли. Животът - искра сред тъмата, нежна целувка, в душите на хората, от где, незнайно дошли. Животът - хем щастие, скръб, любов и омраза, над човека надвиснали като гневен хомот. Животът - сияйна зора и гнойна проказа. Както искаш, го казвай. Думата все е... живот! Човек е мъдър, може ли да се нахрани. А колко мъдреци умирали са гладни?! И храната само ли ражда мъдростта ни, щом не за тяло, а за Дух сме призовани?!... Искаме, не искаме, се раждаме и мрем. А даже, искаме, не искаме, живеем. И що за тялото да дирим ний храната, във глад, когато сме зарязали душата. Да, отхраната е важно задължение за човек и неговото поколение. Но нека с тялото да храним и душата. За да останем вечни ний... И на земята... Само мрачна светлина в делника ми просия. А във моята душа звънна звук от тишина. Аз след него полетях. Тебе да настигна... щях. Но светът ми се присмя... Ех, какъв наивник бях! Как ти дириш все това, дето няма го в света?! Само мрачна светлина вечна е над таз земя!... Ти това не го разбра и от малък полетя. Но със земните крила не се стига Вечността... Все огради ни вдигат, все стени ни градят. Малко тъжен е този наш, уж, правилен път. Каквото да правят, където и да вървят, те, нашите вождове, не могат да сгрешат. Бъркаме само обикновените, ние. Защото зад нищо не можем да се скрием. И дори да се борим, дори да се бием, за себе си правдата не ще да открием. Че вечно са прави само тези, които са могъщи и силни с властта на парите. Ала най са богати само бедните, те, които живеят във света на звездите!... Като кисело вино, като слаба ракия, като хляб плесенясал, като баница суха, като луда вода във бреговете се бия,  уж Горе пристигнал съм, а все още съм тука... Между Бога и дявола тъй вечно пътувам. И двамата дърпат ме. И искат ме двамата. Жив ли съм, не разбирам, или още сънувам? И как и къде ли ще да свърши ми драмата?! Може би чак тогава, може би и когато изпия ракията, а от хляба с трохите нахраня аз гладното, бедно, птичето ято... И с него политна... далече... във Висините! Аз изписах от звънкащо слово своя лавров, своя трънен венец. Да политне сърце е готово, като олово от жертвен свинец. Но след полета кацане има. А моето къде ли ще случи? Гдето там и тъмата е зрима, ще ли се, да е живо, научи? Вятър ни духа и сняг ни вали. Бури отвяват надежди, мечти. Където раняват, там ни боли. Ранена, без зов, душата крещи!...", "date": "2019.07.12", "title": "Стихотворения от Тодор Билчев"}
{"url": "https://duma.bg/estonskata-armiya-izbra-nov-avtomat-n195775", "text": "В първата седмица на юли естонският Държавен център за отбранителни инвестиции подписа в САЩ договор с компанията \"Луис машин & тулс компани\" (LMT) за покупката на 16 000 автоматични винтовки (автомати) на стойност 75 млн. евро. Автоматите трябва да бъдат доставени в продължение на две години, считано от януари 2020 г., съобщи блогът bmpd.lrvejournal. Автоматичните винтовки MLCPS ще бъдат доставяни в два калибъра - патрони НАТО 5,56x45 мм и 7,62х51 мм. Като конструкция те са поредните вариации на автоматите от серията AR на известния конструктор Юджийн Стоунър. Разликата от другите подобни деривати е в патентованата от LMT горна част на стволната кутия, изпълнена като единна монолитна алуминиева конструкция за по-голяма якост.  Автоматите MLCPS са били избрани през декември миналата година след проведен конкурс, в който са участвали още девет компании, от които до финалния етап са били допуснати три - LMT, швейцарската \"Зиг Зауер\" със SIG716G2 и германската \"Хеклер и Кох\" с HK417, припомня bmpd.  В момента естонската армия използва много видове стрелково оръжие, сред които израелските автомати \"Галил\", германски винтовки G3A3, шведските Ак4, всички те с калибър 7,62 мм, а също и германските автомати G-36 с калибър 5,45 мм. В естонската армия винтовките MLCPS ще постъпят на въоръжение в 1-ва и 2-ра пехотна бригада, граничната охрана, полицията, поделения на министерството на правосъдието и формированията \"Кайстелит\".  До момента компанията MLT е имала само още един голям експортен договор. През 2015 г. тя е продала над 9000 винтовки на Нова Зеландия, като през 2018 г. след появили се съобщения за открити пукнатини в стволната кутия редица части на автоматите са били заменени за сметка на компанията.", "date": "2019.07.12", "title": "Естонската армия избра нов автомат"}
{"url": "https://duma.bg/ekranoplanat-chayka-shte-prenasya-15-t-tovar-n195774", "text": "Проектираният в момента руски екраноплан \"Чайка\" ще тежи 54 тона и ще може да пренася товари до 15 т на разстояние до 3000 км, съобщи председателят на съвета на директорите на централното конструкторско бюро (ЦКБ) \"Алексеев\" Георгий Анцев, информира \"Взгляд\". ЦКБ \"Алексеев\" традиционно се занимава още от времената на СССР с разработката и проектирането на екраноплани.  По думите на Анцев \"Чайка\" може да стане универсална транспортна система, която да се базира както във водата, така и на брега, на който да излиза от водата при положение, че наклонът на сушата е до 5%. Екранопланът е със заложени възможности и да лети по самолетному, когато трябва да се пребазира от едно летище на друго.  В момента \"Чайка\" все още е само под формата на чертежи и макет, защото не е решен въпросът с финансирането. Екранопланът е предвиден за използване при спасителни операции, включително в арктически условия, а също и за доставка на хора и товари при работа на сондажи в шелфа. При спасителните операции \"Чайка\" ще пренася във фюзелажа си спасителен катер, който ще може да се връща на борда след края на задачата.  Екранопланът е със заложени много високи хидроаеродинамични качества поради специфичната форма на крилото. Засега не е известно да има въоръжена версия на \"Чайка\", но през септември 2018 г. руският министър на промишлеността Денис Мантуров обяви, че страната му ще разработи нов екраноплан с ракетно въоръжение по подобие на съветския \"Лун\".", "date": "2019.07.12", "title": "Екранопланът \"Чайка\" ще пренася 15 т товар"}
{"url": "https://duma.bg/razvod-s-premiera-n195776", "text": "- Зле съм - шепне съседът, - много зле! - Казвай! - викам му. - Или е нещо много срамно, а, давай! - Ще ти кажа - шепне той, - но ако се разчуе, ще закъсам. А и ти ще го отнесеш, като свидетел. Много е опасно. - Казвай - настоявам аз, - готов съм да си понеса кръста. Той се оглежда на всички страни и тихо ми доверява: - Развод! - К'ъв развод, бе! - смея му се. - Ти си от щастливата част на човечеството, ерген си, няма с какво да се разведеш. - Развеждам се с премиера. Край! Преставам да му вярвам, спирам да го следвам, напускам го. Видя ли го по телевизора - сменям канала! - Стига, бе! - шокирах се аз. - Кой нормален човек би посегнал на икона! - Всички си мислят, че боледувам, и аз не го отричам. Но истината е друга - просто ме изяжда отвътре това, което правя. Разрушавам образа на премиера, вадя го от сърцето си, от жилището си, от всичко и го изнасям навън. Той не става за нищо. Точка! - Шъъъъът! - шъткам му аз. - Тъй не се говори! - Знам - кима с глава съседът, - ама той просто нищо не знае. - Как смееш - прекъсвам го -  изобщо да допуснеш такава мисъл до главата си! Той разбира от всичко, той може всичко, той решава всичко. Той и никой друг! Съседът ме пита: - Ти него гледаш ли го по телевизора? - Денонощно - признавам аз, - че те друго не дават по моя телевизор. - А така! Гледаш, ама не виждаш, слушаш и не разбираш. Премиерът никога не знае, не е чул, никой не го е предупредил. Сам го признава. - Не думай! - Слушай го внимателно какви ги говори, моля те. Не е чул за корупция, не знае за криза в здравеопазване, забравя, че познава хората, ако някой ги обвини в рекет или измама. Не е видял беднотията, не е разбрал какво му говорят на стачки и протести, не схваща думите на онези, дето са срещу управлението му. Самият премиер излиза и казва: не знам за това, не чух за онова, няма такова нещо, дето го говорите. И какво излиза - че ние знаем повече от премиера! Ама той е начело на държавата, върти волана и си свирка. Без да знае накъде кара, къде има завой, държат ли спирачките му. Ето за това се развеждам с него. Неговото незнание ми дойде байгън! - Друг - попитах го шепнешком - знае ли за този твой каприз? - Да не съм луд! - кръсти се съседът. - Единственото нещо, за което премиерът е сигурен и се хвали с него, е фактът, че той знае кой какво мисли или пък говори за него. По този въпрос мърдане няма. На никого дума няма да кажа по въпроса! - Правилно - похвалих го, - и аз ще бъда ням като гроб! Щото лошо ни се пише. - Така е - вика съседът, - едно нещо премиерът да знае добре и то през носа ще ни излезе! Почти съм съгласен с него. - А, не само оттам! После заговорнически стиснахме ръце и всеки пое по своя път.", "date": "2019.07.12", "title": "Развод с премиера"}
{"url": "https://duma.bg/printsovite-ostrovi-do-istanbul-n195777", "text": "Ако пътувате до Истанбул, моят съвет е да намерите време и да посетите Принцовите острови. Намират се недалеч от мегаполиса, но това, което ще видите тук, е нещо съвсем различно.  Представете си кокетни, в повечето случаи дървени, къщи, потънали в зеленина, палми и екзотични цветя. Никакви бензинови или каквито и да е бълващи отровен дим коли. И тюркоазът на морските вълни наоколо.   Принцовите острови се намират в Мраморно море, на около 15 километра под азиатската част на Истанбул. Общо девет са на брой, като четири от тях са обитаеми.  Известни са от древни времена, на някои от тях е имало медни рудници, които днес са изчерпани. През византийската епоха са построени много манастири, но и затвори, където са били прогонвани свалени императори или неудобни наследници на императорската корона. Това е причината за името - \"Принцови\".  След превземането на Константинопол от турците островите са забравени и там се настаняват гръцки, еврейски и арменски общности. Едва в средата на XIX век, когато е пусната редовна фериботна линия, островите стават предпочитано място за почивка на замогнали се търговци и банкери. Истинският разцвет започва обаче с установяването на Турската република, когато те се превръщат в любим летен курорт на жителите на Истанбул. Тогава са изградени джамии, много хотели и лични вили.  За да стигнете до Принцовите острови, трябва да вземете ферибот. Ако се качите на общинския, пътуването ще ви струва колкото два билета за градски транспорт и продължава около час и половина. Ако изберете частните фериботи, наречени още \"морски автобуси\", ще ви струва двойно по-скъпо, ще стигнете двойно по-бързо, но те не спират на всички островчета. Корабчетата тръгват от терминал Адалар в Кабаташ, което е в европейската част на Истанбул. След това събират пътници от азиатската. Самото пътуване е много приятно. Може да видите подскачащи в тюркоазената вода делфини, докато зяпате зад борда, отпивайки чаша ароматен турски чай, а чайките задължително ще ви съпровождат, очаквайки да им хвърлите парче симид (турски сусамен геврек).  На Ясиада, един от островите, се извисява мрачен затвор, където са били изпращани политически дисиденти. А четирите острова, които може да посетите, са Хейбелиада, Бююкада, Къналъада и Бургазада.  На Хейбелиада интерес представлява Военноморският колеж, чиято сграда се извисява до пристанището. На този остров вила има световноизвестният турски писател Орхан Памук, друга забележителност е манастирът \"Св. Триада\". Къналада е известен с чистите си плажове. Бургазада ще впечатли с тесните си уличики, потънали в буйна растителност. Тук е музеят на писателя Саид Фаик, известен още като турския Марк Твен.  Най-големият остров е Бююкада и именно там е крайната спирка на ферибота. Казват, че първото нещо, което трябва да се опита тук, е вкусният сладолед. Няколко витрини с лакомството събират погледите на туристите. Улицата от пристанището извежда към централния площад с часовниковата кула. Разбира се, наоколо е пълно с малки кафенета, ресторантчета и магазини. Предполагам знаете, че турците са големи търговци. Посрещат те с усмивка, убедително те канят да опиташ вкуснотиите, няма как да не си вземеш. Като при това са готови да ти направят и отстъпка. В Турция да се пазариш за цената си е почти задължително. Дори след това да се откажеш, няма сърдити погледи, а отново усмивка, заповядайте пак.  За да си съставите представа за острова, трябва да се отдалечите от търговските улички около пристанището. Имате три варианта. Първият е да се разходите пеша. Вторият е да наемете велосипед. Третият - да се качите на файтон. Последното е уникално преживяване, ако сте търсачи на силни усещания. Файтоните побират до четири души. След това файтонджията удря конете и те се понасят в лудешки бяг по стръмните улички с остри завои. Ако не си затваряте очите от страх, може и да разгледате острова.  Само да припомня, тук не са позволени никакви двигатели с вътрешно горене. Местните се придвижват с велосипеди или с малки електромобилчета. Няма високи сгради. За сметка на това къщите са уникални, повечето са дървени и са боядисани в бяло. Лично на мен ми напомнят колониалния английски стил.  Огромни дворове с екзотична растителност. Навсякъде има палми, маслинови дръвчета, жасмин, олеандър, смокини, магнолии, мимози и др. Имаше и къщи, които се продават, но не се реших да попитам за цената.  Извън жилищната част на острова те обхваща борова гора с малки полянки. Тук са и двата стари манастира, до които може да се стигне или пеша, или с велосипед, или на магаре по стръмни калдаръмени пътеки.  Времето на острова тече неусетно. И приятно. Отмората е пълна, дори да си наел велосипед и от въртене на педалите по стръмнините да си останал без дъх. Казват, че зимата било много безметежно и спокойно. Лятото е по-шумно и разноцветно заради туристите.  И отново на малкия площад, от който тръгват няколкото търговски улици. С магазинчетата и ресторантчетата те ми напомнят уличките в нашите стари морски курортни градчета.  След малко спокойствието свършва. Фериботът пори водите, чайките напомнят за себе си, а в далечината се стрелкат небостъргачите на големия мегаполис Истанбул.", "date": "2019.07.12", "title": "Принцовите острови до Истанбул"}
{"url": "https://duma.bg/aleksandar-navrotski-slavyanskata-poeziya-ima-dusha-n195769", "text": "  - Александър, ти си президент на фестивала \"Световни дни на поезията на ЮНЕСКО\". Ще разкажеш ли на нашите читатели за това събитие?  - Основната цел на фестивала е поетичното слово да достигне до читателите. Основната идея, която следва, е \"ние - на вас, вие - на нас\". Издадохме вече повече от 20 книги на славянски и западни поети, в същото време в 20 страни излязоха книги с творби на наши поети. Мисля, че това е много хубава, дружеска идея.  - Какви поети участват в тези фестивали?  - Каним автори със силна поезия, близки по светоусещане. От своя страна те канят поети, каквито им трябват. Фестивалите не са големи. Обикновено участват неголям брой, но подбрани творци. Смятам, че когато участниците са по-малко, много по-лесно е да станем приятели помежду си, да се докоснем до творчеството на другия, да представим пълноценно своята собствена поезия, да се подпишат някакви договори за сътрудничество. За мен многолюдните фестивали са чисто и просто базар, няма никакво поетично настроение, четат се стихотворения на конвейер и накрая никой не си спомня за никого.  - Какво ще кажеш за съвременната поезия? Какви са основните тенденции, кои са модерните поети днес?  - Всеки век има своята поезия. Сега водеща поезия е тази, чрез която говорят нашите чувства. Основни теми са самотата и търсенето на близък човек, на приятелство. Тя е важна, защото влиза в противоречие с ежедневието, с нещата от бита. Това е търсеща поезия и хубавото е, че много млади хора се обръщат към нея. Те пишат така, както им казва душата, със собствен стил, без да се влияят от модерни тенденции. Забелязвам, че в Полша има много деца, които пишат талантлива поезия: като се почне от 10-годишни до 18-годишни. След това всичко изведнъж приключва. Завършват училище, следва университет или работа, търсене на начини за изкарване на пари и талантът се губи в ежедневието. Какво да се прави, насила не става. И в резултат - много погубени таланти. Има поети, които са започнали да пишат вече като доста възрастни. Но на мен по ми харесва младата поезия, по-вкусна е. В нея водещи са чувствата, стилът е ярък, самобитен, докато в \"по-възрастната\" поезия преобладават размислите, майсторството. За съжаление, младите поети трудно намират възможност да публикуват своите стихотворения в списания, вестници. Издателите много често казват, че те не могат все още да пишат стойностна поезия. Аз мисля - точно обратното е. Младите поети създават истинска, свежа поезия. А при по-възрастните е останала само мъдростта, пишат за това, което са преживели и научили от живота. Това вече не е поезия. Трябва да се пише за чувства, за сърцето, за бъдещето. Поезията трябва да бъде поезия, а не продукция.  - А какви теми трябва да вълнуват твореца? Например патриотизъм, родолюбие... - Темите не са важни. Важно е словото. Някой беше казал, че поезия има тогава, когато на думата се учудваш с друга дума. Именно това е важното. Темите може да са различни: война, любов, дружба, очакване... Съществена тема е какво очаквам от живота и какво животът очаква от мен. Какво ще даде на живота моето поколение...  - А има ли кой да насочва младите хора в поезията? Има ли съвременна критика?  - Мога да кажа, че в Полша няма съвременна стойностна критика. Но мисля, че така е и в другите източноевропейски държави. Това е и добро, и лошо. Преди всички се съобразяваха с критиците, защото, ако някой не го правеше, не го публикуваха. Те пишеха умни думи, тежки думи, които хората не разбираха, а понякога и те самите не разбираха себе си. И по този начин сами се изхвърлиха от литературата. Сега критика няма и всеки си пише и публикува, каквото си иска. Обаче някои \"поети\" наистина нямат реална представа за собственото си \"творчество\": дали става въпрос за хубава поезия или за графомания. И тук важен е вкусът. Както при маргарина и маслото - трябва да го опиташ, за да разбереш кое е истинското.  - Няма ли опасност при липса на критика и на елементарна самокритичност и наличието на пари някои графомани да се помислят за велики поети? А талантливи хора, които нямат средствата нито да публикуват поезията си, нито да си направят реклама, да останат незаслужено изхвърлени от литературата?  - И да, и не. Ако някой е наистина талантлив, той ще намери начин да публикува стихотворенията си. Той няма как да не бъде забелязан от публиката. Рано или късно. Но трябва да прояви търпение и характер. Има обаче и случаи, когато не толкова талантливи поети имат и пари, и амбиция и се налагат в литературата, а други, които са много талантливи, но не отдават значение на таланта си, написват няколко стихотворения и спират. Такъв е животът, можеш да помогнеш, но не можеш да накараш някого насила да стане поет. Това особено силно важи за жените. Като млади пишат много талантливо, но после идва работата, семейството и те се посвещават на това. А когато децата пораснат и мъжът им омръзне, те отново хващат писалката и се връщат към стихотворенията. Но вече не е същото. Няма я поезията. Случвало ми се е да идват мастити издатели и да искат дадена книга да спечели премията на фестивала. Чета книгата - графоманщина. Няма поезия, просто стихотворна реч. А всъщност истинската поезия може да я има във всичко.  - И все пак има ли място поезията в днешния материален и жесток свят?  - Духовното винаги е било водещо на Изток, а материалното - на Запад. Моделът, който ни предлага западният свят, е следният: работиш много, храниш се, купуваш, спиш. И отново. Съседът има кола, значи и аз трябва да имам. И се получава - имаш кола, но нямаш щастие. Голяма част от гениалните поети не са били богати, но са останали да живеят чрез стиховете си. Успешните автори днес ги налагат чрез рекламата, чрез ходене по разни събития и приеми. Те се издигат не благодарение на своята дарба, а на други фактори. Такъв автор е като модерна вещ, скоро е обречен на забвение.  - Говорим за западен свят и славянски свят. И ти винаги си защитавал славянския свят. Каква е разликата?  - Славянският свят има душа. Има поезия. Не казвам, че няма добри западни поети. Напротив, и там има големи имена в световната литература. Но славянските езици са по-добри за поезия. И като цяло в Източна Европа има повече стойностни поети. Хайде да се отдалечим от поезията. Да вземем за пример музиката. Западните певици пеят технически много добре, а източните пеят с душата си. Аз например харесвам, когато се пее на руски, когато пеят руски певици. Но забелязвам, че и в славянските страни се наблюдава подражание на Запада. Пее се на английски, със западни техники. А това е пагубно. Гледаш международен фестивал и всички пеят на английски. Получава се уравниловка. Къде е националното, индивидуалното? Всяка песен на родния език звучи по друг начин. Налагането на пеене по западен маниер, на английския език за всички, е равносилно да носиш еднакви дрехи или униформи като по времето на Мао Цзедун.  - Има ли борба между ценностите на западния свят и славянските ценности?   - След Първата световна война славянството е било на мода в Западна Европа. Във всички източноевропейски страни се появява цяла плеяда много талантливи творци. А днес ние сами сме си виновни, че искаме да бъдем насила Запад. Преди дори в облеклото имаше нюанси и лесно можеше да се познае кой от коя страна идва. Днес всички са облечени по западен маниер и не можеш да различиш националността на никого. Според мен изкуството трябва да бъде модерно, но да съхранява националните си особености. Да бъде опознаваемо. Така е и с поезията. Смятам, че източноевропейската поезия, славянската поезия е много по-силна от западната.  - А ти самият как започна да пишеш?  - Когато бях млад, поетите бяха важни, уважавани хора. Момичетата също обръщаха голямо внимание на поетите. Нещо повече, дори ако само познаваш някой известен поет, и това имаше значение. Сигурно затова и избрах поезията. Но най-вече защото може би я нося в себе си.  - Имаш ли любима мисъл, която следваш?  - Опитай се да живееш щастливо. Опитай се да живееш така, както искаш. Иначе няма смисъл. Опитвай се да общуваш с хората. Днес ние сме загубили способността си да общуваме. Вторачени в екраните на телефоните, забравяме, че най-важно е живото общуване. Няма семейство, няма близки, само телефонът. Когато пътувам в трамвая, предпочитам не да зяпам екрана, а да остана насаме с мислите си и наум да разговарям със себе си. Както и да се съсредоточа върху новите си стихотворения. ", "date": "2019.07.12", "title": "Александър Навроцки: Славянската поезия има душа"}
{"url": "https://duma.bg/nay-znachimite-momenti-ot-kitayskata-istoriya-n195779", "text": "Като една от люлките на човешката цивилизация Китай успява да запази културната си идентичност в продължение на 5000 години. Книгата \"Кратка илюстрована история на Китай\" от Уан Дзиен и Фан Сяойен (изд. \"Изток-Запад\") повежда читателите на цветно пътешествие из най-значимите моменти от китайската история. Тя е представена като последователност от различни периоди - от управлението на династиите Ся, Шан и Джоу до времето на династиите Мин и Цин. Дадени са връхните постижения на всеки период - в областта на културата, изкуствата, религиите или технологиите, както и основните културни символи на страната и по-важните исторически събития. В книгата са включени повече от 250 цветни висококачествени илюстрации и снимки на бронзови съдове, нефритени украшения, скулптури, картини, калиграфски образци, керамични изделия, архитектурни съоръжения, мебели и т.н. - истинска наслада за очите. Добавени са географски карти, диаграми, таблици и репродукции на древни документи. Прокарани са паралели със значими събития от световната история, за да се даде реална представа за напредъка на китайската цивилизация. Представени са най-прочутите китайски литератори, най-важните изобретения и ключовите събития, довели до възхода и падението на различните династии.", "date": "2019.07.12", "title": "Най-значимите моменти от китайската история"}
{"url": "https://duma.bg/datata-n195834", "text": "ПРАЗНИК НА НАЦИОНАЛНАТА ГВАРДЕЙСКА ЧАСТ. Приемник на създадената през 1879 г. лична гвардия на княз Александър I Батенберг. На 12 юли е осъществен първият официален ескорт на български княз. През годините гвардейската структура се променя. През 2001 г. Националната гвардейска част е утвърдена като представително военно формирование на БА и е един от символите на държавната власт заедно с националното знаме, герб и химн. 1561 - ОСВЕТЕН Е ХРАМЪТ \"ВАСИЛИЙ БЛАЖЕНИ\" В МОСКВА. Строителството на символа на руската столица, известен и като Покровски събор, започва през 1555 г. в памет на победата на руските войски над Казанското ханство. Храмът се състои от 8 параклиса, разположени около издигащата се над тях девета църква. Над всеки параклис има купол с различни шарки. През 1929 г. храмът е затворен за богослужение, свалени са камбаните и е обявен за музей. Отново започва да се използва за богослужения от 14 октомври 1991 г. Паметник на културата, включен е в Списъка на ЮНЕСКО за световно културно наследство. 1904 - РАЖДА СЕ ПАБЛО НЕРУДА, ЧИЛИЙСКИ ПОЕТ (УМИРА 1973 Г.). Истинското му име е Рикардо Елиесер Нефтали Рейес Басоалто. Псевдонима си избира в чест на чешкия поет Ян Неруда. Нобелов лауреат за литература през 1971 г. \"Двайсет любовни стихотворения и една отчаяна песен\" (1924) е първото му произведение с международен отзвук и едно от първите по популярност в испаноезичната литература за всички времена. 1991 - VII ВНС ПРИЕМА НАСТОЯЩАТА КОНСТИТУЦИЯ НА Р БЪЛГАРИЯ. Подписите си под нея слагат 309 депутати, 4-ма подписват по-късно. Отменена е Конституцията на НРБ от 18 май 1971 г. Новият основен закон налага изграждане на държавно управление въз основа на разделение на властите. Въвежда институцията Президент на републиката. Предвижда се свикване на ВНС, което може да гласува промени във формата на държавното управление и устройство, както и промяна на съществени разпоредби от действащата конституция. Въвежда се институцията Конституционен съд. 2008 - УМИРА ВИЛИ КАЗАСЯН, КОМПОЗИТОР (Р. 1934 Г.). Джаз музикант, аранжор и пианист от арменски произход. Кариерата му е трайно свързана с Бигбенда на БНР, където е последователно пианист, втори диригент и диригент в продължение на 38 години (1960-1998). Автор е на детски песни, филмова музика, на музика към театрални спектакли, тв и радиомюзикъли. С неговото име е свързан радиоконкурсът \"Тромбата на Вили\", голям е приносът му за развитието на фестивала \"Златният Орфей\" и тв конкурса за естрадни песни \"Мелодия на годината\". Носител на много музикални награди.", "date": "2019.07.12", "title": "Датата"}
{"url": "https://duma.bg/stradaniyata-v-romana-vreme-razdelno-n195770", "text": "\"...Книгата влезе едва ли не във всяка къща. Почнаха да я четат, почнаха да ме канят. Оказа се, че някъде я четат в черквата от амвоните. Дори веднъж и аз присъствах в една черква, докато я четяха. По-възрастните хора я приеха като абсолютна истина...\" Това казва в едно вестникарско интервю през ноември 2011 г. писателят Антон Дончев за своя роман \"Време разделно\", когато истерията срещу него и класическата му творба беше най-разюздана. Ето, този четен в черквите и във всяка къща роман и неговият автор вече 30 години са подложени на хули, прикриване на истината и отричане на жестоката съдба на родопчаните, с кръв принудени да променят вярата си. Това е и  едно грозно богохулство, защото се отрича правото на изповядване и защита на една божия вяра - православието. И понеже тези поръчкови писачи богохулници умора нямат, прочетох за трети път романа \"Време разделно\" (изд. 1968), поисках да гледам и едноименния филм, но някой го беше застопорил в интернет. Първом искам да потвърдя истинността на описаните в романа събития за ислямизирането на Родопите, освен автентичните източници, които писателят Антон Дончев е посочил и които са художествено пресъздадени. Пребивавах в Родопите повече от 15 години като журналист в местен вестник и кореспондент на в.\"Труд\", записал съм много истории, разказани ми от българи-мохамедани, прочел съм в стари книги за насилието над тези мирни и трудолюбиви хора. Затова категорично заставам зад \"Време разделно\". В образа на Сюлейман ага (от романа) аз виждам управителя на Ахъ-Челебийско Салих ага, властвал в Родопите 39 години (1799-1838). Действията на Сюлейман ага напълно се покриват с извършените зверства на аянина Салих ага над християните в района. И той е хвърлял непокорните в урвата, той е женил и разженвал насила, той е всявал страх и ужас у християни и мохамедани. Той е убил своя брат Мустафа Аджи ага заради разбойничество, защото е посегнал на аговицата му и се е опитал подло да го затрие с изстрел в гръб и да поеме управството на каазата. След братоубийството Салих ага строшил пушката си, от която е изстрелял 8 куршума в тялото на брата си,  яхнал коня си и цял ден препускал в полето и гората. Образът на Караибрахим е най-богато и образно описан, той е главният герой. Но по време на ислямизирането не един и двама Караибрахимовци се връщат в родните места да събират момчета за войската на султана и да турчат християните. Малкият побойник Халил от с. Чепеларе е даден от  бюлюкбашията Кара Ибрахим (истинско име) на аскерите и след години той се връща като Рифат паша, за да събира момчета за султанската  войска.  Синът на вдовицата Митрювица от с. Борово е отвлечен от турците връща се като ходжа и иска първо да потурчи майка си. Старицата го проклина и избягва в съседното с. Шейтаново. Предводител на башибозушка орда обгражда с. Узун-дере (дн. гр. Неделино) през 1667 г. и нарежда всяко семейство да докара по една кола дърва. Натрупва се клада, по-висока от камбанарията на черквата. Еничаринът я запалва и казва: - Или приемате дин-исляма, или в кладата! Първо попът и даскалът. - Не възприемаме. Не се отричаме от вярата си - отговарят двамата. - В огъня! - провиква се бюлюкбашията, но преди турците да се доближат до тях, попът и даскалът сами се хвърлят в  кладата. Гледката е ужасия, не е за слаби нерви, затова ще я спестя. Но след това ислямизирането на селото става по-лесно. Същото се повтаря и през 1752 г., когато турски войници и башибозуци нахлуват в с. Вълкосел. Еничарският главатар е запалил голямата пещ в двора на братята Мишо и Гаджо и им нарежда:  - Или новата вяра, или в пещта! Двамата братя сами се хвърлят в пещта и изгарят живи. Синовете на Мишо се самоубиват - Васил скача от висока скала, а Герчо се обесва на лозето си. Но не променят вярата си. По Гергьовден на 1666 г. везирът Мехмед паша Кюпрюлю повежда  шест табора, начело с пискливи зурни и гръмливи тъпани, за ислямизирането на цялото Чепинско корито. В с. Каменка изкарват на мегдана всички, връзват поп Кузман Смилец на един стълб да гледа как ще приемат правата вяра неговите миряни и накрая ще бъде неговият конец. Но повече падат отсечени глави на християните, отколкото слагащите гъжви на косите си. Пашата отсича главата и на Камен Кремъка, който се оказва негов баща и за когото даже придружаващите  таборите турски ходжи молят за милост. Поп Кузман Смилец гледа всички тези ужасии, но е оставен да бъде вкаран в правата вяра или да бъде посечен на другия ден. През нощта той описва зверствата в ареста си, за да се помнят от поколенията. Това е известно като \"Сказание на поп Кузман Смилец\" и е описано от писателя Недялко Месечков. Ще признаят ли тези истински факти госпожите Антонина Желязкова, Цветана Георгиева, Даниела Горчева и Албена Хранова. Ще трепнат ли сърцата им от това всестранно заробване на съотечествениците им? С каква умисъл отричат свидетелствата на очевидци и пострадали, на писатели и документалисти? Нима Ив. Вазов се е подал на някакво внушение, или подкупничество, за да опише клането в Батак и сърцераздирателните думи на малкия оцелял: \"От Батак съм, чичо. Знаеш ли Батак?\" Най-голямата подлост обаче дойде от Фейсбук в дните преди 3 март т.г.: няма такова нещо, като 500 години турско робство; това е измислица на Русия, за да ни зароби през 1878 г. \"Време разделно\" е повествование за страданията. Човешки страдания на родопчаните и още по-тежки психически изживявания на автора А. Дончев. Защо? Да помислим, 120 спахии на Караибрахим всяват страх, ужас и покорност в Просойна, в която живеят хиляда мъже планинци, все едри, снажни и храбри, всеки въоръжен с пушка, пищов и нож. Хиляда срещу 120. Оставят се да ги изтезават и избиват, вместо да ги пометат. Може ли това да се понесе леко от този, който описва кървавите събития? В конака на Сюлейман ага има само десетина мохамедани, а всички други слуги, прислужнички и охранители са българи християни. И тези хора с твърда вяра треперят от десетината мохамедани, предишни християни. Делю пазвантинът изтезава братята си християни, презиран е и от Сюлейман ага, а те треперят от него, вместо тайно да му видят сметката. Как се описват тези събития, коя психика  спокойно може да издържи на това? Шестдесет първенци на Родопа са пазени само от четирима спахии на Караибрахим. Никой не  прави и опит да ги освободи. И те покорно се оставят да бъдат изклани. Хасан ходжа гледа мълчаливо как набиват баща му Велко кехая на кол, опазил вярата си дотогава, и не прави никакви опити да го спаси (с. 270). Това е голям психически товар върху съзнанието на писателя. Затова и описва събитията толкова достоверно.  Караибрахим обявява, че всеки ден ще убива по един първенец. Хората си отдъхват, значи 60 души - 60 дни спокойствие. \"Тогава мнозина си рекоха: \"Да се върнем по къщите си, защото дотогава турците няма да ни закачат\" (с.264). Намира се една злочеста девица, която убива похитителя си турчин и избягва. Само една при хиляда. Шестдесет турци се готвят да колят 60 първенци. 500 турци се настаняват в крайните къщи на селото, за да посрещнат смелчаците, които биха ги нападнали. Но смелчаци няма. В горите, по билото и ливадите на Просойна са накацали черни фигури - свободните родопчани. Площадът под тях е като на длан. Гледат как озверени турци се нахвърлят срещу навързаните първенци. И никой не се опитва да  спаси тези техни предводители, челници, съветници, защитници. Как ли се е чувствал авторът, когато е описвал това? Какъв стоицизъм трябва да има, за да опише това и да го понесе психически? В романа има и покъртителни сцени. Турците хващат Горан, войводата на хайдушка дружина. Тя е българска вярна отмъстителка и закрилница, но силна турска потеря залавя войводата. При бесилото - хиляда българи и десетина турци. Никола (разказвачът в романа) се провиква: \"Братя, ние сме много, а турците са малко. Да отървем войводата!\" Народът се отдръпва от него, той остава сам в средата на мегдана безпомощен, безсилен. \"И може да страдаме и да сме роби, и може да сме били свободни и да сме имали  царства, ала още не сме се събудили и не сме узрели за свобода\" - мисли Никола и продължава разсъжденията си: \"Човекът е бил направен от кал от Бога. Но и Горан войвода е бил направен от кал. И Манол е бил направен от кал. Защо те са можели да се борят\"? (с. 338). Съкрушителни въпроси, на които всеки да си даде отговор. Затова \"Време разделно\" е роман за страданието. Страдание на подложените на геноцид, страдание за свидетелите и още по-голямо страдание за писателя. Аз правя съпоставка на двама божи служители - патриарх Евтимий и поп Алигорко. Патриарх Евтимий ръководи отбраната на Търновград и насърчава защитниците. Поп Алигорко казва на укрилите се и уплашени родопчани: \"Видях знамение. И сам Бог ми каза: \"Идете и се предайте на турците и приемете тяхната вяра. Защото е все едно  дали ми викат аллах или Христос.\" (с. 387). Аз не можах да издържа на това вероотстъпничество, как ли е издържал писателят? Той е изстрадал всичко, което се е случило по онова зловещо време. Една изнасилена девица убива похитителя си. Един войвода закриля угнетените и е обесен. Но най-великата саможертва е на Момчил - заповяда да отрежат главата му и да я занесат на Караибрахим, за да може малкият Мирчо да забие нож в гърба му и да отмъсти за всички. Тези са смелчаците. Тежко е да се признае и понесе, но такава е истината.", "date": "2019.07.12", "title": "Страданията в романа \"Време разделно\""}
{"url": "https://duma.bg/lavitsa-n195778", "text": "\"ЛЯТОТО НА КРАСИВИЯ БЯЛ КОН\" от Уилям Сароян издава \"Лабиринт\" в превод на Владимир Молев. Сборникът разкази, който излиза за първи път на български, затвърждава славата на Сароян на ненадминат сладкодумец, бунтар и неконформист. Сароян е сред малкото писатели, удостоявани и с \"Оскар\" за най-добър адаптиран сценарий, и с \"Пулицър\", който той отказва с довода, че \"не може да бъде купен\". Стивън Фрай го определя като един от най-недооценените писатели на ХХ век и го поставя по значение редом до Стайнбек, Хемингуей и Фокнър. Кърт Вонегът заявява, че \"когато Сароян е бил на 20-30 години, е пишел по-добре, отколкото е имал право\".  \"САМО ЗА ВАКАНЦИЯТА\" от Сю Муркрофт издава \"Хермес\" в превод на Нина Руева. На теория няма нищо по-хубаво от лято, прекарано под горещото слънце във Франция. Ако не броим трима тийнейджъри, любовна интрига, развод и непредвидена бременност. Това със сигурност не е ваканцията, на която Лия се е надявала. Но семейството на сестра й Мишел се разпада и сестринският дълг повелява на Лия да й помогне. Когато всичко се обърква, Лия е оставена да се справя сама с племенниците си. В този критичен момент на помощ й се притичва съседът - привлекателен пилот на хеликоптер, разведен, баща на тийнейджър. Двамата обединяват сили, за да се справят. \"НИТО КАПКА ВОДА\" от Манди Макгинис издава \"Прозорец\" в превод на Ирина Манушева. Лин и майка й населяват свят, в който питейната вода е на изчерпване и се е превърнала в най-голямата ценност. За късмет в близост до къщата им има езерце. За 16-годишното момиче това е единственото, което познава. Лин не е виждала град, не е ходила на училище. Но майката я е научила никога на никого да не се доверява и първо да стреля, после да пита. Останала сама след смъртта на майка си, Лин установява контакт с добронамерен възрастен мъж, който живее наблизо. Те започват да си помагат и постепенно Стебс успява да размекне твърдата й черупка. \"ЖЕРТВИТЕ\" от Дейвид Балдачи издава \"Обсидиан\" в превод на Милко Стоименов. Бившият полицай от Охайо Декър е включен в специален екип на ФБР заради своята феноменална памет и безпогрешна логика. Той и партньорката му Алекс Джеймисън отиват на гости при сестра й в Барънвил, Пенсилвания. Заводите и много от фирмите там са фалирали, а наркотиците настъпват неумолимо. Само няколко часа след пристигането си Декър се натъква на два трупа в необитаема къща. Скоро става ясно, че през последните дни в града са извършени и други ужасяващи убийства. Дали той и Алекс няма да са следващите жертви...", "date": "2019.07.12", "title": "Лавица"}
