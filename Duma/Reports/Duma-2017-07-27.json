{"url": "http://duma.bg/node/149914", "text": "Ден след като зам.-помощник държавният секретар на САЩ Хойт Ий след среща с Бойко Борисов заяви, че готвената от ГЕРБ забрана магистратски организации да получават пари от чужбина е \"антиамериканска\", Цветан Цветанов обяви, че партията оттегля поправката в Закона за съдебната власт. Тя не била удачна, а \"Америка за България\", заради която се разгневи щатският чиновник, била голям благодетел. \nПо същото време посланикът на САЩ Ерик Рубин бе в кабинета на Борисов. След това той сподели, че премиерът го запознал с одобрения вчера договор с Македония. Стенограмата на заседанието на МС показва, че Борисов не казва на министрите нищо по същество, а изчита нечия справка как се е стигнало до него. Дискусия няма. \nМакедонският премиер Зоран Заев обаче даде пространна пресконференция и публикува текста на споразумението в интернет.     \n", "date": "2017.07.27", "title": "САЩ унизиха ГЕРБ заради \"Америка за България\""}
{"url": "http://duma.bg/node/149890", "text": "Mалка оперативна интервенция за наместване на носни кости претърпя журналистът Иво Никодимов, ден след като бе нападнат от неизвестни лица в София. Ще остане под наблюдение във ВМА поне още два дни. Според Никодимов нападението е от хулигански подбуди. По думите му нападателите са били трима стройни души, на видима възраст 20 години. Никодимов ги оприличи като членове на футболна агитка. Въпросите му \"какво правите\" останали без отговор, не са поискали и взели нищо. Нападението е станало на алея в парка, където няма видеонаблюдение. \nГлавният секретар на МВР Младен Маринов обяви, че са проверени над 200 лица от \"контингента\", показан е и фото албум. По думите му подобен вид престъпления без видим мотив са най-трудни за разкриване. Той се обяви против \"популистки мерки\" като това да разположи ненужно много полицаи в частта на Борисовата градина, където е станало нападението. \nБСП в София осъди инцидента. Организацията се възмути, че е недопустимо всеки ден в столицата да стават арогантни нападения, дори там, където се очаква, че има видеонаблюдение, полицейско присъствие и контрол. Социалистите припомнят на ръководството на МВР, че трябва да гарантира сигурността и живота на българските граждани. \"Ваш дълг е да осигурите всички необходими условия за работа и необходимия наличен състав, който да изпълнява основната си задача - опазването на реда и сигурността в държавата. Не по-малка е и отговорността на Столичната община. Защото функциите по сигурността в града, от години, силно са неглижирани\", обобщават от БСП. \nСрещу насилието се обявиха и колегите на Никодимов от БНТ. Време е държавата с всички законови средства да елиминира недосегаемостта и безнаказаността на престъпниците, заявяват в декларация и от СБЖ.     \n", "date": "2017.07.27", "title": "Оперираха носа на Иво Никодимов "}
{"url": "http://duma.bg/node/149891", "text": "Правителството одобри допълнителни 17 474 000 лв. по бюджета на Министерството на вътрешните работи за 2017 г. Парите са за изплащане на левовата равностойност на неосигуреното униформено облекло на държавните служители между 2011 г. и  2015 г.  \nВъв вторник от СФСМВР увериха, че регионалните протести на униформените продължават. Същия ден в Добрич недоволстваха над 100 полицаи. Днес протеста си ще изразят униформените в Гоце Делчев, на 2 август - в Ямбол, следват Благоевград, Бургас, Перник и Пловдив. От синдиката не изключват регионални протести в други населени места.  \nИзвънредно заседание на Съвета за социално партньорство, свикано от вътрешния министър Валентин Радев се проведе във вторник. На него се обсъждаха варианти за разпределението на планираните 10 млн. лв., които трябва да отидат за допълнителни възнаграждения в системата. Очакваше се до края на вчерашния ден синдикатите да предложат план как това да стане. На срещата Радев отново скастри протестиращите, че отклонили фокуса от празника на МВР с недоволството си. Заместникът му Стафан Балабанов пък ги обвини, че манипулират общественото мнение. Той бил изненадан от изпратена от тях нотариална покана за среща. По думите му в историята на МВР не се бил водил такъв дебат.    \n", "date": "2017.07.27", "title": "МС опита да умилостиви полицаите със 17,4 млн. лв. за униформи"}
{"url": "http://duma.bg/node/149892", "text": "Цялата държава, всички институции трябва заедно да помогнат българският език да се признава за матуритетен в чужбина, заяви вицепрезидентът Илияна Йотова в приветствието си към Асоциацията на българските училища в чужбина, която чества вчера 10 години от създаването си с конференция в Софийския университет. Вие сте радетели за съхраняването на българската идентичност, посланици на България в страните, в които живеете, и вашата подкрепа ще е много важна по време на българското председателство на ЕС, обърна се Йотова към учителите и директорите от наши училища в цял свят, събрани в аулата на СУ. Можете да разчитате на цялата подкрепа от мен и президента Румен Радев, каза тя. Сред гостите на форума бяха министър Красимир Вълчев, депутати и евродепутати, учени, преподаватели, синдикати, Западно- и Средноевропейският митрополит Антоний.   \nИзследване на екип от БАН установи, че в света близо 15 млн. души говорят български или са носители на българския език - половината живеят в България, другата половина извън нея, напомни Йотова. Над 300 български неделни училища от различни страни членуват вече в АБУЧ. Нови 18 ще отворят врати тази есен. Според вицепрезидента, трябва да се борим и за реализирането на мечтата да бъде създадан Институт \"Иван Вазов\" за български език и култура по подобие на Института Сервантес или на Гьоте институт. \nПроф. Анелия Клисарова, бивш министър на МОН, прочете декларация от името на лидера на БСП Корнелия Нинова, в която се подчертава, че българските учители зад граница имат мисията на апостоли и че БСП ще им помага винаги с всички възможности, които има. Българският език трябва да заеме своето достойно място сред европейските езици и българските ученици в чужбина да имат право да полагат европейска матура на родния си език, подчерта в словото си председателят на АБУЧ Ирина Владикова от българското училище във Виена. Тя благодари на Георги Пирински, Велислава Дърева, Иван Станчов за усилията им за създаването и утвърждаването на асоциацията. Тя не скри и това, че министър Даниел Вълчев не е откликнал на нуждите на българските училища в чужбина. Асоциацията очаква от държавата постоянна политика и помощ от българската държава, за да не зависи съдбата на неделните училища от политически пристрастия или от личните интереси на посланиците. Министър Красимир Вълчев отбеляза, че вече са утвърдени учебни програми за училищата зад граница, съответстващи на държавните образователни стандарти у нас и че засилването на дистанционното обучение може да привлече повече деца в неделните училища. \nВладикова съобщи, че в щата Илинойс - САЩ, българският език от тази година вече е признат за матуритетен, предстои и в други щати това да бъде направено. АБУЧ е внесла в Европарламента петиция, с която се настоява българчетата, живеещи в европейски страни, да могат да полагат матура на родния си език. 15-годишната Моника от Дубай шашна залата с невероятно професионално изпълнение на народната песен \"Що не ма жениш, мале?\" Предстои двудневен семинар на АБУЧ в Рилския манастир.      \n                                                                  \nснимки Емилия Костадинова \n                                                   \n", "date": "2017.07.27", "title": "Българският трябва да се признава на матурите в чужбина!  "}
{"url": "http://duma.bg/node/149893", "text": "На 28 и 30 юли социалистите от цялата страна се събират на традиционният събор на левицата на Бузлуджа. В петък от 10 ч. в местността Историческа поляна под върха млади художници ще рисуват Дом-паметника Бузлуджа като част от инициативата \"Бузлуджа е на България\". От 12 ч. на мемориалния комплекс \"Бранителите на Стара Загора\" ще бъдат поднесени венци. Час по-късно в къщата-музей \"Гео Милев\" ще бъде връчена наградата на НС на БСП за политическа журналистика и публицистика \"Георги Кирков - Майстора\". В 14,30 ч. ще се проведе разговор на представители на общинската организация на БСП в Стара Загора с Корнелия Нинова и депутати от ПГ на \"БСП за България\". По време на срещата в регионалната библиотека \"Захари Княжески\" ще бъде прожектиран филмът \"Векът на Виктор Шемтов\" с автор Тома Томов. \nв 16 ч. от казанлъшкия хотел \"Шампион\" тръгва колоездачно състезание за Купа \"Бузлуджа 2017 г.\". Победителите ще бъдат наградени на връх Шипка, където традиционно ще бъдат поднесени венци и цветя на Паметника на свободата. В 17 часа ще бъдат открити турнири по футбол и тенис в Казанлък, а на следващия ден е турнирът по баскетбол, който ще се проведе в старозагорския в парк \"Артилерийски\". \nНачалото на традиционния Национален събор на левицата е в събота, 29 юли, от 10,30 часа.   \n", "date": "2017.07.27", "title": "Социалистите отбелязват \"Бузлуджа 2017\" с многобройни събития"}
{"url": "http://duma.bg/node/149894", "text": "Парламентът прие предложението на БСП за промени в НПК за отнемане на възможността осъдените сами да преценяват дали е настъпил моментът за предсрочно освобождаване, а това да бъде прерогатив на органите, които изпълняват наказанието. С промените началникът на затвора задължително ще дава становище по подадената молба. Промените на второ четене бяха подкрепени от 155 народни представители, 5 се въздържаха, \"против\" нямаше.  \nПреди гласуването Иван Иванов от БСП припомни, че в последния работен ден на 43-то НС е направена промяна, с която се дава възможност осъдените за тежки престъпления да имат възможността да кандидатстват за предсрочно освобождаване. Въведе се възможност те да подават заявления пред компетентния съд и администрацията на затвора и да бъдат освободени предсрочно. Това трябва да бъде поправено, аргументира се той. \nИскане за ускоряване на съдебното производство ще може да се прави, ако са изтекли повече от 2 г. от образуването му, решиха още депутатите. Tо ще може да се подава чрез съда, който разглежда делото. В него трябва да се посочват неизвършените действия, които забавят съдебното производство. Искането се счита за оттеглено, ако в едномесечен срок от постъпването му съдът, който разглежда делото, извърши съответните действия. По дела на районен съд искането се разглежда от окръжния съд. \nНС реши мярката за неотклонение \"задържане под стража\" да не може да продължи повече от 2 години при обвинение за тежко умишлено престъпление, за което се предвижда наказание не по-малко от 15 години лишаване от свобода или друго по-тежко наказание и повече от една година в останалите случаи. \n    \n", "date": "2017.07.27", "title": "НС отне възможността осъдените сами да решават кога да излязат от затвора"}
{"url": "http://duma.bg/node/149895", "text": "Цветан Цветанов не може да издава присъди от НС. Това не е добра парламентарна практика и той вече е съден за това. С тези думи зам.- председателят на ПГ на \"БСП за България\" Антон Кутев разкритикува изказване на гербаджията в отговор на декларация от левицата. \"При изказването си г-н Цветанов, който ни призова към единодействие и общи цели, в същото време си позволи да прави нещо, което вие не би трябвало му позволявате. Не може един депутат, който и да бил той, да издава присъди, преди да има приключило дело и издадена присъда\", възмути се Кутев.  \n\"Аферата със суджука в Добрич е олицетворение на управлението. Има нетърпимост между цели съсловия. Между работодатели и работници и ежедневни криминални прояви. Новинарските емисии представят грозни сцени от цялата държава. За жалост България вече не прилича на европейска страна от XXI век и всичко това е практически резултат от трите поредни управления на ГЕРБ и Бойко Борисов вече 8 г.\", заяви от трибуната социалистът Стоян Мирчев. Той изброи побоя над журналист от БНТ, нотариуси в столицата, както и нападенията над лекари и учители. Властта произвежда единствено и само грозни скандали, подчерта той. Според него управляващите в изминалата парламентарна сесия не са решили нито един проблем на държавата. Гневът се натрупа в обществото и ако не ни чуете, мандатът ви ще е още по-къс от предишния\", предупреди Мирчев (целият тест на декларация на стр.15). \nКонстатациите предизвикаха гнева на Цветанов, който започна да крещи истерично от трибуната на НС. И в безсилието си да ги обори, той заговори за поискани имунитети, за купуване на гласове и започна да раздава присъди, преди компетентните органи да са се произнесли. Цветанов размаха пръст на БСП с предупреждението, че може да има и кабинет \"Борисов 4\". снимка Емилия КОСТАДИНОВА   \n", "date": "2017.07.27", "title": " Кутев предупреди Цветанов да не издава присъди от НС, защото е съден за това"}
{"url": "http://duma.bg/node/149896", "text": "Промените в Кодекса на труда не решават проблемите с неизплатени заплати докрай, категоричен бе депутатът от БСП и зам.-председател на социалната комисия в парламента Георги Гьоков при парламентарните разисквания. До проекта за изменения се стигна, след като по предложение на ПГ на \"БСП за България\" бе създадена временна комисия за проучване на случаите на неизплатени заплати. Гьоков подчерта, че българската индустрия реализира големи печалби и в същото време плаща най-ниските заплати в ЕС. На фона на това има хора, които не получават и тези ниски заплати, независимо че добросъвестно са изпълнявали трудовите си задължения на работните си места, възмути се той. БСП подкрепи проекта, въпреки че промените не прекратяват практиката собствеността на фирмите да се прехвърля при натрупани задължения към работниците. Със 138 гласа \"за\" и 1 \"въздържал се\" вчера депутатите приеха промените, предложени от Временната комисия. \nГьоков отново подчерта, че достъпът на ощетените работници и служители до средствата във фонд \"Гарантирани вземания на работниците и служителите\" не е улеснен. В момента във фонда има около 250 млн. лв., а по данни на ГИТ неплатените заплати са в рамките на около 10 млн. лв. Според Гьоков е разумно да се даде възможност работници или служители да искат от съда откриване на производство по несъстоятелност, защото често на практика работниците се явяват най-големият кредитор на работодателя си с неизплатените им заплати. \nДУМА припомня, че депутати от БСП внесоха предложение за промени в Търговския закон във връзка с изплащането на заплати на работници, когато фирмата е несъстоятелност. Проектът изобщо не бе разгледан на заседание на социалната комисия в парламента, Светлана Ангелова от ГЕРБ се оправда, че нямало становище на Министерството на правосъдието. Проектът предвиждаше собственици на фирми със задължения да не могат да прехвърлят предприятието си на малоимотни и социално слаби, от които нито кредиторите могат да вземат парите си, нито работниците могат да получат дължимите заплати. Промените в ТЗ предвиждаха и възможността 1/3 от работниците да са достатъчни за подаване на иск в съда за обявяване в несъстоятелност на фирмата. \nНовите промени предвиждат повече контролни функции на ГИТ, регламентира се срокът, в който работодателят е задължен да изплати обезщетенията и законната лихва при неизпълнение. Работодатели, които дължат възнаграждения и обезщетения на работниците си, няма да могат да участват в обществени поръчки като изпълнители и подизпълнители. Занапред гарантираните вземания на работниците ще стават в 3-месечен срок от датата на вписване в Търговския регистър на съдебното решение за откриване на производството по несъстоятелност.   \n", "date": "2017.07.27", "title": "Промените в КТ не решават проблемите с неизплатени заплати докрай"}
{"url": "http://duma.bg/node/149909", "text": "След проведения сериозен дебат, иницииран от парламентарната група на \"БСП за България\", Министерството на труда и социалната политика отпусна 15,7 млн. лв. за хората с увреждания. Дадено е и обещание, че при следваща актуализация на бюджета ще се търсят допълнително 90 млн. лв. \nДУМА припомня, че депутатите от БСП Антон Кутев, Георги Гьоков и Михаил Христов отправиха  питане към социалния министър Бисер Петков и предизвикаха разисквания по темата. Благодарение на активността и категоричната позиция на левицата за защита на правата на хората с увреждания, бе постигнат резултат. \nСредствата трябва да се предоставят на общините чрез Агенцията за социално подпомагане за услугите личен асистент, социален асистент и домашен помощник на хората, за които е извършена социална оценка по операция \"Независим живот\". От МТСП поясниха, че с осигурените допълнителни средства през 2017 г. ще бъде оказана подкрепа на над 15 хил. души с увреждания и хора над 65 г. в невъзможност да се обслужват чрез назначаването на близо 6400 лични асистенти, 1000 социални асистенти и 2500 домашни помощници. \n    \n", "date": "2017.07.27", "title": "Благодарение на БСП кабинетът отпусна 15,7 млн. лв. за хората с увреждания"}
{"url": "http://duma.bg/node/149910", "text": "С пълно единодушие парламентарната комисия по здравеопазване избра проф. д-р Камен Плочев за управител на НЗОК. Предстои кандидатурата му да бъде разисквана в пленарна зала. Ако бъде одобрена, мандатът на Плочев ще продължи до 12 май 2020 г. Той бе единственият, пожелал да оглави обществения фонд. Кандидатурата му бе представена от ГЕРБ и \"Обединени патриоти\".  \nКлючовата дума в презентацията на Плочев бе контрол. Ако оглави касата, плановите и най-вече внезапните проверки ще се извършват съвместно от представители на РЗОК, НЗОК, РЗИ, \"Медицински одит\", съсловните организации и при необходимост - НАП. Количественият и качественият контрол ще се почувстват най-осезателно след въвеждането на личната електронна здравна карта, смята Плочев. По думите му \"НЗОК не е банкомат, а трябва да заплаща само за договорени количества при договорено качество\". \nОсновният проблем на касата е в алгоритмите, по които са изработени клиничните пътеки. Ще бъдат ли преразгледани тези алгоритми, попита депутатът от БСП проф. Георги Михайлов. Според Плочев те трябва да се променят, а в разписването на новите трябва да участват представители на БЛС, националните консултанти, представители на медицинските научни дружества.  \n    \n", "date": "2017.07.27", "title": "Здравната комисия одобри единствения кандидат за шеф на НЗОК"}
{"url": "http://duma.bg/node/149911", "text": "НС ще излезе с обща декларация по предстоящия договор за добросъседство между България Македония, съобщи за ДУМА зам.-председателят на ПГ на \"БСП за България\" Антон Кутев. Инициативата за документа беше на ГЕРБ. От левицата обаче излязоха със свои предложения за промяна на текста, които след серия от разговори управляващите приеха. \nПод проекта първи са поставили подписите си Корнелия Нинова и Цветан Цветанов, а по-късно и лидерите на останалите парламентарни групи. \nВ декларацията се посочва, че НС оценява положително финализирането на преговорите. Депутатите очакват ратификацията в НС да стане най-скоро и договорът да постави на стабилна, принципна и прагматична основа двустранните отношения. С декларацията парламентът задължава правителството да се отчита ежегодно за изпълнението на договора със Скопие. \nИзготвянето на общия текст беше предшествано от заседание на ПГ на \"БСП за България\". Депутатите са дебатирали по текста в договора \"двете държави и народите им\". Според някои от тях с него се признава македонската нация и държали да се конкретизира, че става дума за \"гражданите на двете държави\". Мнозинството обаче било за оставането на записаното в документа. \nДекларацията ще бъде приета на последното заседание на НС в петък.   \n", "date": "2017.07.27", "title": " НС с обща декларация за Македония"}
{"url": "http://duma.bg/node/149912", "text": "Само два дни след срещата на Бойко Борисов със зам.-помощник държавния секретар на САЩ за Централна и Източна Европа Хойт Брайън Ий, ГЕРБ се отказаха от собствената си поправка в Закона за съдебната власт. Измененията предвиждаха забрана магистратските организации да се финансират от чуждестранни организации. В интервю за clubz.bg Ий дори нарече поправката \"антиамериканска\". Той обяви, че изменението \"пречи на \"Америка за България\" или която и да е организация в САЩ да предоставя подкрепа на съдиите, прокурорите и служителите на Министерството на правосъдието\". Ий бил длъжен да информира политическото и законодателното ръководство, когато усеща \"възможна заплаха за програмите, чрез които американското правителство или неправителствени организации с идеална цел от САЩ оказват помощ, от която смятаме, че България ще има полза\". \nПредседателят на ПГ на ГЕРБ Цветан Цветанов обяви, че в партията имало чуваемост и щом имало напрежение в обществото, с премиера предпочитали да \"заложат на градивността\". Той побърза да каже, че няма външна намеса в завоя на ГЕРБ, не били притискани нито от Америка, нито от Брюксел. Цветанов обаче се впусна да разказва как м.г. фондация \"Америка за България\" е дала у нас над 170 милиона. Само за образование американското формирование е дало над 105 млн., обясни Цветанов и вмъкна и финансирането за Малката и Голямата базилика в Пловдив. Трябвало да се спре със спекулации и \"опитите да се противопоставят определени донори в страната\". \nПо същото време посланикът на САЩ Ерик Рубин беше в кабинета на Борисов в Министерския съвет и сам след това сподели пред медиите, че премиерът го запознал с одобрения малко преди това от кабинета договор с Македония. Щатският дипломат доволно каза, че го одобрява. \nОт стенограмата на МС обаче става ясно, че министрите са одобрили договора, без изобщо да са запознати какво точно пише в него. Докато Ивайло Московски докладва за меморандума за развитие на транспортните връзки между Скопие и София, Борисов рязко го прекъсва и обявява, че ще ги запознае с договора за двустранно сътрудничество. Той обаче изчита текст, който проследява историческите обстоятелства и е мотивировка за наличието на подобен документ. По същество Борисов казва само, че и двете партии коалиционни партньори са дали положително становище. Никой не взима думата и дискусия изобщо няма. Одобряването на междудържавното споразумение всъщност минава с Борисовото \"Приема се\". Точката на Московски за транспортния меморандум формално така и не е одобрена. \nЗа разлика от българския премиер, Зоран Заев даде пространна пресконференция в Скопие, след като правителството му одобри договора, който трябва да бъде подписан на 1 август. От въпросите на македонските журналисти стана ясно, че те разполагат с пълния текст на договора, тъй като цитираха точни формулировки, членове и алинеи. Припомняме, че българските депутати могат да се запознаят със съдържанието само в секретната секция на Народното събрание срещу подпис. Снощи документът бе публикуван във фейсбук страницата на македонското правителство.    \n", "date": "2017.07.27", "title": "ГЕРБ оттегли поправката си в съдебния закон "}
{"url": "http://duma.bg/node/149889", "text": "Бизнесмен беше застрелян в Пловдив вчера сутрин. Нападението е било извършено в алея на парк \"Лаута\". Мъжът е убит, докато е разхождал кучето си. Сигналът в МВР е подаден около 9 часа, след като случайни минувачи открили тялото. \nСлед установяване на самоличността стана ясно, че жертвата е 43-годишен мъж, който е от Дупница, но живее в пловдивския квартал \"Тракия\" в близост до мястото, където е убит. Собственик е на соларно студио.  \nРазследващите продължават да уточняват детайли около дребния бизнес, с който се е занимавал убитият. По случая е образувано досъдебно производство и е уведомена прокуратурата. \n    \n", "date": "2017.07.27", "title": "Показно разстреляха мъж в Пловдив"}
{"url": "http://duma.bg/node/149880", "text": "От Българския лекарски съюз предлагат 330 млн. лв. повече за здраве в бюджета на Здравната каса за догодина. От съсловната организация поискаха още оперативният резерв на касата да се намали от 10 на 5% от всички средства за здраве. \n Идеята обаче е този резерв да не се разблокира в първите месеци на всяка следваща година, а да се съхранява за извънредни обстоятелства като природни бедствия, засилен бежански поток или влошена епидемиологична обстановка. \n Според лекарите, ако тези предложения влязат в сила, те ще гарантират спокойствие в системата и няма да позволят образуването на дефицит в бюджета.   \n", "date": "2017.07.27", "title": "БЛС иска бюджетът на НЗОК да се увеличи с над 300 млн. лeва"}
{"url": "http://duma.bg/node/149881", "text": "Настилката по бул. \"Цариградско шосе\" продължава да се напуква, деформира и пропада, въпреки аварийните заливания с битум, правени през ранната пролет. За това алармираха от неправителствената организация \"Спаси София\". \nОттам припомнят, че строителният сезон е в разгара си, а обещаният ремонт на булеварда не е започнал. За реконструкцията на ремонтираната веднъж част бяха похарчени 20 млн. лв., а фирмата изпълнител е дала 10-годишна гаранция за обекта. \"Защо общината още не е поискала приложението й?\", питат от \"Спаси София\". \nТе настояват зам.-кметът по транспорта Евгени Крусев да застави фирмата изпълнител \"Калистратов Груп\" ООД да извърши ремонт, който да сложи край на напукванията и неудобствата след всяка зима. От формацията настояват и кметът Йорданка Фандъкова да започне да защитава обществения интерес, вместо да извинява недопустимите пропуски на строителни компании. \n\"Крайно време е софиянци да спрат да бъдат заложници на непрестанните ремонти на ремонтите, изпълнявани от ръководената от вас Столична община\", обръщат се към кметицата от \"Спаси София\".     \n", "date": "2017.07.27", "title": "Бул. \"Цариградско шосе\" продължава да се напуква"}
{"url": "http://duma.bg/node/149882", "text": "За първите шест месеца на годината общественият посредник на София Лилия Христова е работила едва по 82 сигнала на столичани, показва анализ на институцията. 13 от жалбите пък са извън правомощията на омбудсмана. Това означава, че служителите са работили по по-малко от три сигнала седмично през последната половин година. Има и спад на подадените сигнали в сравнение за същия период на миналата година, когато те са били близо 120.  \nНай-много хора са се жалвали от проблеми с благоустройството като незаконно строителство, разпореждане с общинска собственост, запазване на зелените площи. Административното обслужване също е предизвикало недоволството на много столичани. Омбудсманът е установил, че в нарушение на закона вместо да препраща по служебен път до компетентния орган сигнали, по които няма правомощия да действа, администрацията на Столичната община предпочита да ги върне директно на жалбоподателите.  \nХората обаче пращали много неоснователни жалби, свързани с настаняване в общинските жилища, твърди в доклада си омбудсманът. Столичани се оплаквали от дългото чакане за картотекиране или настаняване.    \n", "date": "2017.07.27", "title": "Никой не търси омбудсмана на София"}
{"url": "http://duma.bg/node/149883", "text": "Писмо с призив за подкрепа изпратиха КНСБ и КТ \"Подкрепа\" до Еврокомисията, Международната организация на труда, Европейският икономически и социален съвет, както и световните бизнес организации, в които членуват българските работодатели. Двата синдиката сезират международните организации за агресия на ръководителите на национално представителните работодателски сдружения у нас. От двата синдиката са категорични, че подобно поведение не бива да се подминава с мълчание, защото руши авторитета на България на прага на европредседателството, охулва утвърдени европейски ценности и инструменти на социалния мир, разпалва вражди и призовава предприятията и техния мениджмънт към война със синдикатите и вреди на социалния мир. \nВ същото време национално представителните работодателски организации подадоха жалба в Комисията за защита от дискриминация с искане да бъдат обявени за дискриминационни текстовете в чл. 12 на Наредбата за структурата и организацията на работната заплата от 2007 г., който предвижда начисляване на процент върху основната заплата на работниците и служителите за придобит трудов стаж и професионален опит. Работодателите настояват КЗД да обяви за дискриминационно и ПМС 147 от 2007 г., което определя минималния размер на добавката, наричана клас или прослужено време - 0,6% за всяка година придобит трудов стаж и професионален опит.     \n", "date": "2017.07.27", "title": "Синдикатите сезират международни организации за агресията на бизнеса"}
{"url": "http://duma.bg/node/149885", "text": "И да се оттегли консорциумът, поддържащ системата на Спешна помощ, \"най-лошото, което може да се случи, е спешните адреси да се пишат на ръка\", каквато била практиката преди въвеждането на единната система и когато нямало забавяния в резултат. Това заяви зам.-министърът на здравеопазването д-р Мирослав Ненков, след като стана ясно, че договорът за основните компоненти от системата е изтекъл. Той се оправда, че нямало опасност от срив на системата на Спешна помощ. Ненков призна, че имало забавяне с обявяването на обществената поръчка, което трябвало да стане преди пролетта. Обяснението му е, че \"нашият екип го заварват една купчина бедствия. Когато се разбра, че този договор изтича, имаше два варианта - пускаме го на същата цена или се опитваме да постигнем по-ниска\". \nПо думите на Ненков трите фирми, които в момента продължават работата си без някой да ги задължава, са ангажирани от години. Според него такъв луфт между подписването на договора и обявяването на обществена поръчка се случвал и по-рано, но този консорциум продължавал да поддържа системата.   \nНенков призна, че се е виждал с \"Телелинк\", които в момента поддържат системата. От думите му стана ясно първо, че говорили за поддръжката в периода преди избора на нов изпълнител, а след това той посочи, че е обсъждана и ориентировъчна цена за нов договор, като обаче подобни срещи е имало и с \"не знам си колко фирми\". \nЗа ретранслаторната система между големите структури на Спешна помощ става ясно, че неработещите ретранслатори са 63%. За системата Ненков каза, че била много остаряла морално и технически, а поддръжката й е много скъпа. Зам.-министърът поясни, че този тип връзки не се използва от линейките и даже работещите антени не са в употреба.   \n", "date": "2017.07.27", "title": " Ще пишат на ръка адресите за спешна помощ "}
{"url": "http://duma.bg/node/149886", "text": "Съдийската колегия на Висшия съдебен съвет образува дисциплинарно дело срещу бившата вече шефка на Апелативния специализиран наказателен съд Даниела Росенова. До дисциплинарката се стига след акт на Инспектората към ВСС за констатирани нарушения в методиката и разпределението на делата в съда. Актът е следствие от скандалите покрай разпределението на делото за определяне на мярка за неотклонение на подсъдимия кмет на Галиче Ценко Чоков. \nСъдия Росенова беше в състава, който пусна Чоков от ареста срещу гаранция от 10 000 лв. Последваха протести в Галиче и показания на свидетели, че са отправяни заплахи срещу тях веднага след освобождаването на Чоков и той отново беше арестуван. Проверка на ВКС показа, че Росенова не е трябвало да бъде в състава, а освен това стана ясно, че съставът на съда, в който е съдия Росенова, е непълен. \nПреди седмица за нов председател на съда беше избран доскорошният шеф на Специализирания наказателен съд Георги Ушев.   \n", "date": "2017.07.27", "title": "ВСС образува дисциплинарка срещу ексшефката на Апелативния спецсъд"}
{"url": "http://duma.bg/node/149887", "text": "Сдружението за колективно управление на авторски права \"Музикаутор\" изпрати писмо до министъра на културата Боил Банов, в което предлага Световната организация за интелектуална собственост да бъде привлечена, за да съдейства при изготвянето на Национална стратегия за развитие на културата, културните и творчески индустрии, културното наследство и културния туризъм. От организацията приветстват съставянето на национална стратегия за културата, защото според тях това е стъпка в посока защита и стимулиране на интелектуалната собственост в България. \nОт \"Музикаутор\" допълват, че за да има качествена реформа с дългосрочен ефект, е необходимо използването на целия възможен експертен ресурс. Поради това намесата на Световната организация за интелектуална собственост трябва да бъде включена в изготвянето на стратегията, като го подпомогне със своята експертиза и информация относно международните стандарти и традиции в управлението и защитата на интелектуалната собственост. \n    \n", "date": "2017.07.27", "title": "\"Музикаутор\" предлага културната стратегия да се съгласува със СОИС"}
{"url": "http://duma.bg/node/149888", "text": "Столични полицаи задържаха трима мъже за саморазправа на пътя. Инцидентът е станал сряда вечерта около 20,30 часа, след тунела на жк \"Люлин\". В полицията получили сигнал за възникнало спречкване след лек пътен инцидент. \nШофьор на лек автомобил спрял на червен сигнал на светофара след тунела на жк \"Люлин\", когато усетил лек удар отзад от друг автомобил. Шофьорът на ударената кола слязъл да провери какво се случва и тогава бил нападнат от водача на втората кола. Двама мъже, намиращи се в близост до произшествието, също се включили в побоя. Пострадалият бил транспортиран в болнично заведение за оказване на медицинска помощ, прегледан и освободен. \nТримата нападатели са задържани в Девето РУ с полицейска мярка за 24 часа. \n    \n", "date": "2017.07.27", "title": " Трима души нападнаха шофьор на ударена кола "}
