{"url": "http://www.duma.bg/node/160335", "text": "Законови промени, които допълнително да улеснят пазара на ток за индустрията, ще бъдат приети до началото на март. За това се договориха работодателските организации и правителството.  \nЦелта е да се направят поправки в Закона за енергетиката и ако те са факт до две седмици - до 28-и февруари, няма да има протест на бизнеса, беше обявено след срещата. Смекчена остава засега позицията на бизнес организациите по исканата оставка на министър Петкова, за която те настояваха в понеделник.   \nПредседателят на КРИБ Кирил Домусчиев коментира, че промените в Закона за енергетиката допълнително ще либерализират пазара на ток у нас, който в момента е изкривен. Целта е да има колкото може повече производители, които да предлагат своята електроенергия на борсата, защото сега реално има само двама. Независимо от поправката в закона, която се направи под давлението на работодателите през декември, за съжаление в момента имаме само \"Марица-изток 2\" и АЕЦ, което не е достатъчно, за да говорим за свободен пазар и за невъзможност да се изкривяват и манипулират цените на борсата, което виждате, че доведе до увеличение на електроенергията. Така че колкото повече производители има, толкова по-добре, посочи Домусчиев. Същевременно от Националната енергийна камара оповестиха, че смятат, че сега не е моментът да бъде искана оставката на министър Теменужка Петкова, тъй като това ще доведе до дестабилизация на енергетиката. Пред БНР Иван Цанков, директор на една от енергийните компании обвини управляващите, че досега работодателите от енергийния бранш досега са били изключени от разговорите за проблемите в отрасъла. \nТези, които предлагат електроенергията, са трима, а след промените ще станат 300, каза Делян Добрев, цитиран от БНР. Тоест, като количество енергията няма да се удвои, да кажем, защото в момента 50 на сто от произведената енергия в България е на свободния пазар, но ще има едни допълнителни продавачи, допълнителни количества. Всички топлофикации, когенерации, ВЕИ производители над 5 мегавата на този етап пилотно ще бъдат извадени на свободния пазар с договори за разлика.   \n", "date": "2018.02.07", "title": " Бизнесът се договори с правителството за промени в пазара на ток"}
{"url": "http://www.duma.bg/node/160333", "text": "Българската фондова борса - София (БФБ) е придобила 100% от капитала на Българската независима енергийна борса. От съобщението на Фондовата борса става ясно, че стойността на сделката с Българския енергиен холдинг, който беше едноличен собственик на енергийната борса, е 5,2 милиона лева. 4 милиона лева от цената са платени при придобиването на акциите, което финализира процеса по продажбата. Oстаналите 1,2 млн. лв. ще бъдат преведени на три равни вноски в рамките на шестия, дванадесетия и осемнадесетия месец от прехвърлянето на капитала, посочват от БФБ. \nТова е знаков момент, който ще повлияе положително на търговията с електрическа енергия в България, като доведе до по-голяма прозрачност и ускори процеса по либерализация на този пазар. Убедени сме, че със сериозния си опит в организирането на регулирана търговия и като публична компания ще допринесем за устойчивото развитие на Енергийната борса в България\", каза Васил Големански, изпълнителен директор на БФБ-София. \nЕнергийната борса ще оперира като дъщерна компания на БФБ-София. Плановете са двете организации да работят съвместно за разширяване на портфолиото чрез въвеждането на нови пазари и услуги.      \n", "date": "2018.02.07", "title": "БФБ купи енергийната борса за 5,2 млн. лв."}
{"url": "http://www.duma.bg/node/160334", "text": "Развитието на аутсорсинг индустрията у нас ще изостри все повече глада за кадри, а заради демографския проблем в България ще се налага да се наемат все повече чужденци. Това са прогнозните данни на Българската аутсорсинг асоциация и на Столичната агенция за приватизация и инвестиции. \nНад 14 000 души се очаква да бъдат наети в аутсорсинг индустрията в България до 2020 г.  Секторът ще продължи да расте, като се очаква оборотът да надхвърли 2,5 млрд. евро при 1,5 млрд. евро за 2016 г.   \nСофия е и в близко бъдеще ще остане център на аутсорсинг индустрията в България, въпреки че фирмите в сектора откриват бази и в Пловдив, Варна и Бургас. Извън столицата работят около 15% от индустрията. \nВ момента около 48 000 души работят в изнесените центрове на световни компании у нас. \nПо данни на асоциацията чужденците, които работят в сектора у нас, са около 15% от заетите, като част от тях са и от страни от Западна Европа. Заплащането им тук било конкурентно на това в родните им страни, тъй като заради по-благоприятното данъчно облагане, разполагаемият им доход бил близък до този в държавите, от които идват, а покупателната способност - по-голяма. \n\"За съжаление ни трябват още чужденци заради демографската криза. Младите български таланти след средното си образование бягат да учат в чужбина. Трябват ни високообразовани имигранти, за да може тази индустрия да продължи да расте\", коментира Пламен Цеков от УС на Българската аутсорсинг асоциация. Цеков обясни, че основните пречки за един чужденец в България са свързани с лошата инфраструктура, здравната система и трудната адаптация в детските градини и училищата.   \n", "date": "2018.02.07", "title": " Увеличава се дефицитът на кадри в аутосорсинг индустрията у нас"}
{"url": "http://www.duma.bg/node/160338", "text": "Компанията за управление на земеделски активи \"Агрион\" пуска за продажба парцели в цялата страна, като цените започват от 300 лв. за дка, съобщиха от дружеството.  \nПокупката на поземлени имоти \"Агрион\" може да стане на разсрочено плащане за период от три години без първоначално самоучастие. \nСпоред прието решение на правителството в средата на януари 2018 г., предвидените средства за директни плащания за площ и по различните програми през тази година са в размер на 2,91 млрд. лв., което е с над 400 млн. лв. повече в сравнение с 2017 г. От тях над 2,6 млн. лв. са за сметка на ЕС, а близо 276 млн. лв. е националното съфинансиране. \nОкрупняването на терени е важно и за формирането на по-добра цена на земеделските площи. Според експертите комасираните имоти държат доста-по-висока цена в сравнение със средната за даден регион и собствениците й могат да спечелят значително повече, ако впоследствие решат да я продават. Земята в България е много разпокъсана, като средният размер на земеделските терени у нас е едва 5,5 дка.  \nЗа 2016 г. осреднената цена на дка в България е около 761 лв., като за последните шест години стойността й се е увеличила тройно, сочат данните на Националния статистически институт. Очакванията са трендът да се запази и през следващите няколко години.   \n", "date": "2018.02.07", "title": " \"Агрион\" започва продажба на земеделски земи от 300 лв. за дка"}
{"url": "http://www.duma.bg/node/160336", "text": "Министерството на туризма заличава от Националния туристически регистър още 18 дружества, регистрирани като туроператори и туристически агенти. Това става със заповед на министъра на туризма Николина Ангелкова по мотивирано предложение на Експертната комисия по регистрация на туроператори и туристически агенти (ЕКРТТА), съобщават от министерството. \nПричината е, че удостоверенията за дейност, които министерството издава, не са получени в оригинал в двумесечен срок от уведомяването на заявителите, каквото е изискването според Закона за туризма. Ако удостоверението не е получено, съответно дружеството няма право да извършва туроператорска и/или турагентска дейност. \nСъс заличаването на регистрацията се преустановява и действието на удостоверението. Определен е период от две години, през който заличеното лице няма право да заявява регистриране за извършване на туроператорска или туристическа агентска дейност, считано от датата на издаване на настоящата заповед. \nВ началото на месеца Министерството на туризма започна процедура по прекратяване на регистрацията и заличаване от Националния туристически регистър на общо 118 дружества, регистрирани като туроператори. Причините за заличаването бяха непредставена задължителна застраховка \"Отговорност на туроператора\", което е изрично условие за извършване на туроператорска дейност, или това, че дружеството не е получило удостоверението си за регистрация в регламентирания срок в Закона за туризма. \nПрез миналата година общо издадените заповеди за прекратяване на дейността по искане на туроператора са 7, от тях 6 са постъпили само през декември. \nОбщо регистрираните туроператори и туристически агенции в Националния туристически регистър са 3311.   \n", "date": "2018.02.07", "title": " Заличават още 18 туроператори и туристически агенти от регистъра"}
{"url": "http://www.duma.bg/node/160340", "text": "Около 30 на сто от постъпилите жалби в Комисията за защита на потребителите (КЗП) за миналата година са срещу телекомуникационните оператори, посочи председателят на комисията Димитър Маргаритов, цитиран от пресцентъра на КЗП. Все още този вид жалби представляват най-голям процент от общия брой, а допреди две-три години приблизително половината от оплакванията са били за този сектор, посочва Маргаритов. Голяма част от жалбите се отнасят до качеството на телекомуникационните устройства. \nСред рекламациите многобройни са и тези за битова техника и електроника. Председателят на комисията напомни, че в случай на дефект потребителят следва да се обърне към търговеца, от който е купил стоката, не да търси сервизи или търговски представители. \nАко става дума за голяма верига, може да се предяви рекламацията във всеки от обектите. Вписването в регистър и реакция в срок до един месец е задължение на търговеца. В случай, че потребителят не е удовлетворен, комисията може да съдейства. \nОценката на Маргаритов е, че лека-полека пазарът се успокоява и се адаптира към изискванията. Той напомни, че вече има постигнато споразумение и с трите мобилни оператора за това, че при прекратяване на договора от страна на абоната той дължи най-много три вноски независимо от периода на договора.   \n", "date": "2018.02.07", "title": " 30% от жалбите в КЗП са срещу мобилните оператори"}
{"url": "http://www.duma.bg/node/160339", "text": "До края на април 100% от ресурса на оперативна програма \"Региони в растеж\" 2014-2020 г. в размер на над 3 млрд. лв. ще бъде отворен за кандидатстване. Това обяви зам.-министърът на регионалното развитие и благоустройството и ръководител на Управляващия орган на оперативната програма Деница Николова по време на 11-то заседание на Комитета за наблюдение на програмата, който се проведе в София. \nНиколова съобщи, цитирана от пресцентъра й, че до момента по оперативна програма \"Региони в растеж\" 2014-2020 г. са обявени общо 13 процедури за кандидатстване на стойност малко над 2,8 млрд. лева. Към момента се отчита 68% договаряне по програмата и 28% разплатени мерки по нея. В изпълнение са 447 проекта, като най-голям процент от тях заемат проектите за енергийна ефективност на публични сгради, следвани от проектите за жилищни сгради, за образователна инфраструктура, за градска среда, социална и пътна инфраструктура. \nПредстои да бъдат обявени още 3 процедури – за енергийна ефективност в периферните райони, за деинституционализация на социалните услуги за възрастни и хора с увреждания и за развитие на регионален туризъм. \n\"Имаме видим напредък по програмата, като очакваме ускореният темп на изпълнение да продължи и през 2018 г. Към края на годината очакваме да приключат 163 проекта на обща стойност почти 300 млн. лева\", посочи Николова. \nДеница Николова информира още, че предстои допълнително договаряне на мярката за енергийна ефективност в 28-те малки градове бенефициенти. С близо 207 млн. лв. се финансират ремонтни дейности по монтиране на топлоизолация, нови дограми и ремонти в обществени и многофамилни жилищни сгради с фокус до 35 апартамента. Допълнителният оставащ ресурс и този от спестени средства ще се насочи в проекти на принципа на конкурентния подбор, с които се покриват най-видимо индикаторите по програмата, които целят спестяване на енергия, намаляване на парниковите емисии и др.   \n", "date": "2018.02.07", "title": " Отварят изцяло програма \"Региони в растеж\" до края на април"}
{"url": "http://www.duma.bg/node/160292", "text": "Китайската компания \"Чанчун рейлуей\" пуска нов безпилотен еднорелсов влак, изготвен от въглеродни влакна, предаде ТАСС. Транспортното средство от последно поколение е способно да издържа на екстремални метеорологични условия, включително и на температури от минус 40 градуса по Целзий. При използването на въглеродни влакна влакът е с 25% по-лек от традиционните аналози и пести с 23 на сто повече енергия от тях. \nПрез януари компанията съобщи, че ще произвежда и вагони за метрото от същия материал. По този начин ще се икономисва не само електричество, а също така ще се намали и износването на релсите. Въглеродните влакна са устойчиви на корозия, на износване от метали и на ултравиолетовата светлина. Животът на влакове с такива материали ще бъде удължен с 30 години над този на традиционните метални композиции. \nСпоред агенция Синхуа водещият производител на влакове в света има над 18 000 служители и годишно те правят повече от 8000 влака. Продукция на компанията се изнася в 20 държави и региони, сред които са Съединените щати, Австралия и Бразилия.   \n", "date": "2018.02.07", "title": "Безпилотен влак пускат в Китай "}
{"url": "http://www.duma.bg/node/160293", "text": "Ако мъж започне да оплешивява на 30 години, това често е сериозен проблем за неговото его. Екип от американски изследователи обаче смята, че липсата на коса си има и своите плюсове. Изследването им е публикувано в научното списание \"Cancer Epidemiology\" (\"Ракова епидемиология\"). \nУчените твърдят, че колкото по-рано един мъж започне да оплешивява, толкова по-малко вероятно е той да развие рак на простата. Например принц Уилям, чиято коса оредява още когато той е на 27-годишна възраст, е един от щастливците. \nИзследването обаче влиза в противоречие с повечето публикации по темата, според които косопадът увеличава риска от рак. \n\"Първоначално откритията ни бяха изненадващи. Ние обаче установихме, че ранното оплешивяване е пряко свързано с редуциране на риска от рак на простатата с 29 до 45%\", заяви пред \"Дейли мейл\" проф. Джонатан Райт, специалист по рак на простата от Сиатъл. \nОсвен това американски експерти са установили, че гологлавите господа са смятани за по-секси, силни и привлекателни. Представителите на силния пол няма защо да се притесняват от загубата на коса - жените в действителност ги намират за по-мъжествени и властни от събратята им, които все още разполагат с изобилие от косми по главата.   \n", "date": "2018.02.07", "title": "Оплешивяването било полезно"}
{"url": "http://www.duma.bg/node/160296", "text": "Режисьорът Виктор Божинов стана \"Мъж на годината 2017\". За десети пореден път Дарик радио отличи най-успешните представители на силния пол у нас, които са се доказали и са фокусирали общественото внимание върху себе си през изминалите 365 дни. \nАвторът на филма \"Възвишение\" получи от изпълнителния директор на Дарик радио Радосвет Радев историческа парадна офицерска сабя. В края на 2017-а Академията \"Мъж на годината\" определи тримата претенденти за отличието: тенисиста Григор Димитров, предприемача Ивайло Пенчев и настоящия победител. \nПо регламент за тях се гласува в уебсайта  , като финалното решение за носителя на престижната титла е на Академията. През годините отличието са печелили редица достойни хора - от президента Желю Желев през футболистите Христо Стоичков и Димитър Бербатов до учителя Теодосий Теодосиев. Сабята отива при онзи мъж, който е показал кураж и достойнство, а Виктор Божинов направи това за България, не за себе си, подчерта Радосвет Радев. \n46-годишният режисьор се нагърби с екранизацията на \"Възвишение\" по едноименния роман на Милен Русков. Филмът започна да се прожектира по кината през ноември 2017 г., както ДУМА писа, и бе определен за най-широко разпространената българска продукция в новата история на родното кино. Името на победителя се свързва и с едни от най-качествените епизоди в българските сериали \"Стъклен дом\", \"Столичани в повече\" и \"Под прикритие\". Виктор Божинов е работил със световни имена в киното като Режис Варние, Фолкер Шльондорф, братя Тавиани, Тимур Бекмамбетов, Майкъл Аптед и др. \nНа церемонията бяха отличени още Кирил Маричков, Валди Тотев и Георги Марков от легендарната група \"Щурците\", която през 2017-а отпразнува 50 години от сформирането си. \nЖурналистката Василена Гръбчева е победителката в категория \"ТВ чар\", а Магърдич Халваджиян грабна приза за продуцент на годината. \n    \n", "date": "2018.02.07", "title": " Виктор Божинов стана \"Мъж на годината 2017\" "}
{"url": "http://www.duma.bg/node/160294", "text": "Пристигането у нас на най-голямата руска арендби звезда Тимати, който на 16 февруари от 20 ч. ще зарадва родните фенове с уникален лайв в зала \"Универсиада\", предизвика известно неудобство за участниците в българското председателство на Съвета на ЕС. Специално за изпълнителя на \"Где ты, где я\" и \"Ключи от рая\" и антуража му се налага да бъдат отделени цели два етажа в един от най-престижните хотели в София. \nТимати ще кацне у нас с частен самолет в компанията на личния си асистент и стилист, като се предполага, че ще бъде придружен и от настоящата си приятелка Анастасия Решетова, която е втора подгласничка на \"Мис Русия 2014\". Отделно музикантите и техническият екип на рапъра ще пристигнат на Летище София с редовен полет от Москва. Руската звезда и хората му ще дойдат в деня на концерта. \nВ уникален 90-минутен лайв изпълнителят ще представи всичките си най-големи хитове, сред които \"Поколение\", \"Дорога в аэропорт\" и мн. др. Билети се продават в мрежата на Eventim в цялата страна на цени от 45 до 110 лв., уточниха от екипа на организатора на събитието Moko Solution.   \n", "date": "2018.02.07", "title": "Идването на Тимати внася смут в европредседателството ни"}
{"url": "http://www.duma.bg/node/160295", "text": "Чувствен концерт подготвя Белослава на 14 февруари в \"Sofia Live Club\". Певицата ще отведе присъстващите в света на соул, фънк и джаз любими мелодии, а кадифеният глас на българската сцена ще въвлече ценители в приключение за сетивата.  \nБелослава и нейната банда ще поднесат своята палитра от ритми в сряда вечер от 22 ч. - точно след поредното издание на \"Пощенска кутия за приказки\" от 19 ч. На концерта ще звучи най-доброто от репертоара на певицата, както \"Всяка година по същото време\" и др. Белослава ще влезе в колаборация с музикантите, които са неразделна част от лайв изявите й, а именно Антони Рикев - китара и програминг, Радослав Славчев - бас, Николай Данев - барабани, Елена Кокорска - вокали, и фънки сетове на Владислав-Moustache Love.  \nБилети за събитието се продават в мрежата на Eventim и партньорските каси по 15 лв. На място в деня на концерта ще са 20 лв.   \n", "date": "2018.02.07", "title": "Белослава с чувствен концерт на 14 февруари"}
{"url": "http://www.duma.bg/node/160341", "text": "Ново изследване за двоен стандарт при храните у нас и в Централна Европа готвят от Българската агенция по безопасност на храните (БАБХ) и Министерството на икономиката. Това съобщи пред БНТ директорът на дирекция \"Контрол на храните\" в БАБХ Любомир Кулински. Той обясни, че съвсем скоро ще започне взимането на проби за анализ на продукти от пазара у нас и в четири държави от Централна Европа. \nТретата проба е част от процедура за проверки за двоен стандарт в храните в Западна Европа и в източните членки. \"Ще бъде направен сравнителен анализ на етикетите, на тяхното съдържание и по преценка на експертите ще бъдат подложени на някои лабораторни изследвания, съответните двойни проби. Тоест европейската и нейният български еквивалент. И тогава ще бъдат оповестени резултатите от тези анализи и евентуално изследвания\", разясни Кулински. \nПри първото изследване през юни миналата година бяха открити разлики в етикетите при 8 от 31 храни. При второто - през август, сравнителен анализ на етикетите не установи разлики. \nДиректорът на дирекция \"Контрол на храните\" в БАБХ припомни, че година по-рано са установени несъответствия в 9 проби от 56 за оцветители и 110 за консерванти.   \n", "date": "2018.02.07", "title": " Готвели ново изследване за двойния стандарт при храните"}
{"url": "http://www.duma.bg/node/160342", "text": "Пореден спад на чуждите инвестиции за 2017 г. отбеляза БНБ. 2,4% по-малко са чуждестранните инвестиции в българската икономика от януари до ноември миналата година в сравнение със същия период на предходната година. Това сочат предварителните данни на БНБ. През 11-те месеца на 2017 г. те са били в размер на 883,7 млн. евро.  \nПодобни числа обаче изглеждат обезпокоително на фона на прогнозите на финансовото министерство, заложени в доклада към Бюджет 2018. Според държавните финансисти притокът на преки чуждестранни инвестиции ще продължи постепенно да се възстановява, като размерът им ще възлиза на около 4,3% от БВП средногодишно за прогнозния период до 2020 г. \nВ периода 2018-2020 г. БВП се очаква да нараства номинално с по около 4,5 млрд. лв., докато реалният растеж се движи в границите на 3,1 - 3,2%. На фона на прогнозата за растежа на Европейската икономика от 1,8 - 1,9% за същия период, икономиката на България има значително по-добри перспективи. Прогнозираното ускоряване на растежа на инвестициите в икономиката ще повиши приноса на капиталовите запаси за потенциалния растеж, коментират от МФ.  \nМеждувременно обаче нарастват сумите, пращани от сънародниците ни, живеещи и работещи в чужбина, като от началото на миналата година до ноември са в размер на 813 млн. евро, показва справка на Investor.bg. Спрямо същия период на 2016 г. парите са с 12 млн. евро повече. Основните парични трансфери на българите продължават да идват от САЩ, Испания, Италия и Гърция.  \nПарите, които идват от българите, работещи в чужбина, са доста повече от отчитаната от БНБ статистика, тъй като в нея не се включват донесените пари в брой, а освен това БНБ отчита само преводите над 2500 евро. \nГоляма част от този паричен поток отива за покриване на текущи разходи, здравеопазване, образование и погасяване на заеми. \nМиналата година най-много парични преводи от емигранти е имало през месец май - 88 млн. евро, а най-малко през ноември, когато гастарбайтерите са изпратили 62 млн. евро. \nОбезпокоителното е, че тези средства рядко се насочват към бизнес начинания и просто попълват дупките в семейните бюджети.   \n", "date": "2018.02.07", "title": "Отново спад в чуждите инвестиции за миналата година "}
{"url": "http://www.duma.bg/node/160299", "text": "Фолк рок легендата Пол Саймън обяви, че започва прощално турне, защото се е уморил от пътуване през 50-те години изпълнителска дейност. 76-годишният Саймън от дуета Саймън и Гарфънкъл ще започне турнето си в Северна Америка и Европа на 16 май от Ванкувър, съобщи БГНЕС. Той ще се сбогува с публиката на 15 юли в лондонския Хайд парк, където през 2012-а изнесе концерт с творби от цялата му кариера, превърнат в албум. Вече се продават билети за последния концерт в Хайд парк, наречен \"прощално шоу\". Саймън каза, че обмисля по-сериозно оттеглянето си след смъртта на неговия дългогодишен бек ъп китарист Винсънт Нгуини през декември.   \n", "date": "2018.02.07", "title": "Пол Саймън започва прощално турне"}
{"url": "http://www.duma.bg/node/160300", "text": "Фестивалът на италианската естрадна песен в Сан Ремо бе открит снощи на историческата сцена на театър \"Аристон\". Тази година той ще се излъчва пряко по телевизия РАИ-1 и ще носи подчертано италиански характер, информира БГНЕС. Художественият ръководител на събитието Клаудио Балиони целенасочено се отказа да кани чуждестранни изпълнители и се съсредоточи изключително върху италианските музикални звезди. Сред гостите ще бъдат прочути италиански изпълнители - Джани Моранди, Джана Нанини, рок групата \"Негроамаро\" и др. Засега е известно името само на един от чуждестранните гости - Стинг, който от дълги години живее в Тоскана. В конкурсната програма са включени известни италиански певци, за част от които това не е първо участие в Сан Ремо - Макс Газета, Анализа Скароне, Лука Барбароса, Ноеми и др. Общо претендентите са 28 - 20 са утвърдени изпълнители (те ще се състезават в категорията \"Шампиони\"), а за осем това ще е дебют. Изпълненията ще се оценяват от професионално и журналистическо жури, и от зрителите, чрез гласуване в интернет. Оценките ще се сумират. Победителят ще бъде обявен в събота. По регламент първият в категория \"Шампиони\" ще представи Италия на 63-тото издание на \"Евровизия\" през май в Лисабон, Португалия. Очаква се голямата изненада на тазгодишния фестивал да бъде участието на певицата Мина, която повече от 20 години не се е появявала пред публика, без обаче да спира да работи и да записва албуми.     \n", "date": "2018.02.07", "title": " Победителят от Сан Ремо ще представя Италия на \"Евровизия\""}
{"url": "http://www.duma.bg/node/160302", "text": "Националният исторически музей представя изложбата \"Сакралното пространство на религиозната култура и народното изкуство по българските земи ХV-ХIХ в.\", която се открива днес от 11 ч. в зала 4 на музея. Това е иновативна експозиция, която показва нови уникални образци на християнското и народното изкуство. Проектът е осъществен от екип на НИМ в сътрудничество с Центъра за славяно-византийски проучвания \"Проф. Иван Дуйчев\" при СУ и с финансовата подкрепа на Министерството на културата. \nЗа първи път посетителите могат да видят ценни образци на църковното златарско изкуство като таксидиотска кутия с изображение на Богородица Страдаща и позлатен кръст със скъпоценни камъни, облечена в кадифе, сребърен потир с позлата и изображения на четиримата евангелисти от XVIII в., йеромонашески сребърни пафти с колан от 1741 г. Сред акцентите в новата експозиция е икона от 1632 г. на светци-безсребреници, тримата лечители Св. Козма, св. Дамян и св. Панталеймон. Във витрините ще бъдат показани още просфорници (печати за хляб) от Света Гора и Бачковския манастир от средата и от края на XIX в., както и ценни образци на златарското изкуство - павур (съд за ракия), изработен от позлатени пафти, притежание на старата златарска фамилия Саркесян, пафти с изображения на покровителите на златарите Св. св. Константин и Елена.   \nВ експозицията са застъпени иконописни творби на видни представители на Самоковската, Тревненската, Банската и Дебърската художествена школа. Представени са ценни образци на църковната утвар и богослужебни книги - евангелия, псалтири, минеи и др. Посетителите могат да видят също  ръкописи и ранни печатни книги като История славянобългарска (Паисиева белова) от XVIII в., Историите на Христаки Павлович и Гаврил Кръстевич. Центърът за славяно-византийски проучвания \"Проф. Иван Дуйчев\" е предоставил няколко ценни ръкописа от своята сбирка - Дамаскин, писан на новобългарски език, украсен в традициите на средногорските скриптории, Рилска псалтикия - певчески сборник, писан в Рилската обител, където е функционирало най-голямото музикално училище на територията на България през ХIХ в. \nНовата експозиция е съпътствана от образователна програма в Детския център на НИМ. Той организира четири занятия - писане на великденски яйца (1 март), приготвяне на обредни хлябове (14 април), калиграфски занимания (май) и изработване на глинени икони (юни), научи ДУМА от директорката доц. д-р Бони Петрунова.     \n", "date": "2018.02.07", "title": " Непоказвани уникати от ХV-ХIХ в. в НИМ  "}
{"url": "http://www.duma.bg/node/160298", "text": "Изложба с творби на Константин (Кочо) Гърнев представя галерия \"Виктория\" в Националната художествена галерия. Словото при откриването на 15 февруари от 18 ч. в големия салон на НХГ е от доц. д-р Ружа Маринска, аранжирането на картините е от акад. Светлин Русев. \nЗа първи път в България екипът на \"Виктория\" представя в най-престижното общо художествено пространство - залите на Националната галерия, известните засега, запазени произведения на художника Кочо Гърнев (1893-1966). Тази изключителна сбирка ще позволи на всеки изкушен от изобразителното изкуство да преоцени смисловото съдържание на българската живопис като част от световната модерна живопис на ХХ век. Картините му изненадват, респектират и оставят без дъх зрителя, завладян от калейдоскопа пищни интериори, женски образи, голи тела, градски пейзажи, натюрморти. Произведенията на Гърнев са различни от всичко, което българското изкуство познава от 30-те до 60-те години на миналия век. Богатството на идеи, форми и цветове, плътната, изключително колоритна живопис, сюжетното многообразие и това невероятно усещане за \"модерното\" омагьосват от първия поглед. \nЖитейската съдба на Константин Гърнев е сложна, но много интересна. Той напуска България по дълбоко лични причини. Заминава да следва в Мюнхенската академия по изкуствата и остава завинаги да живее в Германия. Във втората си родина се реализира успешно, става един от най-популярните и търсени мюнхенски художници, намира приятели, сподвижници, среща любовта. Фактът, че творчеството му остава след смъртта му в Германия предопределя епизодичното му участие в изложби или на пазара на художествени произведения в България. \nЕкипът на галерия \"Виктория\" има специално отношение към Гърнев и години наред издирва и събира негови картини. Професионален шанс е възможността да се купят, реставрират и покажат пред публиката запазените му творби. Повече от 80 години след първата му самостоятелна изява в България и след блестяща кариера в Европа, българската публика ще има възможността да се запознае със 120 маслени картини на живелия в Германия и работил навсякъде в Европа творец. По повод 125 години от рождението му собственикът на \"Виктория\" Павел Тодоров подари за сбирката на Националната галерия едно от ранните запазени произведения - \"Октобърфест\". \nИзложбата може да бъде видяна в Националната галерия до 23 март. Тя е съпътствана от луксозен каталог, издаден от галерия \"Виктория\", в който са публикувани всички участващи в изложбата картини, заедно с подбрани рисунки. Представянето на твореца в изданието е от доц. д-р Ружа Маринска. Монографията започва с уводни думи от акад. Светлин Русев. За първи път в книгата е представена и биографията на човека и твореца Гърнев. Двугодишното научно изследване, събиране на документи и обобщаване на факти са дали възможност на историка Павлина Балъкчиева да запознае ценителите на живописта с известното от житейския път на един родолюбец. Артистичната корица е дело на Людмил Веселинов. Репродукциите са на фотографа Иван Чехларов, познат на публиката от съвместната работа с галерия \"Виктория\". \nИзложбата ще бъде представена и на сайта на \"Виктория\". След края й част от картините могат да бъдат видени в галерия \"Виктория\". \n    \n", "date": "2018.02.07", "title": " Галерия \"Виктория\" представя Кочо Гърнев  "}
{"url": "http://www.duma.bg/node/160337", "text": "Старо споразумение от 2016 година между ръководството на БДЖ и синдикатите е причината за решението на Съвета на директорите на \"Холдинг БДЖ\" ЕАД за увеличение на трудовите възнаграждения със задна дата. Това обяви за ДУМА Петър Бунев, председател на синдиката на железничарите. \nВчера от пресцентъра на държавните железници съобщиха, че от управата на холдинга са взели решение за увеличение на заплатите до 12,5 на сто. Машинистите от \"БДЖ-Пътнически превози\" ЕООД ще получат максималния процент увеличение - 12,5% към месечните си възнаграждения. Заплатите на всички служители в \"БДЖ-Пътнически превози\" ЕООД и \"БДЖ-Товарни превози\" ЕООД ще бъдат повишени, считано от 1 януари 2018 г., като увеличението се определя в зависимост от заеманата длъжност и варира от 11% до 12,5%. Въведената бонусна система за локомотивния персонал в \"БДЖ-Товарни превози\" ЕООД се запазва, чрез което се поощрява коректното изпълнение на служебните им задължения, съобщават още от БДЖ. \nУвеличението на трудовите възнаграждения на персонала е резултат на проведените реформи и подобреното финансово състояние в \"Холдинг БДЖ\" ЕАД и двете дъщерни дружества, уточняват от компанията. Според Петър Бунев обаче текстовете са договорени още преди две години и не подлежат на коментар, а от ръководството на БДЖ продължават да неглижират споразуменията. Той допълни, че железничарите са били готови за стачни действия при неизпълнение на договорената клауза за увеличение на заплатите. \nПрипомняме, че главният прокурор Сотир Цацаров разпореди на Софийска градска прокуратура да извърши проверка по повод на излъчения репортаж в Нова телевизия за злоупотреби в \"БДЖ-Товарни превози\". Ще бъдат проверявани твърденията за некачествен ремонт на локомотивите, сключване на неизгодни договори с външни изпълнители на ремонта, както и изплатени трудови възнаграждения без основание на лица, назначени формално в системата на БДЖ. \nБСП поиска няколко пъти оставката на изпълнителния директор на БДЖ Владимир Владимиров, като последното беше в края на миналия месец заради нередности в управлението на държавната железница. \nЛевицата настоя също Сметната палата да провери финансовите отчети на дружеството, а Инспекцията по труда - превишеното работно време на машинисти.     \n", "date": "2018.02.07", "title": "БДЖ чисти имидж с качване на заплатите"}
{"url": "http://www.duma.bg/node/160322", "text": "Преди два месеца си поръчах кафе в бара на Долната камера в Лондон. Момичето, което ми сервира кафето, ме попита откъде съм, защото моят акцент й е звучал познато. Когато казах, че съм от Гърция тя се усмихна и каза, че така е мислила, защото самата тя е от Македония. Разказах й, че съм минал през нейната родина, докато съм пътувал за Сърбия. Когато дойде време да платя сметката, тя отказа да ми вземе парите: Кафето е от мен, защото вие сте първият грък, когото чувам да казва Македония. \nДокато разказвам за тази случка, изпълват ме съмнения дали трябваше да споделям случилото се. Страхувам се, първо, че описвам себе си като някакъв извънредно свободомислещ либерал, който призовава всички свои сънародници, които са обидени на съседната държава, че използва името Македония, да гледат по-нашироко. Страхувам се, че някои гърци ще ме сметнат за предател. В същото време се чувствах и като идиот, който  разменя семейното си достойнство за едно кафе \nПознавам много хора, които мислят като мен. В Гърция нямам приятели, които казват Македония. Нямам колеги, които могат да изпишат това име, без да го сложат в кавички, дори и онези, на които не им пука за този спор. \nПрез 1991 г. гърците чрез масови демонстрации и дипломатически маневри отнеха правото на съседната държава, която току-що стана независима от бивша Югославия, да се нарича Македония. Гръцкият аргумент беше, че в Гърция има област със същото име и бившата югославска Македония може да си го поиска. Този въпрос остава нерешен и до днес. Разбира се, цялата тази история около името е приключила. Наложи се двойно име. Целият свят нарича страната Македония, а Гърция - Скопие. Ако Скопие не съществува в чужбина, същото важи и за Македония в Гърция. Интензивните дипломатически преговори от последните дни засилиха очакванията, че този въпрос може да се реши след 27 г. Най-накрая Македония може да получи официално име, което ще използва в международните организации и ще я различава от Гръцка Македония и това ще успокои гърците. \nКой е прав? Светът е прав. Гърция не е. Не може да наричате една държава с името на столицата и да искате трета държава да я нарича така, както ние искаме. Никой в Гърция \nне вярва сериозно на приказките за иредентиските аспирации  на Македония. Още по-малко пък може да търсим в Англия да повярват на това. Господи, как е възможно една от най-бедните страни в Европа, със сериозни малцинствени проблеми, страна която иска да влезе в НАТО, да бъде заплаха за една страна, която е пет пъти по-голяма и по-мощна от нея? И поради тази причина всички онези, които нямат проблеми с този въпрос, да спрат да се държат като чиновници на външното министерство, да премахнат кавичките на Македония и да спрат да използват съкращението БЮРМ, което Гърция прие а временно ползване. Дайте да наричаме страната Скопие в Гърция, за да не осъмнем с посинено око, а по света да използваме Македония и хората да не ни смятат за идиоти. Целият свят нарича Македония и смята гърците за откачени заради твърдението им, че тя трябва да се нарича по друг начин - и още повече, че през последните 30 години ние не сме им обяснили как тя трябва да се нарича. /БГНЕС     \n", "date": "2018.02.07", "title": "Светът смята гърците за откачени заради Македония  "}
{"url": "http://www.duma.bg/node/160301", "text": "Вим Вендерс се завръща в София почти 10 години след представянето на филма си \"Снимки в Палермо\" пред българската публика. Президентът на Европейската филмова академия и световен майстор на киното избра столицата на Обединена Европа през първата половина на 2018 г. - София, за да представи амбициозния си проект \"Потапяне\", филма, който откри 65-ия филмов фестивал в Сан Себастиан, информира Светлана Дамянова от пресофиса на \"София филм фест\". \"Потапяне\" (\"Submergence\") е любовна история, която отвежда зрителя в напълно различните светове на двамата главни герои Даниел Фландърс и Джеймс Мор - в ролите са Алисия Викандер и Джеймс Макавой. Киноразказът ни връща във времето до предишната Коледа, когато двамата герои се срещат случайно във френски хотел на атлантическото крайбрежие и се влюбват един в друг... \nЕдин от най-успешните режисьори на Балканите, носител на \"Златен лъв\" от Венеция и номинация за чуждоезичен \"Оскар\" за \"Преди дъжда\", Милчо Манчевски също се завръща в София с най-новия си американски независим филм \"Бикини Муун\". Движейки се на ръба между реалното и въображаемото, между онова, което се случва в действителност и това, което ни се иска да бъде, петата кинотворба на известния македонски режисьор, живеещ от години в Ню Йорк, поставя сериозни теми, свързани с човешките ценности, етика и морал. Тази \"модерна градска приказка\" използва изразните средства на документалистиката и поставя важния въпрос за начина, по който виждаме света чрез медиите. През погледа на режисьора на документални филми Тревър и неговата приятелка Кейт Манчевски разказва интригуващата история на Бикини Муун - жена с жив поглед, широка усмивка, смела, впечатляваща, но с видими ментални проблеми. Тя живее на улицата и по думите й се опитва да върне дъщеря си, настанена в дом за грижи към социално слаби хора. Двамата документалисти откриват Бикини в център за бедомници в Ню Йорк и искат да я върнат към нормалния живот. \n\"Бикини Муун\" \nВим Вендерс \n\"Потапяне\" Снимки СФФ     \n", "date": "2018.02.07", "title": "Вим Вендерс и Милчо Манчевски пристигат с новите си филми на СФФ"}
{"url": "http://www.duma.bg/node/160324", "text": "ЕС не е добре подготвен да се защити от влиянието на Китай в европейската политика. \nТова твърди изследване, проведено от два германски института - Mercator Institute for China Studies и Global Public Policy Institute, информира \"Политико\". \nВ материала се предупреждава, че Брюксел обръща повече внимание на Русия на Владимир Путин, отколкото на действията на Пекин. Допълва се, че ЕС пренебрегва растящото влияние на Китай, което е опасност за европейската общност. \nСпоред авторите на изследването политическото влияние на Пекин в Европа е по-последователно в средносрочен и дългосрочен план в сравнение с Кремъл. В изследването се казва още, че стратегическите инвестиции на Китай в периферните страни членки на ЕС като Гърция и Унгария насърчават държавите от Източна Европа публично да хвалят китайските политики.     \n", "date": "2018.02.07", "title": "Китай бил по-опасен от Русия за ЕС"}
{"url": "http://www.duma.bg/node/160325", "text": "Двама бивши премиери на Гърция и осем бивши министри бяха замесени в предполагаем корупционен скандал, в който участва швейцарският фармацевтичен гигант \"Новартис\", съобщава \"Франс прес\", позовавайки се на съдебен източник. \nГръцки прокурори за борба с корупцията са поискали от парламента да предаде всички документи, свързани с предполагаемия подкуп в светлината на предполагаемото участие на бившите министри, които са били във властта между 2006 и 2015 г. - преди настоящото правителство да дойде на власт, уточнил източникът. \nНе се споменават имената на въпросните бивши премиери и министри. \nМагистратите също така са започнали разследване за корупция срещу мениджър в гръцкия клон на \"Новартис\", на когото му била наложена забрана да напуска Гърция. \nПрез април миналата година гръцкият парламент гласува за започване на разследване на скандали в сферата на здравеопазването, като управляващото ляво правителство на СИРИЗА изтъкна, че бивши правителства на социалистите (ПАСОК) и консерваторите (Нова демокрация) в продължение на десетилетия са разрешавали на фирми в сферата на здравеопазването да надписват сметката на болници за оборудване, доставки и лекарства в замяна на рушвети.     \n", "date": "2018.02.07", "title": "Мащабен корупционен скандал в Гърция"}
{"url": "http://www.duma.bg/node/160323", "text": "Консерваторите на канцлера Ангела Меркел и социалдемократите влязоха в последния кръг от преговори за подписване на коалиционно споразумение с надеждата да сложат край на политическата неяснота в най-развитата европейска икономика. \nСлед дълги разговори в понеделник преговарящите от партията на Меркел (Християндемократичния съюз-ХДС), на баварския й съюзник Христиансоциален съюз (ХСС) и на Германската социалдемократическа партия (ГСДП) се събраха вчера отново за последно усилие по сключване на споразумение за подновяване на коалицията.  Партиите звучаха оптимистично   за уговорената вчера  среща, на която трябва да се вземе окончателно решение. \n\"Оставам оптимистично настроен\", заяви Даниел Гюнтер, председател на ХДС в северната провинция Шлезвиг-Холщайн. Според източници от партията, основните неразбирателства са за здравеопазването, трудовата политика и разходите за отбрана. Юлия Кльокнер, депутатка от партията на Меркел, заяви, че очаква разговорите отново да продължат до късно вечерта във вторник, което означава, че коалиционен договор ще бъде официално представен вероятно днес. \nМеркел, която е на власт повече от 12 години, изрази своите надежди за четвърти мандат със социалдемократите след неубедителните резултати от избори през септември, които я оставиха без управляващо мнозинство. \nАнализаторите вече нарекоха обединението им \"коалиция от губещи\", след като и двете партии получиха на изборите най-лошите си резултати от десетилетия, докато крайнодясната Алтернатива за Германия (АГ) взе почти 13% от гласовете на избирателите. \nСоциалдемократическата партия има последната дума Първоначално Меркел се опита да създаде тристранен съюз със Зелените и либералите, но преговорите се разпаднаха през ноември. \nИзправена пред възможността за бързи избори, които биха могли допълнително да стимулират Алтернатива за Германия (АГ) или перспективата да се отправи към нестабилно малцинствено правителство, Меркел избра да привлече ГСДП -  нейният младши партньор в два от трите й мандата след 2005 г. \nСлед като първоначално изключи да прекара още четири години в сянката на Меркел, лидерът на ГСДП Мартин Шулц направи обратен завой, който разгневи мнозина поддръжници, надяващи се партията да стане силна опозиция. \nНа извънреден конгрес през януари делегатите от ГСДП гласуваха за провеждане на коалиционни разговори. \nНо дори и двете партии да подпишат коалиционно споразумение, което да определя следващата правителствена политика, все още не е сигурно дали ще има ново правителство, ръководено от Меркел. \nМартин Шулц обеща да се допита до 440 000-те членове на ГСДП чрез референдум дали да има коалиция, или не. \nЕкспертите очакват гласуването да бъде \"напрегнато\", защото лявото и младежкото крило на ГСДП са силно против нова \"ГроКо\", както коалицията е известна на немски език. Резултатът от референдума се очаква в началото на март. Ако всичко върви добре за Меркел, до края на следващия месец може да има ново правителство. Трудностите Борбите на Меркел за формиране на правителство засягат нейното политическо положение в страната и в чужбина. По-конкретно европейските партньори на Германия се стремят към прекратяване на блокажа в Берлин, който попречи на вземането на решения във време, когато френският президент Еманюел Макрон настоява за реформи в ЕС. \nВъпреки че Меркел и ГСДП са отворени за \"френските планове\" за по-дълбока интеграция в еврозоната, ГДПГ е по-ентусиазирана относно някои от по-амбициозните предложения на Макрон - съвместен бюджет на еврозоната и министър на финансите. В съобщение до членовете на партията в понеделник Шулц заяви, че бъдещите коалиционни партньори успешно са приключили главата от преговорите, засягаща Европа. Бившият председател на Европейския парламент заяви, че се е съгласил да инвестира повече в еврозоната, да подкрепи бюджета за инвестиране в нея и да сложи край на \"строгия диктат\". \nВъпреки това все още е налице челният сблъсък относно исканията на ГСДП да се забранят краткосрочните трудови договори и основното преустройство на двустепенната здравна система на Германия. Партиите не са постигнали съгласие и за увеличаването на разходите за отбрана. Докато консерваторите на Меркел искат да увеличат разходите, за да се доближат до целите на НАТО, както обяви американския президент Доналд Тръмп, ГСДП е скептично настроена.  \n    \n", "date": "2018.02.07", "title": "Германските партии излязоха на финална права за коалиция    "}
{"url": "http://www.duma.bg/node/160326", "text": "САЩ работят срещу интересите на Турция, Иран и може би Русия в Северна Сирия, където изпращат военни доставки в район, контролиран от доминирани от кюрдите сили. Това изтъкна турският президент Реджеп Тайип Ердоган, цитиран от \"Ройтерс\". \n\"Ако САЩ твърдят, че изпращат 5000 камиона и 2000 товарни самолета с оръжия за борбата срещу ДАЕШ (\"Ислямска държава\"), ние не вярваме на това\", коментирал Ердоган пред депутати от неговата управляваща Партия на справедливостта и развитието (ПСР). \n\"Това означава, че имате сметки срещу Турция и Иран, а може би и срещу Русия\", подчертал турският държавен глава, като повторил призива си американските войски да се изтеглят от сирийския пограничен град Манбидж, който е контролиран от сирийските кюрди. \nСирийската армия е разположила нови противовъздушни (ПВО) системи и противовъздушни ракети по фронтовите линии в Алепо и Идлиб. Това обяви междувременно командир във военния алианс, сражаващ се в подкрепа на сирийския президент Башар ал Асад. \n\"Те покриват въздушното пространство на Северна Сирия\", уточни командирът, като определи разполагането на силите като \"послание за всички\". \nПВО системите са били изпратени на фронтовите линии с екстремистите в затънтени райони в Алепо и Идлиб. \nТурски военни самолети продължават да провеждат въздушни удари в северозападния сирийски кюрдски анклав Африн, който е част от провинция Алепо, което е част от голямата офанзива срещу сирийските кюрдски бойци от \"Отрядите за защита на народа\".     \n", "date": "2018.02.07", "title": " САЩ работели срещу Турция, Иран и Русия в Сирия"}
{"url": "http://www.duma.bg/node/160297", "text": "Фотоизложбата \"Зимен Китай\" от Велин Пасков се открива в галерия-книжарница \"София прес\" на ул. \"Славянска\" 29 в София на 12 февруари в 18 ч., научи ДУМА от Олимпия Николова. \nФотоизложбата, която може да се разгледа до 23 февруари, представя най-северния и студен китайски град Харбин, намиращ се от двете страни на река Сунхуа, който е домакин на най-големите зимни фестивали на ледените и снежните скулптури в света. Показано е и част от зимното лице на Пекин - домакина на зимните олимпийски игри през 2022 г. Снимките са дело на Велин Пасков и на Мария Паскова. Те са заснети с фотоапарати и обективи \"Олимпус\" при изключително ниски температури - дневните не надвишават минус 15 градуса, а нощните с лекота падат под минус 35. Проектът е реализиран с помощта на Института Конфуций при Великотърновски университет \"Св. св. Кирил и Методий\" и центъра \"Иновации и развитие\" при Икономическия университет във Варна. \nВелин Пасков е журналист, продуцент и режисьор. Живее и работи във Варна. По-важни негови проекти са: продуцент на документалния филм \"Аз обичам Тайланд\" за БНТ, фотоизложбата \"Прекрасна Индонезия\" - проект на посолството на Република Индонезия в България, фотоизложбата \"Зимен Китай\" - проект на Института Конфуций и посолството на КНР в България, представена във Варна, Велико Търново и Русе, книгата \"Евреите във Варна, Провадия и Добрич\". Организатор е на Тайландска седмица на културата Варна 2013 под патронажа на посолството на Кралство Тайланд в Букурещ, почетното консулство на Кралство Тайланд в София и Тайландското министерство на туризма. Организатор е на снимки за България на филма \"Keraban le tetu\" - продукция на France 5, режисьор Силвен Тесон, носител на наградата \"Гонкур\". Занимава се с организацията на фестивалите на китайската култура 2012 и 2013 под патронажа на посолството на КНР в София, Българо-китайското дружество във Варна и Института Конфуций в София и Велико Търново. Продуцент е на документалния филм \"Тайланд - земя на свободите\", на документалния филм \"Армения - душата на камъка\", на документалния филм \"Експо 2010 - милиардите на Изтока\" - всичките за БиТиВи. Кореспондент е на БиТиВи в Пекин 2007-2008 г. Създава документален филм за Китай и Виетнам, 2006, документален филм за китайската икономика, 2004. Директор продукция е за България на филма \"The Wild, Wild East\" - ZDF и AP, 2001. Документален филм за IV световен телевизионен форум на ООН в Ню Йорк, 1999, 6 документални поредици за кинофестивала в Кан, от 1996 до 2002 г.   \n", "date": "2018.02.07", "title": "Зимен Китай във фотосите на Велин Пасков"}
{"url": "http://www.duma.bg/node/160327", "text": "Полският президент Анджей Дуда подписа оспорвания Закон за Холокоста, внесен от консерваторите, който въвежда затвор за използване на формулировката „полски лагери на смъртта” и разпространение на други факти за участие на полската нация в Холокоста. \nДуда каза, че иска да запази доброто име на Полша и поляците в чужбина, но така рискува да засили напрежението с Израел, САЩ и Украйна. \nЗаконът предвижда глоби или максимум 3 години затвор за лица, включително чужденци, които обвиняват полския народ или страната в участие в нацистки престъпления и погрешно определят концлагерите на нацистка Германия на полска територия като полски. \nИзраелските лидери възприемат закона като опит, което Варшава отхвърля, да отрече участието на някои поляци в геноцида на евреите и дори да попречи на оцелелите от Холокоста да разказват за преживяното, свързано със съучастие на поляци в убийства на евреи или предаването им на нацистите. \nПрезидентът Дуда иска от конституционния съд да провери съответствието на закона с конституцията, що се отнася до свободата на изразяване и текста, налагащ ефективни присъди на тези, които обвиняват народа или държавата в участие в нацистки престъпления. \nЗаконът поставя в трудно положение управляващите консерватори: ако го отхвърлят, ще бъдат обвинени, че се поддават на натиск от чужбина, но обнародването му рискува да обтегне отношенията на Варшава с израелските и американските й съюзници, така и с Украйна.     \n", "date": "2018.02.07", "title": " Президентът на Полша подписа Закона за Холокоста"}
{"url": "http://www.duma.bg/node/160349", "text": "В пловдивска ромска махала стълб от уличното осветление бе вграден в къща. Самата сграда е незаконна и се намира в Арман махала. Сигналът за необичайната постройка е подаден до кмета на район \"Северен\" Ральо Ралев. В социалните мрежи той публикува снимката с коментар: \"След 6 години стаж като кмет мислих, че няма какво да ме изненада, но уви, злият гений на тези хора не спи.\" Предстои да бъдат взети необходимите мерки за премахването на строежа, увериха от кметството. \n    \n", "date": "2018.02.07", "title": "Роми вградиха електрически стълб в къща"}
{"url": "http://www.duma.bg/node/160351", "text": "От 113 държави България е на 55-о място по върховенство на закона в световния рейтинг за 2017/2018 г., съставен от неправителствената организация World Justice Project (WJP). Рейтингът се публикува през две години и се базира на 44 показателя. Оценката на страните се извършва по скала от 0 до 1. България е оценена с 0,53, което е спад от 0,01 на фона на предходната класация. В новото класиране страната пада с две места. \nПървата позиция в класацията е за Дания, а на последното се намира Венецуела - с 0,29. В челната петица по върховенство на закона попадат Норвегия, Финландия, Швеция, Холандия, Германия, Нова Зеландия, Австрия, Канада и Австралия. Топ 20 попълват Великобритания, Естония, Сингапур, Япония, Белгия, Хонконг, Чехия и Франция. САЩ заемат 19-о място в класацията, следвани веднага от Южна Корея. \nОт европейските страни единствено Русия и Турция се намират след 80-то място - съответно на 89 и 101 позиция. От ЕС единствено България и Унгария пък са след 40-то място. Унгария е на 50-о място, Литва, Латвия, Словакия, Ирландия, Кипър и Малта не са обхванати от класацията. \nСред балканските страни извън ЕС най-висок е рейтингът на Босна и Херцеговина - 56-о място, следвана от Македония - 57-о, Албания - 68, и Сърбия - 76-о. Украйна и Молдова заемат 77 и 78 място. \nПоказателите за определяне на рейтинга на държавите са разделени в 8 категории: ограничаване на правомощията на властовите институции; отвореност и прозрачност на управлението; нива на корупцията; състояние на човешките права; правов ред; сигурност; прилагане на нормативните актове в работата на съдебната система.   \n", "date": "2018.02.07", "title": " България пропада в класацията по върховенство на закона"}
{"url": "http://www.duma.bg/node/160352", "text": "Заграждения и надпис \"Частен имот\" се появиха на голяма част от централния площад на Пловдив. Заграденият парцел се намира до Централната поща в града, на същото място, където миналата година бяха съборени павилиони. Тогава зам.-кметът по общинска собственост и строителство Димитър Кацарски обясни, че павилионите се премахват, за да се разчисти подходът към Одеона. Преди премахването на постройките между общината и собствениците имаше многогодишен съдебен спор. \nВъв връзка с това от общинската администрация обясняват, че съдебните процеси са завършили в полза на общината, която е собственик на терена по документи. Адвокатката на претендентите за собственици Паулина Христева обясни, че огражденията са поставени, тъй като нейните клиенти искат да покажат на обществеността, че този имот действително е частен.    \n", "date": "2018.02.07", "title": "Част от централния площад в Пловдив стана частен имот"}
{"url": "http://www.duma.bg/node/160353", "text": "Столичната община прави опит да узакони надплановия прием на деца в детските градини и яслите. Именно допълнителният прием по съмнителен начин стана причина за множество скандали в столични заведения през последните месеци. Въпреки това зам.-кметът Тодор Чобанов предлага изменение на Наредбата за финансирането на институциите в системата на предучилищното и училищното образование. С него той настоява за общините с недостиг на свободни места, броят на децата в групите може да бъде завишен с до 5 деца в група. Това ще става след решение на Общинския съвет и при условие, че са спазени здравни изисквания по друга наредба.  \nВ момента според същата наредба в една група не могат да бъдат приемани повече от 23 деца, а за яслите ограничението е 18. Възможно е приемът да се надхвърли до две деца в група. Тази разпоредба обаче не се спазва в София, където приемът масово е над 30 деца, а някъде и 40. При надпланово приетите по общите критерии деца, често има и записани с фалшиви хронични заболявания. Именно по тази точка досега ставаха най-много нарушения на правилата. Родители обаче не са съгласни с предложението на общината. Те се опасяват, че след като и досега директорите не спазват ограниченията, е възможно приемът да стане напълно безконтролен. Според родители така общината няма да има никакъв стимул да строи нови сгради на градини. \nСправка на общината показва, че за ясла в момента чакат над 4000 деца. Недостигът е в определени райони, докато в крайни квартали има свободни места. Според онлайн системата за прием в общинските градини празни стоят над 1000 места за групи над 3-годишни. \nДУМА припомня, че в момента се обсъждат два нови общински документа за прием в първи клас и в детските градини. Обществените консултации по тях приключиха вчера и предстои да влязат за обсъждане в комисиите към СОС през следващите дни. Очакват се промени в проекта за прием в първи клас, тъй като десетки родители изпратиха писма с критики и конкретни предложения за изменение на текстовете, внесени от зам.-кмета Тодор Чобанов.    \n", "date": "2018.02.07", "title": " Столичната община иска да узакони надплановия прием на деца в забавачките "}
{"url": "http://www.duma.bg/node/160354", "text": "Днес от 18 часа Дискусионният клуб \"Политика 21\" към Градския съвет на БСП в София организира среща с Мирослав Попов на тема \"Спорът за Истанбулската конвенция\". Тя ще се проведе на ул. \"Леге\" №10, етаж 1. \n    \n", "date": "2018.02.07", "title": "ПРЕДСТОЯЩО"}
{"url": "http://www.duma.bg/node/160355", "text": "Президентът Румен Радев потвърди поканата си към Никос Анастасиадис да направи официална визита в България, съобщиха от \"Дондуков\" 2. Държавният ни глава вчера е провел телефонен разговор с кипърския си колега и го е поздравил за преизбирането му на поста. Очаква се при визитата си у нас двамата президенти да продължат разговорите за задълбочаване на двустранното сътрудничество в енергетиката, сигурността, социално-икономическото сближаване в ЕС и по отношение на дебата за бъдещето на Европа. \nВ телефонния разговор Радев е благодарил на Анастасиадис за отличната им съвместна работа за развитието на двустранните отношения и приятелството между България и Кипър. Президентът е изразил и признателността си за доброто отношение към българската общност в Кипър и за постигнатите резултати в рамките на неговото официално посещение в островната държава през ноември м.г. Анастасиадис е отправил най-добри пожелания към българския народ и е подчертал, че сънародниците ни в Кипър са пълноценно интегрирани в обществото, а техните религиозни права са уважавани и спазвани.     \n", "date": "2018.02.07", "title": " Радев покани кипърския президент у нас"}
{"url": "http://www.duma.bg/node/160357", "text": "Абсурден мотив за неодобрението си към въвеждането на \"културен чек\" в България представи габровският депутат от ГЕРБ Николай Сираков. По думите му идеята била лява и не можело да бъде подкрепена от дясна политическа формация. На пресконференция в Габрово той коментира, че става въпрос за крайно ляв метод за реализиране на политики. Ако от ГЕРБ идентифицират нужда от насърчаване на младежите в тяхното културно развитие, това щяло да стане, като се стимулира взаимодействие между семейството, училището и културните институции. \nСираков смята за обидно да кажеш на някой да отиде на театър, тъй като ще му платиш билета. Едно въвеждане на \"културен чек\" би изкривило ситуацията, заяви гербаджията. \nПредложението да се въведе такъв чек бе подложено на гласуване в Общинския съвет на Габрово. Мнозинството от ГЕРБ обаче го отхвърли. Опозицията смята, че това се прави само защото предложението идва от БСП. \nПрипомняме, че социалистите предлагат всеки младеж, навършил 18 г., да получава чек за 200 лв., който да може да се използва само за културни мероприятия. От левицата се мотивираха, че така ще бъдат подпомогнати и хората на културата, които са в изключително трудно положение. С подобен ход възпитаваме у младите отношение към българската култура, музика, изкуство, допълниха от БСП в края на миналата година. \n    \n", "date": "2018.02.07", "title": "Гербаджия не харесва културния чек - бил лява идея"}
{"url": "http://www.duma.bg/node/160312", "text": "Преди време г-жа БНТ напоително ни задави с информация, че подразделения от сухопътните сили на САЩ с танкове, артилерийски системи и друга тежка военна техника ще пристигнат в Румъния и България за провеждане на военни маневри, \"за да укрепят отбранителните сили на източния фланг на НАТО\". Външният министър на Русия Сергей Лавров \"нарече действията на НАТО в Румъния и България провокация\". Пред румънски вестник майор Скот Стефенс от Трета бронетранспортьорна бригада заяви: \"Тук сме, за да подсилим капацитета на нашите партньори от Източна Европа. Тази операция бе тест за нас, за да проверим скоростта си на реакция.\" А защо не и тест за българите. За проверка на тяхната реакция. Защото с приемането на България в НАТО се знаеше - на САЩ и на НАТО им е необходима нашата територия като база срещу Русия. Нужен е и един поглед към миналото. Защото в новата ни история неведнъж чужди войски са пребивавали на наша земя. Дали е уместна някаква аналогия, всеки сам може да съди. Но съм запомнил от моя баща: \"Заиграе ли мечката у комшиите, ще дойде и у нас!\" Имам си и силни детски и младежки спомени. Неизличими! \nИ аз не знам как, но преди да съм станал само на три годинки, по-точно, когато съм бил само на две и половина, съм ги видял. И съм ги запомнил. Къщата ни и сега си е на края на селото. Няма ги обаче поляните. Големи, зелени, чисти, тревисти. С вършилото на могилата. И започващите зад поляните ниви. Та на тези поляни, отвъд рекичката до нашата къща се разположиха германските войници. Едри, буйни, шумни, гърлени, все смеещи се... С детски уплах и невинност се навъртахме около тях. За тях пък сигурно сме били като котета и палета. Хвърляха ни, когато се хранеха, по нещо, ние се скупчвахме, сборичквахме... А те се кикотеха. Помня още, че германските войници просто се забавляваха и посягаха на всичко в дворовете, ловяха даже кокошки... Ей така, за цирк. \nОще преди на 1 март 1941 г. германските войски да получат право да влязат в България и да дойдат в Копривлен, за да нахлуят в Гърция, границата, която е само на хвърлей, страната ни става обект на ухажване. Първо Хитлер, сетне Соболев. Цар Борис ІІІ уж проявява благоразумие. Накрая все пак пристава на Тристранния пакт. И министър-председателят Богдан Филов с подписа си оформя бъдещия крах. От който България едва се измъква с Парижкия мирен договор от 10 февруари 1947 г. С огромната помощ на Съветския съюз. Напук на напъните на Велика Британия, Чърчил и Гърция.  Ето и документите В края на август \"Англия успява да закара в Кайро българска делегация. Но падането на Багряновото правителство на 2 септември 1944 г. прекъсва преговорите... Регентите назначиха Константин Муравиев да оглави правителство, формирано от консервативни демократи и десни земеделци... В непотвърдени слухове от Анкара се казва, че английски и американски експерти са изработили планове за капитулацията на България... Декларацията на СССР за обявяване на война на България засили безпокойството на гръцкото правителство в Лондон... На 5 септември 1944 г. русите обявиха война на България... Защото България, въпреки влошилото се военно положение на Германия, което й даваше пълна възможност да скъса отношенията си с нея и по този начин да приключи с прогерманската си политика, продължаваше да поддържа отношенията си с Германия, като укриваше германците на българска територия и им даваше възможност за нов плацдарм...\" \nТова са редове от секретни донесения, рапорти, доклади, телеграми... от края на август и началото на септември 1944 г. Своеобразно преддверие на навлизането на Червената армия в България. На 8 септември 37-а и 57-а армия от Трети украински фронт преминават румънско-българската граница. За два дена напредват със 170 км и завземат Шумен, Русе, Варна и Бургас. Тук военният историк Пламен Димитров използва термина \"окупират\", явно за да е в крак с политиката напоследък. Излиза, че  \"окупираните\" са изключително радостни Защото не съветски, а американски разузнавач докладва: \"Посрещането на руските войски е било изключително възторжено...\" На 15 септември червеноармейците влизат в София. Ако се съди по външните изблици на радост, се оказва, че съветските войски, също както и германските три години по-рано, са желани гости в България\", заключава военният историк. И си знае неговата: \"България остава под съветска военна окупация до 1947 г., когато е сключен Парижкият мирен договор.\" А какви са германските войски? И защо българите ги наричат нарицателно \"дойчовци\"! А окупаторите си галено \"братушки\"? \nЕдно на друго, червеноармейци в България има до 1947 г., когато е сключен Парижкият мирен договор. В сила той влиза на 15 септември с.г. и Съюзническата контролна комисия, в която има и американски, и английски военни представители, прекратява дейността си. Според договора в 90-дневен срок след това червеноармейците следва да напуснат България. \nИ ето ги сега моите приятели от поляната край Копривлен. Като че е чакала на вратата, веднага след подписването на договора от Богдан Филов, 680-хилядна германска армия нахлува в България. Това е  \nбезспорно най-голямата чужда армия която някога е пребивавала на наша територия. Значително по-голяма по численост от тогавашната Българска армия. Води се за съюзническа, не окупационна. Използва територията ни за нападение над Гърция и Югославия. Но и се настанява трайно, хазяйничи безцеремонно, граби и поубива, щом поиска. \n\"Основната маса от бедното и средно селячество в България ненавижда немците... Работниците и занаятчиите, дребната градска буржоазия и отчасти средната - също. Те всички свързват надеждите си за освобождение с Червената армия. Ненавистта към немците е особено голяма в армията - най-вече сред войниците и офицерите от запаса...\", пише в едно от донесенията за положението у нас. \nГермански войски в България има до самия край на август 1944 г. Но в заповедта на върховния главнокомандващ Червената армия от 9.ІХ. е обобщено, че с влизането на съветски войски в България \"тя престава да бъде опора на Германия на Балканите, каквато беше в продължение на последните тридесет години\". Такава е истината. \nЗащото и в Първата световна война в България пак шетат немци. Този път като съглашенци, заедно с турци, англичани, французи и италианци. Тук обаче особено любопитно е приятелството ни с Турция и  пребиваването на турски войници у нас Те идват да помогнат за разгрома на Румъния и Русия в сраженията за Добруджа. Идеята е на германците, а турците не възразяват войската им у нас да бъде под българско командване. Така от Галиполи и Смирна в Одрин се съсредоточават 25-а и 15-а дивизия като турски 6-ти корпус. Превозването им до Провадия, Синдел и Девня започва на 1 септември 1916 г. с по три влака на денонощие и завършва за месец. Командирът на 25-и дивизия Шукри бей се представя на генерал Кантарджиев. И на 13 септември 75-и низамски полк влиза в бой при с. Мусабей. До 19-и цялата 25-а дивизия е на фронта. Общо в България са около 20 000 души със 16 оръдия начело с генерал-лейтенант Хилми паша. Добруджанската операция завършва успешно на 4 януари 1917 г. С това идва и краят на турската мисия. \nПрез есента на 1918 г. България губи и Първата световна война и на територията й навлизат неприятелските войски. Започва \"временната окупация\", но без войски на съседите. Антантата знае, че в такъв случай ексцесиите са неизбежни. Затова пък има всякакви цветнокожи азиатци, което никак не е случайно. Това пребиваване е твърде неприятен момент за населението и продължава до подписването на Ньойския мирен договор от 27.ХІ.1919 г. \nПреди съглашенците земята ни доста е поотъпкана от... съседите ни сърби. За разлика от началото на ноември 1885 г., когато за две седмици ни нападат, но ги бием и разпиляваме в Сръбско-българската война, този път,  през 1913 г. те са ни \"приятели\" Заедно с Гърция и Черна гора в Балканския съюз воюваме с Турция. Българската Втора армия на ген. Никола Иванов обсажда Одрин, но обръчът не е затворен. Не достига както пехота, така и артилерия. И на помощ идват сърбите - 6 батареи тежки далекобойни оръдия и две дивизии. Всъщност сръбските Тимошка и Дунавска дивизии обхващат половината от обръча около крепостта. \nСръбската артилерия потегля към Одрин на 16.ІІ.1913 г. и пристига след пет дена, на 18-и в Свиленград. Изпращането й е шумно, демонстративно. Посрещането обаче по българските гари е ледено. След по-малко от месец Одрин пада. А след още три и половина месеца, на 15.VІ. започва Втората балканска война. На 29-и с.м. и румънската армия пресича Дунав. България е малка, но агресивните съседи са много. Може би най-агресивна този път в щенията си е Гърция в края на Втората световна война до Парижкия договор. Е, и България май не е много \"цвете за мирисане\", но... Балкани! \nЗатуй навярно с обич трябва да си спомняме \"окупацията\" на братушките през Руско-турската война. Дай Боже, все такива да са! А г-жа САЩ! Ние си знаем - Виетнам, Ирак, Афганистан!...   \n", "date": "2018.02.07", "title": "Дали е мечка, Бог знае, но щом у съседите играе...  "}
{"url": "http://www.duma.bg/node/160310", "text": "1478 - РАЖДА СЕ ТОМАС МОР, АНГЛИЙСКИ ХУМАНИСТ, ДЪРЖАВНИК И ПИСАТЕЛ (УМИРА 1535 Г.). Със съчинението си \"Утопия\" става основоположник на утопическия социализъм. Бидейки католик, отказва да се закълне във вярност на английския крал като \"върховен църковен глава\" на англиканската църква, за което е обвинен в държавна измяна и екзекутиран. Канонизиран е от католическата църква. 1812 - РАЖДА СЕ ЧАРЛЗ ДИКЕНС, АНГЛИЙСКИ ПИСАТЕЛ (УМИРА 1870 Г.). Много от романите му са с акцент върху социалната реформа и първоначално се появяват предимно в многотиражни списания. Сред най-известните му творби са \"Оливър Туист\", \"Дейвид Копърфийлд\", \"Трудни времена\" и др. 1900 - УМИРА ПЕТКО ВОЙВОДА, РЕВОЛЮЦИОНЕР, ХАЙДУТИН И ВОЙВОДА (Р. 1844 Г.). Истинското му име е Петко Киряков - участник в националноосвободителното движение и легенда за тракийските българи. Защитник на местното население в Беломорска Тракия и Родопите. Съидейник на Гарибалди, участник в Руско-турската освободителна война. Награден с руски орден, а заради русофилските си убеждения след Освобождението многократно е арестуван и интерниран. В България са издигнати над 20 негови паметника. 1906 - РАЖДА СЕ ОЛЕГ АНТОНОВ, РУСКИ АВИОКОНСТРУКТОР (УМИРА 1984 Г.). Разработва над 30 вида планери. Под негово ръководство са създадени пътническите самолети със съкращение Ан. Първият известен негов модел е Ан-2, който започва да се произвежда през 1946 г. От него са произведени над 18 000 броя. През 70-те години създава Ан-124. С разпереност на крилото 73 м и дължина 69 м той печели рекорда за най-голям самолет на света за това време. 1938 - В НЕСЕБЪР СЕ РАЖДА ГЕОРГИ ДЖУБРИЛОВ, АКТЬОР (УМИРА 2004 Г.). Театралната си биография пише на сцената на театър \"Сълза и смях\". Най-значимите му роли в киното са в сериала \"На всеки километър\" (ролята на капитан Дойчев) и във филма \"Борис I - последният езичник\". Посмъртно е удостоен със званието Почетен гражданин на община Несебър (на снимката - със съпругата си, актрисата Надя Топалова). 1960 - УМИРА ИГОР КУРЧАТОВ, РУСКИ УЧЕН (Р. 1903 Г.). Открива през 1935 г. явлението ядрена изомерия - разпад на еднакви атоми с различна скорост. Пръв директор на Института по атомна енергия в Москва. Под негово ръководство са създадени първият в Европа ядрен реактор (влиза в действие на 30 декември 1946 г.), първата в Европа атомна бомба (1949), първата в света термоядрена (водородна) бомба (1953). 1992 - ПОДПИСАН Е ДОГОВОРЪТ, С КОЙТО СЕ СЪЗДАВА ЕС. В гр. Маастрихт министрите на външните работи на 12-те страни, членуващи в Европейската икономическа общност, подписват договор след отделни преговори за образуване на икономически, валутен и политически съюз. Маастрихтският договор влиза в сила на 1 ноември 1993 г. и води до създаването на ЕС.     \n", "date": "2018.02.07", "title": "Датата"}
{"url": "http://www.duma.bg/node/160311", "text": "Ще повярва ли някой от по-младите читатели, че в средата на втората половина на ХХ век нашата България беше на първо място в света по износ на пресни и консервирани домати? Ще повярват ли по-възрастните читатели, ако им кажа, че днес селекционерът академик Христо Даскалов е забравен? Знам отговора и на едните, и на другите:  Не е за вярване Как да ми повярват по-младите, когато на пазарите, в супермаркетите, в магазините и по сергиите на открито им предлагат само недоброкачествени зеленчуци от чужбина, които изместиха някогашното първокласно българско производство? Не е за вярване, но демокрацията така отвя и труда на много наши талантливи учени, отдали живота си за някогашното прекрасно селско стопанство в България. Сред тях е и акад. Даскалов.   \nХристо Даскалов е роден на 18 февруари 1903 г. в селцето Въглевци, близо до Килифарево, Великотърновско. Роден в семейство на народни учители. Христо - Цигуларчето, както го наричали селяните, израснал в прочутото градинарско село Миндя, Еленско. Там родителите му учителствували повече от 20 години. Неочаквано за всички, след като завършил гимназията във Велико Търново,  Христо разлюбил музиката и заминал да следва агрономство в университета \"Мартин Лутер\" - град Хале, Германия.  \n Първите му учители в Германия били известният генетик Валентин Хекер и големият растениевъд Теодор Рьомер. След спечелен конкурс Христо Даскалов специализира генетика и селекция в Швеция, 1929 г. и Германия, 1930 г., при световноизвестния учен проф. Нилсон Еле, директор на института в Свальов, Южна Швеция, и при генетика Ервин Бауер, директор на института по растениевъдство в Мюнхебер, Берлин. През това време пише и публикува и първата си научна статия \"Принос към генетичното проучване на пшеницата и овеса\". Младият агроном  Христо Даскалов започва работа като ръководител на опитно поле в Образцов чифлик край Русе в 1929 г., след това е назначен последователно за началник на отдел в Садовската опитна станция и за директор на Опитната станция в Кнежа. От 1932 до 1946 г. е директор на Опитната станция по градинарство, ориз, фуражни и ликовлакнодайни култури и напояване в Пловдив (Земеделският научноизследователски институт \"Марица\"), където създава сорт след сорт, сам расте като учен и създава учен след учен. \nПоловинвековната творческа дейност на Хр. Даскалов бе в областта на биологията, селекцията и генетиката на зеленчуковите култури, в практическото разрешаване на проблемите на зеленчуковото производство. Приносите му в проучването на същността на хетерозиса като сложно биологично явление и неговото практическо използуване получиха световно признание. Той бе член на пет задгранични академии - в СССР, ГДР, Унгария и Полша, почетен доктор на университетите в Берлин и Будапеща. \nЕдин от първите в Европа, пръв в България, Христо Даскалов \"прегръща\" метода на хетерозиса в 1932 г. и комбинираното използуване на отдалечената хибридизация с хетерозиса в 1938-1939 г. при селскостопанските култури. На тях ученият посвети над 200 научни труда.  \nПо пътя на отдалечената хибридизация при доматите, т. е. чрез  кръстосване на културни с диви форми селекционерът успява да създаде чисти линии с високи комбинативни способности, при които растенията от първото поколение след кръстосването имат много добри качества. С линията № 10 е получен сортът \"Бизон\", който е бил разпространен масово не само у нас, но и в Югославия, Румъния, Молдавска ССР, Унгария и др. След него създава още по-ценният сорт \"Триумф\". Сред хибридните сортове на академика са и  прочутите ни белени домати за консерви, които са конкурирали и изместили италианските от пазарите в Англия и скандинавските страни. Зеленчукопроизводителите промишленици от близкото минало не могат да забравят \"Теста\" - сортът,  който отглеждаха без привързване към колци, без колтучене, без ръчни операции... \nНа въпроса ни в 1983 г. как се е изградил като селекционер Христо Даскалов отговори:  \n\"Селекционерът се изгражда не само на основата на собствените си големи и задължително задълбочени знания, но и на натрупания предишен опит и приноси. Към това той трябва да прибавя, по-скоро да носи в себе си любов и всеотдайност към избраното поприще. Да работи честно, добросъвестно, защото откривателството изисква пълно всеотдаване. Да притежава интуиция, аз особено държа на нея, но съчетана с  реализъм. Той трябва да има още наблюдателност, която да му позволява не само да гледа, но и да вижда - кое от стотиците, от хилядите стръкчета ще \"оправдае надеждите\". Или казано другояче, да разбира \"езика\" на растенията\". \nПрез 1933 г. акад. Даскалов създава доматите с име \"Заря - Комет\". Този сорт намира широко приложение в българското градинарство и в продължение на десетилетия е бил най-широко разпространеният и най-ценен сорт домати за ранно производство. Не е излишно за читателя да знае, че хетерозисът като метод в селекцията започва да се използува в чужбина - Холандия, САЩ, Япония, едва към 1950 година, а  \nБългария е пионерът в световната практика През годините Христо Даскалов създаде десетки сортове от зеленчукови култури - домати, пипер, патладжан, както и при дините, пъпешите и др. Достатъчно е да кажем, че сортът \"Бизон\" близо 30 години държа първенството при ранното производство на домати за износ, а България стана първа страна в света по износ на ранни домати - годишно сме изнасяли над 260 000 тона! Износът на консерви от белени домати от сорта \"Огоста\" достигна 35 хиляди тона, измествайки италианските консерви от сорта \"Сан Марцано\" и то от консервативния английски пазар! Какво по-голямо приложение на науката в производството? И не бе ли прав акад. Кирил Братанов в оценката си за акад. Даскалов: \"Едва ли можем да посочим друг учен с такава непосредствена връзка с практиката...Той сполучливо съчетаваше фундаменталните научни разработки с приложението на получените от тях резултати в практиката\". \nАкад. Даскалов с неподражаемо умение поддържаше непосредствен контакт не само с партийни и стопански ръководители, но и с изтъкнати специалисти и челници на труда. През годините на възхода на българското земеделие и ускореното развитие на селскостопанската ни наука и образование Хр. Даскалов стана професор, член-кореспондент на БАН и академик. Той бе  пръв ректор на Висшия селскостопански институт в Пловдив от 1952 г. - директор на Института по растениевъдство в София (днес Институт по физиология на растенията при БАН). Той бе секретар на Отделението за селскостопански науки при БАН и заместник-председател на БАН. При основаването на Академията за селскостопански науки през 1961 г. е избран за заместник-председател, а от 1966 до 1972 г. бе неин председател. \nЗа зеленчукопроизводителите академик Даскалов беше \"нашият академик\", за учениците и последователите му в науката - \"извор, от който с пълни шепи черпехме опит\". Не мога да забравя и уважителното отношение на председателя на БАН акад. Ангел Балевски към него по време на заседанията на Президиума на академията, на които съм присъствувал. Не ще забравя и оценката, която инженерът Балевски даваше на селекционера Даскалов за чувството му за реализъм и мяра в науката и в живота - \"Мъдростта на Христо\". и БАН \nАкадемик Христо Даскалов обичаше да разказва на своите ученици как се краде интелектуална собственост... При едно гостуване на сръбски селекционер показал на госта в опитното поле на Института за зеленчукови култури в Пловдив все още непризнат от Държавната сортова комисия нов доматен сорт. Професорът, който бил впечатлен не само от формата, големината и цвета на домата, който се стопил като мед в устата му, извадил от джоба на сакото си носна кърпичка, загърбил домакина, тихомълком изплюл семките от устата си в кърпичката и я пъхнал обратно в джоба си...  \n    \n", "date": "2018.02.07", "title": " Мъдростта на Христо  "}
{"url": "http://www.duma.bg/node/160313", "text": "\"Индустриалната икономика, която разделя абсолютно обществото на две части, заплащащите надници и получаващите ги, първата наброяваща хиляди, последната милиони, нито е подходяща, нито може да трае вечно.\" В психологически аспект \"планът Маршал\" има за основа жаждата за стопанско възстановяване и мирен съзидателен труд, която съвсем естествено съществува след Втората световна война в изтерзаните от разрушителните събития европейски държави. \nКолкото се отнася до мотивацията на управляващите кръгове в Съединените американски щати за реализирането на \"плана Маршал\", то тя е изцяло икономическа. \nВтората световна война и нейните последствия изострят до голяма степен противоречията на американския капитализъм. По време на военните действия държавата се явява голям купувач на различни стоки и услуги. Освен самото въоръжение и непрекъснато изразходваните муниции за него, със средства от бюджета се извършват покупки на огромни количества горива, облекло, медикаменти, медицински инструменти и болнични материали, хранителни продукти и пр. Приключването на бойните действия  с хитлеристка Германия, а по-късно и с Япония, оставят значителни производствени мощности неизползваеми. Ето как в следвоенния период се поражда първото голямо противоречие на американския капитализъм - между увеличената производствена мощност и ограничения потенциал на вътрешния пазар, който още по-значително се стеснява от намалената покупателна способност на широки маси от населението вследствие на провежданата от капитала политика спрямо наемната работна ръка: по-бавно нарастване на часовите възнаграждения спрямо растежа на цените на стоките от първа необходимост и увеличаване на броя на безработните поради широкото прилагане на постиженията на научно-техническата революция, което води до намаляване на заетите в производството. Второто противоречие се поражда от жаждата на капитала да извлича максимални печалби и ограничените възможности за пласмент на капитала вътре в Съединените щати. \nОще докато трае Втората световна война, американски икономисти и статистици изчисляват, че за да бъде запазено равнището на заетост на населението, достигнато след включването на САЩ в бойните действия, те трябва да увеличат своя годишен износ до 25 млрд. щатски долара. \nРеалната представа за тази цифра може лесно да бъде получена, ако се вземат предвид следните обстоятелства: целият обем на световния износ през 1937 г. е бил 15,3 млрд. щат. долара. До войната участието на Съединените щати в световния износ е възлизало на 13,1%, на Англия - 11,9%, на Германия - 9,4%. \nПрез периода между Първата и Втората световна война - от 1921 до 1939 г. - САЩ са имали среден годишен износ на сума 3,6 млрд. щатски долара. Това представлява 4,3% от общата продукция на народното им стопанство. Следователно повишаването на американския износ до 25 млрд. щатски долара означава той да нарасне седем пъти. В условията на свободна конкуренция  на международния пазар, неповлияна в полза на американския експорт чрез политически средства, това би било непосилно начинание. Икономистите в Съединените щати са наясно, че увеличение с подобни показатели на американския експорт би било възможно само при натиск върху индустрията на другите държави, вследствие на което работническата класа на тези страни би пострадала от увеличаване на безработицата. Никак не е случайно, че проблемът за повишаване на износа в американския печат се нарича \"проблем за експорт на безработица\". \nПолитиката на търговски протекционизъм, провеждана от американските власти непосредствено след края на Втората световна война, довежда до значително увеличение на износа и спад на вноса. През 1946 г. износът на САЩ достига 10 млрд. щат. долара, което съставлява 4,9% от съвкупния им обществен продукт, а през 1947 г. - 15,1 млрд. щат. долара, или 6,6% от БВП на страната. За двете години сумата на износа съставлява 25,1 млрд. щат. долара, тоест 5,8% от БВП. \nСъщевременно през 1946 г. вносът в Съединените щати е в размер на 4,9 млрд. щат. долара, или 2,4% от общата продукция на страната, а в 1947 г. - 5,6 млрд. щат. долара, тоест 2,5% от БВП. По този начин разликата между вноса и износа на САЩ за две години съставлява кръглата сума от 15 млрд. щат. долара. \nУвеличението на капиталите на американските корпорации по време на Втората световна война, а и в първите две години след края на бойните действия и срещу Страната на изгряващото слънце, а оттук - и на техните печалби, означава и нарастване на тяхното натрупване. Тези натрупвания налагат да бъде намерено  изгодно поле за тяхното инвестиране  Това е проблем, който не е никак лесен за разрешаване. \nПрофесорът по икономика при Харвардския университет Елвин Хансен, по това време заемащ длъжността \"икономически съветник\" на Федералния резерв, пише в книгата си \"Ролята на Америка в световното стопанство\", излязла през 1945 г.: \"През добрите години натрупванията в САЩ съставляват около 20% от националния доход, тоест при 140 милиарда долара национален доход - около 28 милиарда годишно. Да се намери задоволително и изгодно приложение... на такава сума вътре в страната не е лесно\". \nОще в периода между двете световни войни северноамериканският капитал търсеше изгодни места за инвестиционна деятелност по четирите посоки на света. Служителите на Държавния департамент на САЩ - външнополитическото ведомство на страната, всячески съдействаха на тази икономическа експанзия. Разбира се, ако властите във Вашингтон си бяха поставили за задача повишаването на жизнения уровен на населението, ликвидиране на необезпечеността на съществуването и на несигурността за утрешния ден на милиони техни сънародници от долните нива на социалната пирамида, както и въвличането в производството на милиони безработни - тогава не би могло да става въпрос за някакъв излишък на стоки и капитали. \nНо ако капиталът не се стремеше към висока норма на принадената стойност, тоест към ниско заплащане на наемната работна ръка, това би било в противоречие с иманентния му инстинкт за максимизиране на печалбата. \nЗа нея - печалбата, и за интересите на монополите от износ на капитали, американският генерал Смедли Батлър пише: \"Бедата на Америка се заключава в това, че докато доларът печели тук само 6%, той става неспокоен. Той се отправя зад океана, за да спечели 100%\". \nОще по време на Втората световна война американските икономисти тясно свързваха проблема за износ на капитали с неудържимата експанзионистична политика и с изявения \nстремеж към световно господство  Професорът от Колумбийския университет Натанаил Пефер в книгата си \"Америка и нейното място в света\" откровено излага тезата си, че САЩ могат да наложат своята воля на другите държави по въпросите за тяхното следвоенно устройство: \n\"Разбира се, Америка може това да направи - твърди професорът, - тя има необходимите за това сили. Тя ще бъде след войната единственият източник на свободни кредити, тя може да упражнява давление върху всяка страна и да принуждава всички или почти всички други страни към покорство\". \nЕто я теоретичната основа за появата на идеята за \"плана Маршал\". Под благовидната фасада за \"безкористна помощ\" на държави от Западна Европа е планирана акция за обвързването им с външнополитическата стратегия на официален Вашингтон в борбата за постигане на хегемония на Съединените щати над целия останал свят. \nОще в разгара на Втората световна война, през м. юли 1942 г., в американския печат беше публикувана докладната записка на Дауней - консултант на председателя на автомобилния концерн \"Дженерал мотърс\" - тази същата корпорация, чийто шеф беше провъзгласил мотото: \"Което е добро за \"Дженерал мотърс\", е добро и за Америка\". Записката е озаглавена \"Америка в следвоенния свят\". В нея Дауней категорично заявява: \"Успешното приключване на войната трябва да има за последствие въоръжен мир, установен от англосаксите\". И по-нататък: \"Англосаксите или ще управляват света, или ще бъдат управлявани\". \n\"Планът Маршал\" е решителна стъпка към реализиране на първия вариант.     \n", "date": "2018.02.07", "title": " Реквием за плана \"Маршал\"  "}
{"url": "http://www.duma.bg/node/160316", "text": "На 27 април 2017 г. Европарламентът прие Резолюция относно актуалното състояние на концентрацията на земеделски земи в ЕС и как да се улесни достъпът на земеделските стопани до земята. Резолюцията е подготвена въз основа на доклад (със същото заглавие) на Комисията по земеделие и развитие на селските райони, наброяваща 44 евродепутати. България има 18 евродепутати от различни партии, гласували резолюцията. Нашата общественост и различните власти така и не усетиха, че те се тревожат заедно с ЕС за прекомерната концентрация на земеделска земя у нас било като собственост, било като ползване. Ако се тревожеха, щеше да се чуе по време на извънредния парламентарен контрол, посветен на поземлените отношения (19.09.2017 г.). Тази тревога и досега не се усеща в МЗХГ, тъй като липсва в Анализа на нормативната регулация на обществените отношения в земеползването, внесен в парламента от министър Румен Порожанов в началото на т.г. Исканата от НС стратегия за управление и развитие на поземлената собственост в България все още не е депозирана. Дали натоварената от министъра с тази задача група не може или не иска да я разработи, не е известно. \nСигурен съм, че НС, МС, МЗХГ са получили резолюцията на ЕП. Тя съдържа 42 точки, като във всяка е посочено какво ще допринесе за намаляване на прекомерната концентрация на земеделска земя като собственост и ползване, и улесняване на достъпа на земеделските стопани до земята. Резолюцията посочва, че описаните проблеми за земеделската земя често се отнасят и за горите, и за рибните стопанства, поради което те трябва да се решават с подобна спешност. По критериите и клаузите на резолюцията е необходимо МЗХГ да направи оценка на съществуващото законодателство, изводи и предложения за следващото. С това решение ЕП на практика е направил рамката, по която трябва да се разработи Стратегията за управление и развитие на поземлената собственост в България, а след това и законодателството. \nНямам намерение и възможност, а и не е необходимо да коментирам подробно резолюцията на ЕП. Нека това направи изпълнителната власт и въз основа на нея да предложи на НС стратегия за бъдещо законодателство за поземлените отношения . Ще подчертая няколко основни момента. \n* Още в началото се посочва, че управлението на земята е отговорност на всяка държава членка на ЕС и се призовават страните в своите политики да положат по-големи грижи за опазването и управлението за земеделската земя и търговията с нея. \n* Призовават се държавите членки да съсредоточат своите политики за земеползване върху използването на съществуващите инструменти с цел поддържане в целия ЕС на земеделски модел, основаващ се на семейното селско стопанство. Така ли е у нас? За близо 30 години не можахме да прочетем, а камо ли да научим и приложим урока на семейното земеделие * Страните членки следва редовно да обменят помежду си и с комисията информация за националното законодателство, свързано със земите и с промените в земеползването, и по-специално при спекулативни купувания на земя. Едва ли можем да се похвалим, че при нашето законодателство сме ползвали опита на някоя водеща в земеделието страна. \n* Поземлената политика на държавите трябва да осигури широко, справедливо и равноправно разпределение на собствеността върху земята и на достъп до земя, както и да гарантира статута на земеделския стопански арендатор. Резолюцията обръща внимание на важната социална функция на притежанието и управлението на земята за следващите поколения. Намаляването на земеделските стопанства води до срив на европейското дребно селско стопанство и до упадък на селските райони, както и до структурни промени, които са нежелани за обществото като цяло. \n* С цел постигане на целите на ОСП държавите да дават приоритет на малките и средните местни производители, на новите участници и младите земеделски стопани. Гарантиране на равен достъп на половете при придобиване и арендуване на земеделска земя, поощряване на малките семейни земеделски стопанства и устойчивите методи на производство. \n* Резолюцията призовава държавите да предприемат инициативи за развитие на градското земеделие. Известно е състоянието на земеделието около София и другите големи градове. Някой да е чул градска управа да е разглеждала състоянието на този отрасъл, а камо ли да е предприела нещо? \n* Няколко от разпоредбите и препоръките се отнасят за търговията със земеделска земя. При нас тя е оставена на пазарната стихия. Купува богатият, силният, алчният. Подчертана е необходимостта от създаване на институции с държавно участие и публичен надзор на управление на земята. Ограничаване на правото на закупуване за земя от юридически лица; сделките, свързани със земеделска земя, да бъдат предмет на предварителна процедура и др. подробности, които са изключително важни за нас. И тук се препоръчва използване на инструменти за регулиране пазара на земя, които вече се прилагат успешно в някои държави членки. \n* Ще цитирам дословно т.23 от резолюцията: \"Националните съдебни системи да защитават правата на всички страни с оглед на нередности с договори за аренда, както и националните органи следва да вземат мерки, за да отстранят пропуските в действащото национално законодателство, които позволяват злоупотреби с договорите.\" Известно е състоянието у нас - МЗХГ, МС и НС бягат от злополучния Закон за арендата в земеделието. В последния анализ на нормативната регулация на обществените отношения в земеползването той не съществува. ЕП ли трябва да ни каже, че трябва да вземем мерки? \n* Не по-малко валидна за нас е разпоредбата на т.37: \"... на земеделската земя да се предостави специална защита, която да позволи на държавите членки, в координация с местните органи на властта и организациите на земеделските стопани, да регулират продажбата, използването и отдаването под аренда на земеделска земя с цел да се гарантира производствената сигурност в съответствие с Договора за ЕС и съдебната практика на съда на ЕС по отношение на владението на земя, четирите основни свободи в ЕС и на обществения интерес.\" Тази разпоредба ясно говори колко важна законодателна дейност ни предстои, за да бъдем в крак с Европа. \n* Други разпоредби препоръчват на държавите членки да направят целеви преглед на национално равнище на настоящата ОСП с цел да се установят нежелателните й въздействия върху концентрацията на собственост и ползване на земя. ЕК по време на разработването на ОСП след 2020 г. да поддържа мерки за борба срещу концентрацията на земеделска земя и да разработи допълнителни мерки за подкрепа на микро, малките и средните предприятия. \n* Много от разпоредбите са отправени към ЕК: събиране на информация за равнището на концентрация и владеене на земеделска земя; покупните цени и цените на арендата; създаване на оперативна група на високо равнище, която да проучи въздействието на политическите мерки, предприети от ЕС и държавите членки, върху конкуренцията на земя и селскостопанското производство, и да анализира рисковете, които концентрацията на земя поражда за доставките на храна, заетостта, околната среда, качеството на почвите и развитието на селските райони. Тези разпоредби показват, че приетата резолюция не е пожелание и нейното изпълнение ще бъде подложено на контрол Всички текстове на резолюцията са насочени към намаляване на концентрацията на земя като собственост и ползване. Дебело в подчертана ролята на държавите членки в този процес. \nДокато четох доклада на Комисията по земеделие и развитие на селските райони и резолюцията на ЕП, в мен възникнаха допълнителни размисли: \n* Как евродепутатът Мария Нойхл е успяла да подготви доклад по проблем, отнасящ се за целия ЕС. Тя е изложила над 40 аргумента за бедата от прекомерната концентрация на земеделска земя и ги е превърнала в проекторазпоредби. Заслужава похвала и уважение. Не по-малко е учудването ми, че комисията е приела доклада - 34 за, 6 против и 2 въздържали се. С козметични поправки ЕП е приел резолюцията. Не мога да си представя, че наш депутат от българската парламентарна комисия по земеделие ще се заеме с подготовката на подобен доклад. Ако го направи, но не е от управляващото мнозинство, материалът няма да бъде приет и трудът му ще отиде на халос. Примери много. \n* Често МЗХГ и парламентът отхвърлят разумни предложения, отнасящи се до решаване на проблем, свързан със земеделието, под предлог, че разпоредбите на ЕС не разрешават или предложението им противоречи. Показателно е отношението към настоящата резолюция на ЕП. Тя отлежава вече близо година в нашите власти, без да се вземе отношение към нея и да се набележат мерки за нейното изпълнение. А се отнася главно за нас и за още 2-3 страни членки. Освен това, тя е продължение на други 4 доклада, третиращи тревожната концентрация на земя. Ние и за тях нищо не знаем. С това отношение допринасяме за лошото име на ЕС, което той не заслужава, поне що се отнася за земеделието. \n* През юни българският министър на земеделието ще има неформална среща с колегите си от страните членки на ЕС. Не знам какъв ще е дневният ред. Добре е да отчетем нашите успехи в производството на зърно и маслодайни семена, на лавандулуво масло. В същото време да посочим нашите слабости - монокултурно земеделие, износ на суровини и внос на огромни количества мляко, месо и техните производни, на плодове и зеленчуци. От декар земеделска площ получаваме най-малко общ доход. Да потърсим тяхната помощ за законодателството за поземлените отношения, което предстои да бъде изготвено от МЗХГ и прието от НС. Конкретна помощ и обмяна на опит ще ни бъде нужна и при изпълнение на резолюцията на ЕП.   \n", "date": "2018.02.07", "title": "Ще се върне ли българинът при земята?  "}
{"url": "http://www.duma.bg/node/160318", "text": "Конвенцията за предотвратяване и борба с насилието срещу жените и домашното насилие разбуни духовете и предизвика ожесточени дебати, за съжаление ограничени главно в областта на половото насилие, митичния \"трети пол\" и стандартни и нестандартни роли. Това е оправдано, до известна степен, защото в тази област е зашифрована скритата цел на тази конвенция - узаконяване на еднополовите бракове.  \nСъветът на Европа би могъл да се ограничи с една директива по въпроса, вместо да го крие в документ, създаващ значителен брой административни, юридически и финансови проблеми и довеждащ до абсурд редица понятия и определения. Въпрос за борбата срещу насилието, равенството на половете и закрила и помощ на жертвите на насилие - тези въпроси до голяма степен са уредени в съществуващи международни документи, частично цитирани в преамбюла и във вътрешното законодателство, в т.ч. в Конституцята. Конвенцията е усложнена компилация, добавяща още един - противоречив - документ към  тях. Евентуални непълноти много по-безболезнено могат да се запълнят с допълнение на вътрешното законодателство. \n Накратко, конвенцията е ненужна, нееднозначно формулирана, бюрократизирана и налагаща безполезни разходи. Тя предвижда създаването на разгъната бюрократична структура, паралелна на държавната и паразитираща върху нея. Един или няколко национални официални органи ще координират, наблюдават, събират данни, провеждат изследвания за всички форми на насилие, упоменати в конвенцията. Тези данни ще се обобщават и за тях се информират обществото и новосъздаващи се международни администрации, в т.ч. Комитет на страните членки и - като шапка, междуправителствена група от  \n 15 тунеядци, ползващи се с дипломатически имунитет  \nТе ще обобщават обобщеното на национално ниво, ще изготвят отчети за националните и европейския парламенти, ще организират и изпращат в страните групи от експерти за наблюдение и контрол, също ползващи се с дипломатически имунитет. Ефектът от тази дейност много ще наподобява ефекта от борбата с корупцията у нас.                          \nГоляма част от конвенцията заемат юридическите текстове. Криминализират се широк кръг от действия, наричани \"насилие\" с недефинирани еднозначно граници. Флиртът - това чудесно изживяване в младежката и не само младежката възраст, влиза в понятието \"полов тормоз\".  \nНе са забравени и ревнивците. Забранява се \"следенето\". В конвенцията са включени нехарактерни за Европа практики, като обрязване на жени и принудително омъжване. Умълчани са ранните бракове, които за нас представляват реален проблем и обрязването на момчетата. Отваря се нова дупка в пробитата ни ограда, като жени \"заплашени от полово насилие\" в своите страни получават статут на бежанци. Конвенцията има амбицията да заменя споразумения за правно сътрудничество между страните, където те липсват. Накратко, всеки ред от юридическите текстове се нуждае от компетентна оценка. Само за четири юридически параграфа се допускат резерви. Трябва да се формира становище по тях.                                                                              \nКонвенцията изисква значителни нови средства, освен сега разходваните. Заедно с бюрократичния апарат се предвижда изграждането на \"подходящо географски разпределени\" убежища и пунктове с възможности в тях за медицинска и психологична помощ на жертви на насилие. Изисква се обучение на специализирани кадри за тях, в т.ч. по международно сътрудничество. Възлага се на държавата да доплаща за рехабилитация на жертвите на насилие и да носи материална отговорност за непредотвратено насилие. По последното се допуска резерва.                                                                          \nОт изложеното дотук е очевидно, че МС е допуснал закононарушение, като е одобрил и внесъл в НС конвенцията за ратифициране, без писмени заключения на МТСГ, МЗ, МВР, МВнР, МП, ВСС, а при нужда и КС, и без финансов анализ от МФ за допълнителните разходи от нейното прилагане.         Споровете около \"джендърната\" част на конвенцията се дължат до голяма степен на неточния и непоследователен български превод. Нека напомня, че само английският и френският текст са официални.  \nПреводите имат информативна функция  В английския език думата \"секс\" има двойно значение - на пол и на полов акт. В българския език думата \"секс\" навлезе с демокрацията и като кратка и необременена с местен колорит, тя бързо доби популярност като разговорен заменител на считаната за неприлична българска дума за полов акт. Това допълнително обърква превода, където различното превеждане, ту като пол, ту като секс придава неточна окраска на и без това негативната употреба на sex в оригинала - главно като насилие, основано на пола. Очевидната цел е неглижиране на пола, подмяна на неговата роля и в крайна сметка заменянето му с безполовата дума gender.  \nНеобходимо е да се подчертае, че полът е биологична, природно определена характеристика на мъжа и жената, различаваща ги по тяхната роля в продължението на рода. Няма друг \"трети\", или \"енти\" пол, няма го и в конвенцията. Няма и друга \"нетрадиционна\" роля на пола. Бъркотията е резултат от смесване на двете понятия - \"sex\" и \"gender\" и на техните роли в биологията и в обществото. Това може да се избегне отчасти, като навсякъде в текста думата  \"sex\" се превежда като \"пол\". На български \"gender\" е преведено като \"пол\", което е безсмислица и като резултат от нея се появи несъществуващ \"социален пол\". Това събуди позаспалото ни чувство за хумор и разбрахме, че по случай европредседателството тази година мартениците ще са с три фигури - Пижо, Пенда и Джендьо. Налага се да цитирам определението, дадено в конвенцията за gender: \"Gender\" ще означава социално изградените роли, поведения, дейности и характеристики, които дадено общество счита подходящи за жените и мъжете.  \nИма ли това безполово определение  \nсъответен термин в българския език?  Да, има и това е думата \"род\". Конвенцията е преведена на повече от 30 езика. Полезно е да погледнем как този спорен термин е преведен на близки до нашия езици. В сръбския, словашкия и македонския, преводът е \"род\". Родът обхваща всички хора, без да ги дели по полов признак, заедно с техните роли, поведение, дейности и родови характеристики. Това са човешкият род, българският род, обединения на семейства с общ родоначалник. Традиционната роля на рода е опазване,    подпомагане и контрол върху неговите членове. Нетрадиционната му роля е да приеме като равноправни някои свои членове, определили своите родови характеристики като гейове, травестити, лезбийки, а защо не и като содомити. Това не са полове, те нямат репродуктивни функции. В медицината тези отклонения от нормалния пол се наричат малформации, възможно - отчасти генетично предизвикани. В полово отношение тези хора са безполезни, но иначе в мнозинството си те са активни и творчески членове на обществото. \nХомосексуализмът не нещо ново \nТой съпътства човечеството от самото му начало. През вековете се е променяло само отношението към него. В древността, когато ресурсите са били ограничени, а нуждата от повече хора за работа и отбрана жизнено важна, тях, както съветва и Библията, са ги убивали. С развитието на обществото, отношението се променя през осъждане и пренебрегване, за да стигнем до днешното агресивно парадиране.  \nАко става въпрос да приемем и еднополовите бракове, които нашите баби биха нарекли срамотия, то днес ние сме свидетели и жертви на значително по-тежки срамотии като бедност, вопиющо материално неравенство, корупция, дирижирана съдебна система, чуждо влияние в наш ущърб и какво ли не, та още една срамотия няма особено да измени баланса. Заради нея не си струва да разрушаваме нашата култура, традиции и обичаи, съдържащи всичко добро и красиво, наследено от векове - наследство, което все още ни прави българи.  \nВ тях не фигурира насилие. Що се отнася до неравноправието на жените, и то не е същност на нашата култура и бит, а е привнесено и насаждано систематически от религията. Спомнете си реброто адамово, жената като носител на първородния грях, виновна за изгонването от рая, нечиста, забраната да бъде свещенослужител. Не съм присъствал скоро на църковна сватба и не зная дали в обреда още се произнася заповедта \"жена да подчиняется мужу да следует его\".   \nРазбира се, че всички необходими мерки за преодоляване на фактическа неравнопоставеност  и насилие над жени и домашното насилие са от първостепенно значение за баланса и напредъка на обществото.  Това не става само с хартиени документи  Има ги достатъчно и допълването им не е проблем. Важно е тяхното ефективно прилагане, чрез адекватно поведение и действие на правоохранителните и правоналагащите органи. Важно е и възпитанието, в това число на децата,  учениците и възпитателите. Що се отнася до обучение за нетрадиционната роля на рода, конвенцията е безнадеждно закъсняла. Това обучение се осъществява в неограничени размери в интернет. \nЗавършвам с това, с което започнах. Тази конвенция е безполезна, неясно формулирана, бюрократизирана и налагаща неоправдани разходи.              \n    \n", "date": "2018.02.07", "title": "Да беше само джендърът!   "}
{"url": "http://www.duma.bg/node/160315", "text": "Добрата стара зала \"България\", наричана все още от някои \"храм на българската култура\", е дала подслон на поредна изложба във фоайетата си. За да осигури, ако може, допълнително доза настроение на ценителите на класическата музика. Изненадата този път е, че картините са някак различни, много \"японски\" и толкова цветни, че няма как човек да не се сети колко много \"Япония\" имаше преди време у нас. Не само чрез книгите на Марко Семов, не само заради традиционните седмици на японското изкуство в София, организирани от посолството на Страната на изгряващото слънце. Не само поради спомени от мощно присъствие на японския бизнес преди години у нас. Или заради информациите колко много истинско българско кисело мляко се произвежда и консумира в далечна Япония. А и заради особените симпатии, които българите винаги са изпитвали към тази екзотична за нас страна. Разбира се, предимно с нейните икебана, хайку, бонзай или театъра Кабуки. \nТрудно е да се повярва, че тези емоции, които изпитваме към древния свят на Япония с нейното преклонение пред природа, традиции или плодовете на ръчния труд, са намерили място в сърцето и на една българка, която от 12 години работи там, където изгрява слънцето и където все още повечето хора се венчават в техните \"носии\". Авторката на картините в зала \"България\" е Валентина Ганева-Щерева, която е треньор по художествена гимнастика в Кумамото. Може би  самотата, която неминуемо е спътник в живота на всеки чужденец, намерил работа зад граница, е причина тази млада българка да търси път и към нещо друго, ново, различно, красиво. И то да запълва празнота в емоционалната й душа А може би артистичната й природа, останала още от времената, когато е била наша национална състезателка под ръководството на Нешка Робева, я е насочила към изкуство, което за Япония е древно и обичано, но у нас е малко познато. \nС тази своя десета поред изложба Валентина Ганева запознава посетителите на класически концерти с изкуството Ошибана, което чрез изсушени цветя и растителни материали върху ръчно изработена хартия изразява възхищение от багрите на природата и човека като най-висше нейно творение. Не е за вярване как една млада българка  е съумяла не само да се научи на това запазено от векове и особено популярно японско изкуство, но и да му даде своя поглед, европейския, за да го обогати с въображение, което издава български почерк. \nНе е случайно, че изложбите й са били откривани от майстор като акад. Светлин Русев, а нейни картини са притежание на колекционери не само от Япония, но и от Канада, Франция, ОАЕ, Германия, Великобритания. Картините привличат погледите, хората се тълпят пред тях и оживените коментари говорят, че любопитството прераства във въодушевление от срещата с неповторимата природа на островната държава, поднесена с особената магия на творец с въображение и неподправена емоция. \nДа се чуди човек защо толкова малко знаем за такива българи, които са намерили професионална изява зад граница и то толкова далеч, но не са останали в сферата на \"обслужващ персонал\", защото имат други нагласи, друга мая. Или просто са се възползвали от условия, които са дали възможност да избуи натрупан вътрешен потенциал, който в крайна сметка ги прави мост между два народа с различна култура и традиции. Мост, който по-скоро сближава, отколкото разделя представите за света, нравите и ценностното богатство на хора, отстоящи на хиляди километри едни от други. Това са два народа, дошли от древността, които никога не са пропускали да подчертават уважението, което изпитват към постигнатото от другия. \nМоже би затова тази изложба има и по-различно измерение. Освен наслада за душата, дава и различен поглед и познания в област, която \"не е в дневния ред на обществото\". Още повече, че художничката дели времето си между Япония и България, защото не е изоставила и своите възпитанички в София, което също не е често срещано явление сред тези, които предпочетоха Терминал 2. Значи има и друг избор, но защо ли не е масов? \nЕдна изложба, а колко много въпроси, и то определено свързани с онзи \"дневен ред\". Няма как ценителите да не са си ги задали, докато се радват на пъстрите японски пейзажи и цветя в рамка. Дано и авторката оценява по достойнство постигнатото от нея. .     \n", "date": "2018.02.07", "title": "Има и друг избор, но защо не е масов? "}
{"url": "http://www.duma.bg/node/160321", "text": "\"Условията у нас не предоставят равен достъп на всички, които имат желание да продължат своето образование във вуз\" - Г-н Кирилов, БСП внесе предложения за изменение и допълнение на Закона за кредитиране на студенти и докторанти. Вие сте един от вносителите. Какви бяха аргументите ви за законопроекта? \n- Законът за кредитиране на студенти и докторанти е един от важните инструменти за постигане на по-добър баланс и по-високо ниво на съучастие във финансиране на висшето образование чрез споделяне на финансовата отговорност между държавата и обучаващите се. Предоставя се  възможност за повишаване образованието на млади хора, които не са в състояние самостоятелно да осигурят необходимите средства, свързани с изплащане на такси и поемане издръжката за обучението си. Системата за кредитиране на студенти и докторанти е финансов фактор при спазване на принципа за достъп до висше образование независимо от социалния статус на индивида и има положителен ефект за нарастване броя на завършващите. \nМладите хора на България заслужават своя шанс да учат и да се развиват тук, затова и държавата трябва да подпомогне усилията им. \n- Какви са основните промени, които предлагате, и защо настоявате за намаляване на лихвения процент? \n- Основната промяна, която предлагаме, е да отпадне ограничението в действащия закон, свързано с формата на обучение, и заем да се отпуска на всички студенти и докторанти. Така се разширява обхватът и се осигурява равнопоставеност при достъпа до висше образование. \nИзследване по въпроса с кредитирането на студентите сочи, че всички банки, предоставящи тази услуга, предлагат максимално допустимия съгласно чл. 20 от закона лихвен процент, който е в размер на 7%. Този процент до настоящия момент не е променян, въпреки променените през периода финансово-икономически условия. В същото време в повечето държави на ЕС лихвеният процент при подобно кредитиране на студенти е значително по-нисък или дори не е предвиден такъв. Аргументираното ни предложение е процентът да се понижи на 3,5. Положителният ефект от евентуалното намаляване на лихвения процент ще бъде в две посоки - рискът за банките ще е минимален, тъй като кредитите за студенти и докторанти се гарантират от държавата, и същевременно ще се създадат благоприятни финансови условия за постигане на заложените цели в сферата на висшето образование и ще се осигури оптимален баланс между правата и интересите на предоставящите и получаващите кредити по закона. \n- Предлагате и задочниците да имат право да получат кредитиране. Защо? \n- Броят на младите хора у нас, решили да се обучават задочно, е значителен. Този избор е съзнателен и предизвикан предимно от финансово-икономически фактори. Ограничаване на достъпа за кредитиране единствено до редовна форма на обучение поставя избралите задочна и дистанционна форма в неизгодно положение и нарушава принципа за равнопоставеност. Премахването на ограничението ще подобри възможностите на младите хора за достъп до паричен ресурс, осигуряващ финансови условия за завършване на висше образование. Така в крайна сметка ще се повиши и броят на специалистите с висше образование. \n- Законът е приет през 2008 г. Колко студенти и докторанти са се възползвали от възможността да получат кредити за образованието си? Какъв е размерът на заемите, които те са получили? \n- Според анализ на данни на МОН за времеви отрязък 2010-2015 г., 17 928 млади хора са се възползвали от възможностите за кредитиране, предоставени от действащия в момента закон. За посочения период общата сума на кредитите е 114 630 974,62 лв. \nОт стартирането на програмата за студентското кредитиране до настоящия момент са отпуснати кредити в общ размер на 124 206 138 лв., а за настоящата учебна 2017-2018 г. студенти и докторанти са изтеглили заеми в общ размер на 1 284 628 лв. \n- Бихте ли припомнили какво представлява студентският кредит? \n- Съгласно действащия закон такъв кредит може да получи всеки докторант или студент с редовна форма на обучение. Кандидатства се към банка, предоставяща тази услуга. Банката може да бъде сменена за последващ период на обучението. Максималната лихва е 7 процентни пункта. Пред младите хора в сегашното ни модерно общество се разкрива много ценна възможност за развитие, защото образованието е водещо и абсолютно задължително за всички, които искат да постигнат по-големи успехи в своя живот. То е сигурна инвестиция в бъдещето, която ще се възвърне многократно, и в никакъв случай не бива да се щадят средства и усилия за него. Разходите, направени за обучение, ще гарантират сигурни, постоянни и по-високи доходи от бъдещи трудови правоотношения. \nУсловията в България не предоставят равен достъп на всички, които имат желание да продължат своето образование във вуз. За някои е непосилна дори и една семестриална такса, а да не говорим за целия период за обучение. \nИма пет банки в страната, които отпускат студентски кредити с фиксирана лихва за целия период. Те са гарантирани от държавата и това позволява на всички желаещи да се възползват от тях, независимо от финансовото им състояние към момента. \nСтудентският заем е строго целеви и разходването на средствата е възможно единствено по конкретното направление като заплащане на семестриалните такси за целия период на следването. \nВсеки кандидат може да се възползва от такъв вид кредит по един път за придобиване на конкретна образователна степен, т.е. може да изтегли един кредит за бакалавърска програма, един за магистърска и един за докторантска, и то ако до момента не е имал такава. \n- Колко вида заеми за учащите във вуз се предлагат в момента? \n- Кредити са основно два вида - заплащане на таксите за обучение и за издръжка. Максималният размер на първия вид заем се формира въз основа на дължимите такси за срок, равен на оставащия срок на обучение на кредитополучателя съгласно учебния план на съответната специалност и образователно-квалификационна или образователна и научна степен. Усвояването на отпуснатия кредит се осъществява чрез преводи по банковата сметка на висшето училище или научната организация в срок, определен в договора за кредит, но не по-късно от последната дата за заплащане на таксата за обучение за съответния семестър. Всеки превод е в размер на дължимата такса за обучение.  \nМаксималният размер на кредита за издръжка се формира като сбор от семестриалните издръжки за срок, равен на оставащия срок на обучение на кредитополучателя, в съответствие с учебния план на съответната специалност и образователно-квалификационна или образователна и научна степен. Семестриалната издръжка е равна на актуалната минимална работна заплата, умножена по броя на месеците през съответния семестър. Кредитът за издръжка се усвоява чрез преводи по сметка на кредитополучателя в началото на всеки семестър съгласно договора за кредит. \n- На последното си заседание правителството издаде държавна гаранция до 50 млн. лв. по Закона за кредитиране на студентите и докторантите за 2018 г. за новите отпуснати кредити през бюджетната година. Как ще коментирате това решение? \n- Това е стандартна процедура, с която правителството издава държавна гаранция за 2018 г. за новоотпуснатите кредити през бюджетната година. Държавно гарантирани са главницата и лихвите по кредитните експозиции и са гарантирани до тяхното пълно погасяване. И през 2018 г. заеми по Закона за кредитиране на студентите и докторантите ще отпускат пет банки, които са подписали типовия договор.   \n", "date": "2018.02.07", "title": "БСП предлага по-ниска лихва за кредити за студенти  "}
{"url": "http://www.duma.bg/node/160358", "text": "За 17 април от 13,30 ч. бе отложено поредното заседание по делото, което народният представител от \"БСП за България\" Елена Йончева води срещу Бойко Борисов и партия ГЕРБ. До новата дата се стигна, тъй като вещото лице Даниела Събева е подала молба, с което иска да бъде удължен срокът за изготвяне на заключението по техническата експертиза. Тя се е мотивирала, че обемът на работа не може да бъде извършен в предвидения срок. Адвокатите на двете страни приеха отлагането. \n\"Става дума за експертиза, която да провери съответствието на изявлението, което се гледа в предходно съдебно заседание, записано на диск със съответните оспорени от ответниците записи, които са посочени от нас в исковата ни молба. Това е просто опит да оспорят съдържанието на диска от онова време, нищо повече\", коментира адвокатът на Йончева Георги Атанасов. На диска има записи от медийни изяви на премиера в различни телевизии. \nПрипомняме, че Марин Марковски, един от защитниците на Борисов, настоя съдът да допусне до разпит двама служители от разузнаването. Според адвоката те щели да свидетелстват дали наистина от разузнаването са плащани пари за филм на Йончева. Адвокатът на журналистката определи вчера искането за разпити на служители от НРС като абсурд. \"Съдът не го е допуснал и няма да го направи, защото не е допустимо доказателствено средство. И в двете открити съдебни заседания съдът вече е отказал да го допусне\", подчерта Атанасов. Той добави, че ответниците възнамеряват да изискат документи от Министерството на финансите и от разузнаването. Ще правят всичко възможно да протакат делото, защото иначе то трябва да бъде решено светкавично с еднозначно решение, уверен е в победата си адвокатът на Йончева. \nЖурналистката съди Борисов и ГЕРБ за клевета. Тя търси правата си заради думите им, че държавата е платила милиони за нейни филми. Народният представител от \"БСП за България\" иска от премиера 20 хиляди лева за нанесени неимуществени вреди. В разгара на предизборната кампания през март м.г. Борисов и представители на ГЕРБ подеха кампания срещу нея, обвинявайки я в харчене на държавни пари. \nЙончева се закани да използва като доказателство и публикации в официалния фейсбук профил на Борисов. На предходното заседание по делото служители от пресцентъра на ГЕРБ признаха, че премиерът няма достъп до собствения си акаунт. Оказа се, че в социалната мрежа от негово име пишат двама пиари.   \n", "date": "2018.02.07", "title": "Делото на Йончева срещу Борисов отложено за април  "}
{"url": "http://www.duma.bg/node/160359", "text": "След близо 4-часово заседание специализираният съд реши временно да отстрани от длъжност кмета на Септември Марин Рачев. Магистратите уважиха опасенията на прокуратурата, че гербаджията може да окаже влияние върху свидетелите и да попречи на разследването срещу себе си. \nВчера стана ясно, че делото срещу кмета на Пловдив Иван Тотев, заместника му Димитър Кацарски и кмета на район \"Западен\" Димитър Колев за строителството на зоокъта в Пловдив е внесено в Специализирания наказателен съд в София. Говорителят на главния прокурор Румяна Арнаудова обясни, че няма ново или различно в обвинението.  То е същото, което беше внесено в Софийския градски съд и върнато от магистратите заради процесуални нарушения в обвинителния акт. Пропуските обаче са отстранени, а делото влиза в спецсъда заради законодателната промяна от края на м.г., според която делата за корупция срещу лица, заемащи висши държавни постове, се разглеждат от този съд. \nСпоред държавното обвинение с действията си Тотев, Кацарски и Колев са осигурили облага от 689 хил. лв. за фирма \"Запрянови 03\" ООД, на която е възложена работата по строителството на зоокъта без обществена поръчка, а с пряко договаряне.   \n", "date": "2018.02.07", "title": "Отстраниха кмета на Септември"}
{"url": "http://www.duma.bg/node/160360", "text": "Археологът доц. Бони Петрунова бе избрана за директор на Националния исторически музей. Конкурсът и изслушването на кандидатите се състояха в понеделник в Министерството на културата. Доц. Петрунова заемаше временно поста от ноември м.г., след като проф. Божидар Димитров се пенсионира. Според източници от министерството Петрунова е спечелила 800 точки срещу 462 точки за конкурентката й за поста проф. Вера Бонева. По-рано вчера министърът на културата отказа да назове името на новия шеф на НИМ, оправдавайки се, че все още не е подписал указ за назначаване. \nДоц. Петрунова е ръководител на секцията по средновековна археология на Националния археологически институт с Музей към БАН. Тя бе и зам.-министър на културата при Вежди Рашидов, била е зам.-директор на Археологическия институт към БАН, ръководител на разкопките на крепостите Лютица и Хоталич, Цепина и др. Като зам.-министър Петрунова стана известна с промените в Закона за културното наследство от миналата година, защитавайки позицията на Божидар Димитров, че държавата губи пари по европроекти заради сигналите за \"бутафорни\" реставрации.   \n", "date": "2018.02.07", "title": "Доц. Бони Петрунова е новият директор на НИМ"}
{"url": "http://www.duma.bg/node/160361", "text": "За нощно пренареждане на павета на столичния бул. \"Дондуков“ сигнализираха софиянци. Поредният ремонт на ремонта е бил на паваж в средата на булеварда срещу Младежкия театър и улица \"Бачо Киро\". Това не е първият ремонт в този участък, но за пръв път той се извършва нощем - след 22 часа, когато почти няма движение по булеварда. След приключването на мащабния ремонт имаше случаи на извадени павета, обвинения за некачествена работа, както и на разбити от снегопочистващи машини ограждения на новата велоалея. \nНа поредния ремонт реагираха остро и от неправителствената организация \"Спаси София\". \"Въпреки гаранциите за качество, изказани лично и многократно от Йорданка Фандъкова, въпреки проверките на място, въпреки медийния интерес, въпреки автентичния павьор, който показваше как да се направи, въпреки циментовата стабилизация ремонтът на този булевард е пълен и безусловен провал\", категорични са от организацията. От \"Спаси София\" се чудят какво още трябва да се случи, за да бъде признато това от Столичната община и да има последствия за фирмата изпълнител  \"Трейс\".  \n    \n", "date": "2018.02.07", "title": "Наместват павета посред нощ на бул. \"Дондуков\""}
{"url": "http://www.duma.bg/node/160344", "text": "В България е налице трайна тенденция на задържане и намаляване нивото на затлъстяване  при 7-годишни момичета. Това стана ясно на конференция на Българското председателство на Съвета на ЕС \"Здравословно бъдеще за Европа: здравословно хранене при децата\". Според данните от проучвания на СЗО, през 2016 г. се наблюдава намаляване на стойностите на затлъстели момичета спрямо 2013 г.  \n\"Вярваме, че в бъдеще страните членки колективно ще могат да разглеждат качеството на храните, които се доставят в училище, също така армията, затворите, болниците. Това е много голям пазар и това е изключително важен сигнал за индустрията\", заяви Джон Райън, директор на генерална дирекция \"Здравеопазване и безопасност на храните\" към ЕК, който участва в конференцията. Райън коментира, че общият пазар на доставките на храни за училища и детски градини в Европа генерира 7 млрд. евро годишно. \"Ние също така имаме проблем с издръжката на нашите здравни системи, където 70% от техните разходи са за хора с хронични заболявания. Тези нездравословни хранителни навици трябва да бъдат прекратени. Това е изключително важна инициатива на българското председателство\", заяви Райън. \nДевета година в България се прилагат две програми за здравословно хранене на децата - това са програмите \"Училищен плод\" и \"Училищно мляко\", с които са обхванати 77% от учебните заведения - детски градини и 3400 училища, припомни зам.-министърът на земеделието и храните Цветан Димитров.   \n", "date": "2018.02.07", "title": " Все по-малко 7-годишни момичета са със свръхтегло"}
{"url": "http://www.duma.bg/node/160343", "text": "Финансовата комисия към Столичния общински съвет отложи приемането на доклад, според който подземията на бившия мавзолей на Георги Димитров ще се превърнат в арт галерия. Отлагането се наложи, за да се установи статутът на мястото, тъй като то попада в зелената площ на Градската градина. \nДен по-рано решението мина през комисията по култура и образование. То е внесено от зам.-кмета Тодор Чобанов и предвижда имотът да се предостави безвъзмездно за управление на Общинския културен институт \"Софийска градска художествена галерия\". Докладът предвижда още да се организира конкурс за идеен проект за създаване на филиал на галерията и отпускане на средства за строително-монтажни работи. \nКонкурс за тази зона бе обявен преди четири години от бившия главен архитект Петър Диков, но резултатите бяха обжалвани и общината го прекрати. Тогава спечелилият проект предвиждаше на мястото да се появи хълм с тунели за автомобилите и фонтан, което предизвика много негативни реакции от граждани и архитекти.   \n", "date": "2018.02.07", "title": "Отлагат арт галерията в подземията на мавзолея"}
{"url": "http://www.duma.bg/node/160345", "text": "Омбудсманът на София Лилия Христова се оплаква от формално отношение на някои общински звена към нейната работа. Това става ясно от отчета за дейността й през миналата година. Според Христова част от усилията й не са довели до успешно решаване на проблемите на столичани, защото от администрацията я възприемали като поредния досаден жалбоподател. Критиките на омбудсмана към Столичната община не приключват дотук. Христова напомня, че обекти, предлагани за включване в общинската инвестиционна програма няколко поредни години, все не намират място. Това поражда основателно недоверие у хората, които очакват разбиране, предвидимост и последователност в действията, пише столичният омбудсман. Тя е на мнение, че образувани преписки се разглеждат от различни административни звена с години и, въпреки положените усилия и ангажирането на многобройни служби, често остават нерешени. Причина за това е въздържанието на администрацията да излезе от зоната на комфорт, смята Христова, като дава конкретни примери.  \nПрез изминалата година тя е разгледала 170 жалби, сигнали и молби за съдействие. Те са с 24% по-малко от предходната година.   \n", "date": "2018.02.07", "title": "Омбудсманът на София се оплаква от столичните чиновници"}
{"url": "http://www.duma.bg/node/160365", "text": "Европейският парламент ще подложи на гласуване по време на текущата си сесия две резолюции, засягащи правата на малцинствата и хората с нетрадиционна сексуална ориентация, както и срещу гениталното осакатяване на жени и момичета. Едната проекторезолюция за малцинствата препоръчва да се извършва мониторинг на правата на хората с нетрадиционна сексуална ориентация и да се предостави ясна и достъпна информация относно признаването на трансгранични права за тези хора и \"техните семейства\" в ЕС. \nОчаква се проекторезолюцията да предизвика разгорещени дебати, поради нашумял случай на еднополов брак между американец и румънец, сключен в Белгия, който обаче не се признава от Румъния и затова на американеца е отказано да живее постоянно в страната.    \n", "date": "2018.02.07", "title": "EП гласува спорни резолюции  "}
{"url": "http://www.duma.bg/node/160346", "text": "Трима младежи са започнали стаж в община Троян по програмата \"Старт в кариерата\", съобщиха вчера от администрацията. Васил Стойчев ще работи в звено \"Земеделие и гори\", а Диана Дренска и Цвета Михайлова - в Центъра за подкрепа за личностно развитие, в продължение на девет месеца. \nКметът на община Троян Донка Михайлова е посрещнала стажантите в първия им работен ден и заедно с тях и преките им ръководители са обсъдили предизвикателствата и очакванията за работата им в администрацията. И тримата имат завършено висше образование. \nВ общинската администрация в Троян работят 16 служители на възраст до 30 години и 26 на възраст между 31 и 40 години. От 2012 г. досега са назначени 25 от тях. Част от младите кадри са започнали своето кариерно развитие именно чрез младежки програми за заетост, допълват от общинската администрация.   \n", "date": "2018.02.07", "title": " Община Троян прие трима нови стажанти"}
{"url": "http://www.duma.bg/node/160348", "text": "След като в края на 2017 г. ВАС отмени и медицинския стандарт по акушерство и гинекология, МЗ предлага за обществено обсъждане обновен стандарт. От мотивите става ясно, че след като здравното министерство е анализирало възможностите българските неонатологични отделения да обгрижват крайно недоносени, предлага като най-приемлива граница между раждане и аборт 25 гестационна седмица (г.с.) +0 дни и повече и тегло 700 г. В проекта е записано, че децата, родени под 25 г.с., ако преживеят над 72 ч., трябва да се запишат като раждане. В предходния медицински стандарт по акушерство и гинекология изискванията за \"жизнеспособен плод\" се смятаха от 26 г.с. и тегло от 800 г, припомнят от МЗ. Макар СЗО допълнително да определи новородените между 22 и над 26 г.с. за развитите страни като потенциално (гранично) жизнеспособни, всяка страна поставя своята граница в зависимост от възможностите на неонатологичната помощ и последващата грижа за недоносените новородени в дългосрочен план по възможностите на неонатологичните центрове в цялата страна, уточняват от МЗ. В мотивите към проектонаредбата пише, че в повечето европейски страни оптималната граница, при която е необходима активна реанимация и възможности за преживяемост и добро качество на живот без сериозно засягане на централната нервна система, белодробна хронична патология, се приема 25 г.с. и тегло 700 г при раждането. \"Натрупаният практически опит с отглеждането на родените под 28 г.с. основателно наложи да се отговори за чия сметка е това - на обществото, на родителите, на здравните осигуровки или други източници, и същевременно кой може да си го позволи\", пише в мотивите.  \nПредвид задължителния минимален брой лекари за всяко ниво на компетентност и приемайки, че оптималното съотношение лекари:акушерки трябва да е 1:2, месечните минимални средства са 5261 лв. за първо ниво (началник на отделение, 2 лекари, 1 старша акушерка, 2 акушерки), за второ ниво (началник отделение, 4 лекари, 1 старша акушерка, 9 акушерки) - 12 198 лв. и за трето ниво 20 122 лв. (началник на отделение, 7 лекари, 1 старша акушерка, 16 акушерки).     \n", "date": "2018.02.07", "title": "Спасяват бебета и с по-ниско тегло  "}
{"url": "http://www.duma.bg/node/160347", "text": "6 години от трагедията в с. Бисер се навършиха вчера. Припомняме, че след скъсване на стената на язовир \"Иваново\" триметрова вълна се надигна и взе 10 човешки живота, а десетки домове бяха унищожени. Все още има хора, които не са се прибрали по домовете си, става ясно от изказване на кмета на хасковското село Валентин Найденов. По думите му дори след толкова години селото все още не се е възстановило напълно, а за ремонт чакат над 20 къщи. \nОбвиняем по делото за трагедията е бившият областен управител на Хасково Ирена Узунова. Обвинението е, че от 14 октомври 2011 г. до 6 февруари 2012 г. тя не е изпълнила служебните си задължения по Закона за защита при бедствия. Според прокуратурата Узунова не е организирала планирана защита срещу бедствия, не е инициирала изработването на областен план за защита от бедствия, не е организирала и анализирала изпълнението на превантивни мерки срещу природни бедствия, не е анализирала риска от бедствия и не е работила по установяване на критичните инфраструктури и обектите им.     \n", "date": "2018.02.07", "title": "6 г. след наводнението в Бисер още има хора без дом"}
{"url": "http://www.duma.bg/node/160350", "text": "Три от планираните метростанции от третия диаметър ще бъдат вкарани под земята, вместо да останат наземни, както бе планирано. Това става ясно от обществена поръчка на \"Метрополитен\". Тя е за изготвяне на идеен проект за малко над 3 км трасе от бъдещото метро, което включва станциите 2,3 и 4. Те се намират в кварталите \"Левски Г\", \"Сухата река\" и \"Хаджи Димитър\". \nПромяната в трасето се налага заради променен Подробен устройствен план в района. Затова сега тепърва ще трябва да се правят нови инженерно-геоложки и хидрогеоложки проучвания и да се проследи съществуващата инженерна инфраструктура. Стойността на обществената поръчка е за 400 000 лева. \nПроверка на ДУМА показа, че преди няколко месеца е била пусната подобна поръчка от \"Метрополитен\" за много по-малка стойност - 180 000 лева. Тя е била за изготвяне на актуализация на идеен проект за участък от трета метролиния между станции 2 и 5, като тогава по намерението е било станция 3 да остане наземна. \nЗа този етап от строежа на третия диаметър все още не е осигурено финансиране.   \n", "date": "2018.02.07", "title": " Вкарват три бъдещи метростанции под земята за 400 000 лева"}
{"url": "http://www.duma.bg/node/160363", "text": "Предвижда ли оздравителният план на МЗ за областната болница МБАЛ \"Христо Ботев\" във Враца закриване на УНГ-отделението, е въпросът към здравния министър Кирил Ананиев, депозиран от депутатите от левицата доц. Георги Йорданов, д-р Илиян Тимчев, Иван Генов и Николай Иванов. \nДУМА припомня, че през януари началникът на УНГ-отделението във Врачанската болница съобщи, че то се закрива във връзка с оздравителния план на здравното министерство. Пак миналия месец БЛС излезе със становище, в което категорично възразява срещу това действие. От съсловната организация припомниха, че населението на област Враца е над 180 000 души и ако се допусне закриване на отделението, хората трябва да бъдат насочвани към УНГ-отделенията в болниците в Монтана и Видин, а транспортирането на спешните случаи е рисковано. УНГ-отделението в МБЪЛ \"Христо Ботев\" е създадено през 1946 г. и е с най-голям капацитет в областта с 10 легла, 3 специалисти УНГ, 7 сестри и 3 санитари. \nСпоред плана на МЗ ще са необходими 7 години, за да бъдат изплатени дълговете на болницата, а на кредиторите ще се дават по 130 хил. лв. месечно, съобщи в края на януари зам. здравната министърка Жени Начева по време на среща с директора на болницата Орлин Цветков, областния управител и директора на РЗОК. Според разчетите на МЗ болницата можела да реализира близо 977 хил. лв. на месец. \nВъпрос към Ананиев имат и депутатите от левицата Антон Кутев, който е свързан с организацията на извършваните трансплантации на българските пациенти и Станислав Владимиров, свързан с мерките, които МЗ взема по отношение на тежкото положение на центровете за спешна помощ в Пернишка област.    \n", "date": "2018.02.07", "title": "БСП пита здравния министър за отделението по УНГ във Враца"}
{"url": "http://www.duma.bg/node/160362", "text": "Издателят, медиен разпространител и депутат от ДПС Делян Пеевски, е сред вносителите на изменения в Закона за задължителното депозиране на печатни и други произведения. С публично писмо той обяви, че заедно с колегите си Йордан Цонев, Хамид Хамид и Велислава Кръстева предлагат на НС текстове, които щели да доведат до максимално прозрачна медийна среда. \nЗаконът въвежда задължително разкриване на информация, идентифицираща лицата, разпространяващи и/или продаващи печатни издания и броя на използваните от тях крайни точки за продажба. Промените предвиждат задължително оповестяване на действителната собственост и на непазарното финансиране на всички печатни и електронни медии, включително и на онлайн изданията, чиято роля за информираността на обществото все повече нараства, пише в писмото. Пеевски не пропуска да се ожали, че от 10 г. у нас има кръг от медии, които \"генерират фалшиви новини за мен и издателския ми бизнес с единствената цел да манипулира обществото чрез постоянното повтаряне на неистини\". \"Независимо от тенденциозно изграждания ми през годините негативен образ, моята позиция е била ясна и последователна - да разкривам манипулациите и лъжите, като изнасям цялата истина за авторите и техните зависимости\", хвали се медийният бос. Според него всеки трябва да може да прецени достоверността и независимостта на информацията и мненията, изразени в медиите, именно през призмата на прозрачната собственост и пазарното икономическо съществуване.   \n", "date": "2018.02.07", "title": " Пеевски внася закон за прозрачни медии"}
{"url": "http://www.duma.bg/node/160364", "text": "Според Българската асоциация на търговците на едро с лекарства (БАТЕЛ) мерките, предвидени в законодателството за ограничаване на паралелния износ на лекарства, плащани от НЗОК, може \"да не предизвика целения с тях резултат. Това става ясно от официална позиция на организацията. Припомняме, че миналия четвъртък здравната комисия в парламента прие промени в Закона за лекарствените продукти в хуманната медицина, които целят вносът и търговията с лекарства, плащани частично или изцяло от НЗОК, да се следят чрез електронна система, а когато за определени лекарства се установи недостиг на българския пазар, износът им да бъде ограничаван или напълно забраняван. Според дистрибуторите промените в закона по-скоро \"затрудняват работата на участниците на пазара, препятстват развитието на легалния канал на паралелна търговия и по никакъв начин не адресират нелегалния износ\", става ясно от становището на БАТЕЛ. От организацията смятат, че боравенето с квотни системи не е прозрачно и може да доведе до недостиг. \nОрганизацията на дистрибуторите смята, че предлаганите промени имат нужда от допълнително прецизиране по отношение на начина на събиране и обработка на получаваната от търговците на едро и на дребно информация. \nСамо ден по-рано от асоциация \"Хипофиза\" изказаха съмнение, че предвидените в Закона промени, според които трябва да бъде създаден ограничителен списък, също няма да намалят сериозно реекспорта на лекарства. \nДУМА припомня, че промените в закона бяха представени пред медиите още през август от екипа на тогавашния здравен министър Николай Петров, но в здравната комисия влязоха едва миналия месец. В същността си те не са много по-различни от предлаганите през 2014 г. от депутатите от БСП Емил Райнов и от ДПС Нигяр Джафер. Тогавашният президент Росен Плевнелиев обаче наложи вето на закона, опозицията от ГЕРБ ги даде на Конституционния съд.   \n", "date": "2018.02.07", "title": "И дистрибуторите на лекарства видяха пробойни в закона"}
{"url": "http://www.duma.bg/node/160328", "text": "Най-богатите хора в света са загубили 114 млрд. долара заради резкия спад на фондовите пазари в САЩ, съобщи агенция Блумбърг. \nТя се позовава на своя \"списък на милиардерите\", който се обновява в реално време във връзка с пазарните котировки на активите. \nСред 550 бизнесмени, включени в списъка, 18 души са загубили в понеделник вечерта над 1 млрд. долара. Най-много от падането на фондовите индекси в САЩ е пострадал ръководителят на инвестиционния фонд Berkshire Hathaway (\"Бъркшир Хатауей\") Уорън Бъфет, чието състояние е намаляло с 5,1 млрд. долара и сега е 85 милиарда. Уорът Бъфет неведнъж бе обявяван от списание \"Форбс\" за най-богатия човек на планетата. \nBerkshire Hathaway е най-големият акционер на банка Wells Fargo, чийто акции в понеделник паднаха с 9,2 процента. \nСпадът стана рекорден за 30 корпорации, влизащи в състава на индекса Dow Jones (\"Дау Джоунс\"), който е главният показател за фондовия пазар в САЩ. \nНа второ място по загуби е ръководителят на компанията Facebook (\"Фейсбук\") Марк Зукърбърг. Състоянието му е намаляло с 3,6 млрд. и е стигнало 74,7 милиарда долара. \nНа трето място е най-богатият в момента човек в света - собственикът на американския интернет магазин Amazon (\"Амазон\") Джеф Безос, който е обеднял с 3,3 млрд. долара и сега разполага със 116 милиарда. \nСъсобствениците на холдинга Alphabet (\"Алфабет\"), на който принадлежи интернет търсачката Google (гугъл), Лари Пейдж и Сергей Брин, са загубили по 2,3 млрд. долара и сега състоянието им се оценява на 53 млрд. и 51,5 млрд. долара. \nВ понеделник на Нюйоркската фондова борса беше регистриран най-големият за цялата история спад на индекса Dow Jones с 1,6 хиляди пункта (6%). В края на сесията намалението се забави и към края на търговията беше 1,175 хиляди пункта, или 4,6 процента. \nКато цяло капитализацията на американските компании, влизащи в по-широкия от Доу Джоунс индекс S&P 500, падна с 2,5 трилиона до 29 трилиона долара.      \n", "date": "2018.02.07", "title": "Срив на фондовите пазари в САЩ  "}
{"url": "http://www.duma.bg/node/160356", "text": "Жители на общините Крумоград, Мимчилград и Карджали поставиха битови и социални въпроси по време на приемните с депутата от \"БСП за България\" Александър Симов. Това съобщиха вчера от БСП в областния град. \nНа срещата в Крумовград акцентът на дискусията беше ратифицирането на Истанбулската конвенция. Симов запозна присъстващите с позицията на партията срещу приемането на международния документ, както и с мотивите за искането на референдум по темата. Основна част от питанията бяха свързани с ниските доходи, безработицата, особено сред хората в предпенсионна възраст, политическото кадруване, липсата на спешни центрове в малките населени места. \nОт Тракийското дружество настояха за търсене на начини за ремонтиране и възстановяване на църкви и параклиси, особено тези с историческа стойност, които са в плачевно състояние. \nНад три часа продължиха срещите в Момчилград и село Прогрес. Хората се оплакаха от забавеното изплащане на премии в тютюнопроизводството и от заплетени казуси с разминаване на граници на имоти. Направиха се и предложения за промени в Закона за младежта и спорта, свързани със спортните структури на ветерани. След трогателния разказ на многодетната майка Фанка Кехайова, чието семейство военните принудително са се опитали да извадят от ведомственото жилище, Симов се ангажира да съдейства за разрешаване на казуса. \nВ село Прогрес депутатът проведе среща с група животновъди. Ниските цени на изкупуване на млякото и приоритетното раздаване на дърва на хора от ГЕРБ бяха основните теми на разговорите.  \nС разпалена дискусия за съдържанието на новите учебници по история, обективното изучаване на всички исторически периоди в развитието на страната продължиха разговорите в Кърджали. Отново беше поставен въпросът за спешното придвижване на проекта за околовръстен път. \n    \n", "date": "2018.02.07", "title": "Кърджалийци споделиха проблеми с депутата Александър Симов"}
{"url": "http://www.duma.bg/node/160330", "text": "Руският ЦИК официално регистрира Владимир Путин като кандидат за предстоящите следващия месец президентски избори, след като от щаба му внесоха необходимите 300 000 подписа.  \nСоциологическите проучвания показват подкрепа за настоящия президент от около 70%, което не оставя големи шансове на претендентите за поста му. Сред тях са кандидатът на либералдемократите Владимир Жириновски и кандидатът на комунистите Владимир Грудинов, които се радват на подкрепа от по 6-7%. Всички други кандидати остават в сферата на екзотиката с подкрепа около и под 1%. \nПутин ще се яви като независим кандидат, но със силната подкрепа на партиите \"Единна Русия\" и \"Справедлива Русия\". Изборите са насрочени за 18 март. На практика сигурната победа на Путин ще му осигури втори пореден мандат и общо четвърти като президент.   \n", "date": "2018.02.07", "title": "Допуснаха Путин до изборите"}
{"url": "http://www.duma.bg/node/160329", "text": "Кремъл: Ракетите са си наша работа \nСуверенно право на Русия е да реши къде да разполага военните си ресурси на своята собствена територия. Това обяви говорителят на Кремъл Дмитрий Песков, коментирайки информациите, че Русия е разположила балистични ракети \"Искандер\" в анклава Калининград, като тези ракети могат да пренасят ядрени бойни глави. Онзиден се появи информация, че Москва е разположила модерните ракети в анклава, който се намира на Балтийско море и граничи с Полша и Литва и който се намира близо до други държави в Централна Европа. \nВашингтон: Няма скоро да закрием \"Гуантанамо\" \nАдминистрацията на президента на САЩ Доналд Тръмп не вижда причини да прекрати функционирането на специалния затвор за терористи в американската военноморска база в Гуантанамо в Куба в обозримо бъдеще, заяви координаторът на Държавния департамент по борбата с тероризма Нейтан Сейлс в изказване пред нюйоркския Съвет по международни отношения.„Трябва да запазим възможността за арест по военновременни закони”, каза Сейлс. „Администрацията ясно заяви, че смятаме да запазим правото да използваме този инструмент в бъдеще, когато обстоятелствата го наложат”.  \nУнгария иска нова мисия на ОССЕ в Украйна \nБудапеща поиска наблюдателска мисия на ОССЕ в украинския Закарпатски регион заради опит за палеж срещу сградата на Закарпатския съюз на унгарците в град Ужгород. Инцидентът стана в неделя, неизвестни хвърлиха бутилка със запалителна течност срещу сградата.   Френски спец части задържаха мъж, открил стрелба в Марсилия Специални части на френската полиция задържаха тази сутрин мъж, който откри стрелба по улиците на Марсилия, а после се барикадира в жилището си, съобщи радио \"Франс енфо\". Инцидентът е станал в 15 район на града. Няма информация за ранени. Причините, поради които мъжът е започнал да стреля, не са известни. \n \n    \n", "date": "2018.02.07", "title": "Кратки новини"}
{"url": "http://www.duma.bg/node/160331", "text": "Европейският парламент ще гласува днес по две проекторезолюции, засягащи правата на малцинствата и хората с нетрадиционна сексуална ориентация, както и срещу гениталното осакатяване на жени и момичета. В представените от комисията по петиции към ЕП текстове по първата проекторезолюция се казва, че \"на въпросите относно малцинствата не се отделя достатъчно внимание в дневния ред на ЕС\" и че трябва \"да се гарантира, че държавите членки третират по подходящ начин многообразието от хора в техните общества\". Проекторезолюцията настоява \"да се подобри европейската законодателна уредба за всеобхватна защита на правата на лицата, принадлежащи към малцинства\". \nТекстът също така \"препоръчва да се извършва мониторинг на правата на ЛГБТИ и да се предостави ясна и достъпна информация относно признаването на трансгранични права за ЛГБТИ и техните семейства в ЕС\". \nОчаква се проекторезолюцията да предизвика разгорещени дебати, след като наскоро стана известен случай на еднополов брак между американец и румънец, сключен в Белгия, който обаче не се признава от румънската държава и затова на американския гражданин не е издадено разрешение за постоянно пребиваване на територията на северната ни съседка.   \n", "date": "2018.02.07", "title": "Европарламентът ще гласува спорни резолюции"}
{"url": "http://www.duma.bg/node/160332", "text": "Председателят на Еврокомисията Жан-Клод Юнкер постави под съмнение датата 2025 година като срок за присъединяване на Сърбия и Черна гора към ЕС. \nВ реч пред Европарламента в Страсбург той заяви: „Погрешно е да се твърди, че аз или ЕК сме казали, че присъединяването на Сърбия и Черна гора трябва да е станало до 2025 година. Не, това е ориентировъчна дата, насърчителна дата, така че заинтересуваните хора да могат непрекъснато да се движат по пътя”, посочи Юнкер. \nМиналата година Юнкер каза, че желае Сърбия и Черна гора да се присъединят до 2025 г., но днес предупреди срещу прекалено голяма „възбуда” около тази перспектива. \nБалканските държави могат да започнат присъединяването си към ЕС, но само ако разрешат всичките си неуредени гранични спорове, посочи още председателят на Еврокомисята. \n„Няма да има по-нататъшно разширяване на страните от Западните Балкани, без предварително да са решени главните конфликти”, изтъкна Юнкер. \n„Това твърдение, че ще разрешим проблемите след присъединяването, няма да се случи за втори път, не и с мое участие”, подчерта той. \nЮнкер отбеляза още, че Еврокомисията винаги е била готова да помага при разрешаването на такива спорове и приведе като пример граничния спор в Пиранския залив между Словения и Хърватия. Протегнахме ръка (към двете страни), но бяха поети само пръстите, отбеляза той, илюстрирайки нагледно, че словенско-хърватският проблем е останал неразрешен след присъединяването на двете страни към ЕС. \nБъдещото членство в ЕС на страните от Западните Балкани зависи от Хърватия и Словения, това пък Юнкер заяви миналия месец на пресконференция със словенския президент Борут Пахор. \"Граничният спор между двете страни не касае само тях. Той е фактор за целия ЕС. От неговото решаване ще зависи дали ще има европейско бъдеше за Западните Балкани.\" \nКогато пое ръководството на изпълнителната власт на ЕС през 2014 година, Юнкер изключи всякакво разширяване по време на неговия 5-годишен мандат. Блокът обаче е на път да загуби догодина един член – Великобритания. \nПо принцип уреждането на граничните спорове е едно от възловите условия към страните-кандидатки за ЕС - наред със справянето с корупцията и налагането на върховенството на закона. В момента Сърбия и Косово са в остър конфликт заради войната отпреди 20 години, който конфликт има и гранични аспекти. Има граничен спор и между Черна гора и Сърбия, както и между Черна гора и Косово. За щастие спорът между Македония и Гърция за името на бившата югорепублика няма гранични измерения. \nЕС се стреми да се разшири, за да не позволи на други регионални играчи като Русия и Турция да разширят влиянието си в Западните Балкани. \nОт региона кандидатки за ЕС са Албания, Македония, Сърбия и Черна гора, като последните две вече водят преговори за присъединяване. Босна и Херцеговина очаква статута на кандидатка, а Косово изостава далеч от другите страни. \nПрез май лидерите на ЕС ще имат среща на високо равнище в България заедно с лидерите на шестте балкански държави, включени в доклада. \n      \n", "date": "2018.02.07", "title": " Сърбия и Черна гора може да не влязат през 2025 г.  "}
