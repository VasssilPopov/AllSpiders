{"url": "http://duma.bg/node/157451", "text": "Протест срещу планираното увеличение на водата организира този петък БСП. Корнелия Нинова прикани всички, несъгласни с ценовия скок, да се съберат на 15 декември от 10,30 ч. пред сградата на КЕВР в София. Лидерът на БСП уточни, че това е поредният скок на цената, той обаче не е аргументиран, не е правено и обществено обсъждане. По думите й драстичният ценови ръст не отговаря на увеличението на доходите на хората и защитава интереса на монополистите. \nПредставителят на БСП в КЕВР Димитър Кочков няма да участва в заседанието на комисията, което трябва да утвърди скока на цената на водата. Който смята, че това увеличение ощетява правата, семейния бюджет и доходите му, да заповяда заедно да изразим тази позиция, призова Нинова. \n    \n", "date": "2017.12.13", "title": "БСП излиза на протест срещу поскъпването на водата"}
{"url": "http://duma.bg/node/157436", "text": "От 1 юли 2018 г. осиновителите на деца до 5 г. ще имат право на платен отпуск в рамките на 365 дни от датата, на която им е предадено детето. Това предвижда промяна в Кодекса за социално осигуряване, публикувана на електронната страница на МТСП. В момента само осиновилите дете до 2 г. имат право на платено майчинство до навършване на 2 г. на детето. По данни на НОИ от 1 януари до 31 август т.г. 162 осиновители са получавали такова обезщетение.  \nДУМА припомня, че промяната бе направена от началото на 2014 г. От МТСП смятат, че с изменението се изравняват правата на всички осиновители на деца до 5 г.  \nПредлага се и обезщетението по време на отпуска да е 90% от среднодневното брутно трудово възнаграждение или среднодневния осигурителен доход на лицето, върху който са внесени или дължими осигурителни вноски за 24 календарни месеца, предхождащи месеца на настъпване на осигурителния риск. Ако осиновител на дете до 5 г. не ползва отпуска, ще получава 50% от обезщетението, на което има право.    \n", "date": "2017.12.13", "title": " И осиновителите на деца до 5 г. ще имат платено майчинство "}
{"url": "http://duma.bg/node/157437", "text": "Жителите на Перник са заплашени да останат навръх зимата без парно и топла вода, научи ДУМА. Причината е, че общината не спазва подписано споразумение с \"Топлофикация\" за плащане на задълженията за консумирана топлоенергия. Това става ясно от становище на дружеството, изпратено в понеделник до кмета Вяра Церовска от ГЕРБ и до общинските съветници. \nСпоразумението е подписано на 27 май 2016 г. и е за погасяване на просрочени задължения чрез плащане между община Перник и \"Топлофикация Перник\" АД. С него пернишкото кметство се задължава да погаси дълг от 2 618 021 лв. за доставена, но незаплатена топлинна енергия към 13 май 2016 г. \n\"Наред с погасяването на всички просрочени задължения, по начин подробно посочен в подписаното между страните споразумение, община Перник се задължи да погасява редовно и нововъзникналите задължения за доставена топлинна енергия в рамките на едномесечния срок за доброволно плащане от датата на издаване на текуща фактура\", се казва в документа. Към 6 декември т.г. обаче общината в лицето на кмета Церовска системно не изпълнява посочения погасителен план и не плаща нововъзникналите задължения за доставена топлинна енергия. Дългът на администрацията, на общинските детски градини, училища, предприятия и комплекси за топло вече е 3 406 377,67 лв., като се наблюдава трайна тенденция за увеличаването им, твърдят от от \"Топлофикация\". \nОт дружеството настояват неизплатените суми по сключеното споразумение да бъдат издължени в спешен порядък до 31 януари 2018 г. От \"Топлофикация\" предупреждават местната власт, че съгласно чл.52, ал.1 и ал.3 от Общите условия на договорите за продажба на топлинна енергия за стопански нужди, одобрени с Решение № ОУ 12 от 14 април 2008 г. на ДКЕВР, дружеството може да прекрати сключените договори по вина на купувача поради неплащане от негова страна на дължимите суми, с 30-дневно предизвестие, като прекратяването на договора, не освобождава купувача от задължението му за плащане на дължимото ведно с лихвата за забава. След прекратяването на договорите се прекратява топлоснабдяването, категорични са от топлофикационното дружество. \nАко общината започне да се издължава, от \"Топлофикация\" ще предприемат действия за събиране на дължимите суми по съдебен ред, предупреждава писмото, изпратено до представителите на местната власт. \n    \n", "date": "2017.12.13", "title": " Перник заплашен да остане без парно "}
{"url": "http://duma.bg/node/157438", "text": "Софийската градска прокуратура заведе дело в Специализирания наказателен съд срещу бившия външен министър от кабинета \"Борисов 2\" Даниел Митов и заместника му Христо Ангеличин. Митов е с мярка за неотклонение \"Подписка\" и е обвинен в престъпление по служба, а Ангеличин - в безстопанственост.  \nМитов е подсъдим, че от 15 януари 2016 г. до 22 юли 2016 г. като министър не е изпълнил служебните си задължения, за да набави облага за търговско дружество и е ощетил министерството с 494 458,03 лв. В нарушение на Закона за публичните финанси и Закона за обществените поръчки той е задължил МВнР да преведе чрез МЗХ сумата на търговско дружество. Става въпрос за туристическа фирма, която осигурявала самолетни билети, хотелски настанявания и медицински застраховки при служебни пътувания за служителите на земеделското министерство. Далаверата е станала чрез споразумения към договор с МЗХ, като не е контролирал изпълнението на ценовото предложение по въпросните споразумения. Като зам.-министър Ангеличин не е контролирал дейността на дирекция \"Управление на собствеността и материално-техническо осигуряване\" в МВнР, което е извършило плащанията за услугите, предоставени от търговското дружество чрез МЗХ. Предстои насрочване на делото от съда. \nДУМА припомня, че за корупция в МВнР сигнализира депутатът от БСП и бивш външен министър Кристиан Вигенин. В началото на годината прокуратурата повдигна обвинение на Христо Ангеличин за купуване на телефонни централи за мисиите в чужбина без търг. Цената на централите е около 430 000 евро.     \n", "date": "2017.12.13", "title": " Даниел Митов и заместникът му отиват на съд"}
{"url": "http://duma.bg/node/157439", "text": "Автобус с работници се удари вчера в дърво на пътя между селата Сокол и Еленово до Нова Загора, съобщиха от пресцентъра на МВР. Загинали са шофьорът и един от пътниците, а петима души са ранени. Инцидентът е станал около 7,30 ч. Пострадалите са откарани в областната болница в Сливен, а с друг автобус останалите пътници са извозени до работното им място в ТЕЦ-2, съобщи наблюдаващият прокурор Борислав Сяров. Предполага се, че на шофьора му е станало лошо. Започнала е проверка на фирмата превозвач и тепърва предстоят експертизи. \n53-годишен шофьор на камион МАН от с. Черниче, община Симитли, пък прегази и уби вчера на място 19-годишна студентка на пешеходна пътека в Благоевград. Загиналата е от село Дагоново, община Белица. Момичето е блъснато от самосвала на зебрата пред Първо студентско общежитие към ул. \"Дойран\". Шофьорът е задържан за срок до 24 часа. По случая се води разследване. \n78-годишен пешеходец е блъснат вчера от лек автомобил във Варна, докато пресичал нерегламентирано улица. Пострадалият е благоевградският архитект Георги Ч., който е настанен за лечение в МБАЛ \"Св. Анна\" с фрактура на черепа и опасност за живота. Пътният инцидент е станал около 8 ч. в района на \"Аспаруховия мост\" в посока улица \"Девня\". По случая е образувано е досъдебно производство. \n    \n", "date": "2017.12.13", "title": "Двама загинали и петима бяха ранени в катастрофа с автобус"}
{"url": "http://duma.bg/node/157440", "text": "Кметът на София Йорданка Фандъкова е подписала вчера заповед, с която забранява паркирането на автобуси пред храм-паметника \"Свети Александър Невски\". В същото време заповедта все пак разрешава паркиране за не повече от 15 минути на четири автобуса. Със специална схема е позволено също и да спират автобуси за случаен превоз най-много за два часа. Изпълнението на заповедта ще се следи от Общинската полиция. \nОсвен туристически превозни средства от площада пред храма тръгваха и пътнически автобуси и мястото бе превърнато в незаконна автогара.   \n", "date": "2017.12.13", "title": " Фандъкова забрани частично автобусите пред \"Св. Александър Невски\""}
{"url": "http://duma.bg/node/157441", "text": "Посланикът на Русия в България Анатолий Макаров откри вчера тържествено оборудвания с нова техника Център за руски език \"Акад. В.В.Виноградов\" (кабинет 124) в Софийския университет. Предвидена бе и среща с ректора проф. Анастас Герджиков. Новото оборудване е монтирано, след като през ноември т.г. Домът на Москва в София направи дарение на Катедрата по руски език в Алма матер.  \nЦентърът за руски език в СУ е открит на 24 май 2004 г. Разполага с езиков кабинет, компютърна и видеозали, библиотека със специализирана лингвистична литература. В него се провеждат лекции на български и чуждестранни учени русисти, тестове по руски език като чужд, изложби и презентации на книги, конференции, семинари, кръгли маси и др. В катедрата работят 19 преподаватели, които осъществяват обучението по езика във всички специалности на СУ. Основна задача, разбира се, е обучението по специалността Руска филология, но според преподавателите  всяка година нараства и броят на студентите от други специалности, както и на чуждестранните студенти, желаещи да изучават руски.    \n", "date": "2017.12.13", "title": "С модерно оборудване се обогати Центърът по руски език в СУ"}
{"url": "http://duma.bg/node/157442", "text": "Таксата за паркиране в синята зона в София ще бъде увеличена двойно в дни с мръсен въздух. Това е една от мерките, които бяха представени вчера от зам.-кмета по екология Йоана Христова като част от кампанията на общината за справяне със замърсяването с фини прахови частици. \nАварийният план на Столичната община е за  дните, в които се очакват опасно високи нива на  частици във въздуха. Друга мярка е въвеждане на билет за градски транспорт на цена от 1 лев, който ще важи цял ден. Освен това се предвижда движението на автомобили в центъра на София да бъде ограничено. Ако в рамките на няколко дни тези мерки не дадат ефект, ще се приложат други - по-сериозни. Когато например превишенията са до 3 пъти, общината ще отправя призиви към гражданите да използват градския транспорт вместо автомобили и да използват по-екологични горива за отопление, а паркирането в буферните паркинги ще бъде безплатно при използване на градски транспорт. При по-високи нива синята зона ще поскъпне до 4 лева на час. Столичната община ще съобщава за опасността на своя сайт. \nОт общината могат да забранят и изцяло движението на автомобили в центъра от 8 до 20 ч. Ще бъде въведено и стъпаловидно работно време на общинската администрация, за да се намали трафикът в пиковите часове. Също така от общината ще поискат от КАТ да засили проверките на автомобили, които отделят опасно високи нива на вредни емисии. \nВсички тези мерки ще бъдат приложени, след като системата за ранно предупреждение прогнозира високи нива на вредни емисии в следващите 48 часа. Системата работи от повече от 3 месеца, но досега от общината не я бяха оповестявали. За този период са отчетени вредни емисии във въздуха в районите на \"Павлово\" и \"Надежда\" - 20 пъти над нормата, в \"Младост\" - 6 пъти, а в \"Дружба\" - 9 пъти.     \n", "date": "2017.12.13", "title": "По-скъпа синя зона в София при мръсен въздух"}
{"url": "http://duma.bg/node/157443", "text": "Общинските болници в голямата си част са във фактически фалити, а 10 от тях са застрашени това да им се случи съвсем скоро, стана ясно на вчерашното заседание на Националния съвет за тристранно сътрудничество, посветен на оздравяването на общинските болници и минималната заплата. \nСред болниците пред фалит са тези в Димитровград, Белоградчик, Омуртаг и други, призна зам.-министърът на здравеопазването Бойко Пенков след срещата. Повечето общински болници имат огромни задължения, сред които и просрочени, както и забавени заплати към персонала, посочи при дискусията зам.-председателят на БСК Димитър Бранков. Положението ще стане още по-тежко след повишаването на минималната заплата от 1 януари 2018 г. на 510 лв., каза председателят на Сдружението на общинските болници д-р Неделчо Тотев. Той представи справка от преди няколко дни за 31 болници, според която повечето болници харчат 83% от приходите си за трудови възнаграждения, а единственият им източник на финансиране е НЗОК. По думите на д-р Тотев  неразплатените задължения на тези 31 болници към момента са 24 млн. лв., от които половината са просрочени. Той припомни, че към момента лечебните заведения работят по цени на клиничните пътеки от 2006 г., когато минималната заплата бе 180 лв.  \nЗам.-министър Пенков заяви, че в момента се прави анализ по области и оценка на рисковете. По думите му общите задължения на общинските болници са 100 млн. лв., от тях просрочените са 46 млн. лв., а надлимитната неплатена дейност е 4,4 млн. лв. \nПо време на заседанието бе внесено и становище на Асоциацията на индустриалния капитал в България. Работодателската организация твърди, че увеличението на минималната заплата ще доведе до закриване на работни места сред ниско квалифицираните кадри. От КНСБ опровергават тезата в нарочно становище. \"Нямаме нищо против да договаряме минималните заплати по икономически дейности, след като преди това сме се договорили за страната. Затова и настояваме за ясна процедурна рамка, разположена във времето, която да обхваща целия процес на колективно договаряне, като се започне от минималната за страната заплата, през отрасловите и браншови КТД и се стигне до предприятията и общините\", категорични са от синдиката. По-рано т.г. те представиха данни, според които производителността на труда у нас е съпоставима с тази в страните от ЕС, а заплатите са многократно по-ниски. \n    \n", "date": "2017.12.13", "title": "Поне 10 общински болници са в реален фалит  "}
{"url": "http://duma.bg/node/157444", "text": "Законодателни изменения в Наказателния кодекс, които са насочени срещу далаверите с лекарства, депозират днес депутатите от \"БСП за България\". Корнелия Нинова обяви, че социалистите изпълняват краткосрочните мерки, които са си набелязали в битката срещу нелегалния износ на хапчета. Тя обяви намерението на левицата след близо двучасово разширено заседание на Изпълнителното бюро на БСП със здравния съвет на партията, експерти и лекари. \nБСП предлага да се третира като престъпление квалифицирана контрабанда по чл. 262, ал. 1, когато през границата на страната са пренесени лекарствени продукти от хуманната медицина в големи размери. \"При действащата сега разпоредба тези случаи се третират като митническо нарушение, но не и престъпление. Затова и хората, които извършват контрабанда на лекарства, не може да бъдат обвинени в престъпление. Трябва да се носи наказателна отговорност. С това предложение криминализираме производството, внос, износ, съхраняването, търговията на едро и търговията на дребно с лекарствени продукти в хуманната медицина, когато тези дейности се извършват в нарушение на закона\", обясни Нинова. \nТемата за здравеопазването ще бъде продължена с националната кампания на БСП \"Здраве за всеки\", която включва дискусии в цялата страна с участието на експерти и лекари. \"Проблемът здравеопазване за нас става номер 1 в следващите седмици и месеци. До края на март искаме да има съгласие по основния пакет от предложения в здравеопазването. Целта е смяна на този модел, защото колкото и пари да се наливат в него, те изтичат и не стигат до хората. Моделът е пробит\", категорична бе Нинова. \nСоциалистите са против мораториума, наложен от ГЕРБ със Закона за бюджета, върху иновативните лекарства и терапии. \"Гласувахме против и в НС. Подкрепяме ветото на президента, ще го подкрепим и при гласуването\", зарече се лидерът на БСП.   \n", "date": "2017.12.13", "title": "Социалистите настояват реекспортът на лекарства да е престъпление"}
{"url": "http://duma.bg/node/157445", "text": "Протест срещу планираното увеличение на водата организира този петък БСП. Лидерът на партията Корнелия Нинова прикани софиянци, жителите на 13 ощетени областни града и всички несъгласни с ценовия скок да дойдат на 15 декември от 10,30 ч. пред сградата на Комисията по енергийно и водно регулиране в София. \"Категорично се противопоставяме на увеличаването на цената на водата, то не е аргументирано, не е правено обществено обсъждане. Това увеличение е поредното, то е драстично, не отговаря на увеличението на доходите на хората и защитава интереса на монополистите\", обясни тя.  \nПредставителят на БСП в КЕВР Димитър Кочков няма да участва в заседанието на комисията, което трябва да утвърди скока на цената на водата, стана ясно от думите на Нинова. Тя припомни, че на закрито заседание на 15 декември КЕВР ще вземе решение за увеличаване на цената на водата в 14 големи града. В София ръстът е с 9,5%, а цената ще стигне до 2,36 лв. на куб.м, в Смолян - с 4,5% и ще стигне до 2,35 лв. за куб.м, Пловдив - 2,9% и става до 2,20 лв. за куб.м., Варна - с 2,7% и стига до 3 лв. за куб.м, Силистра - с 6,5%, до 3,29 лв. за куб.м. С 20 на сто е скокът на цената на водата в Ямбол, стана ясно от думите на Нинова. \nКойто смята, че това увеличение ощетява правата, семейния бюджет и доходите му, да заповяда заедно да изразим тази позиция, призова Нинова.  \nЛидерът на БСП уточни, че социалистите не планират да организират протести, свързани с предстоящия вот на недоверие срещу правителството. Публичните изяви на недоволство ще са по проблеми, свързани с обедняването на хората, които влияят на доходите им, особено в здравеопазването. Тази седмица предстои втори кръг разговори с ДПС за вота на недоверие, но темата остава корупцията на управляващите, стана ясно от думите на социалистката.   \n", "date": "2017.12.13", "title": " БСП излиза на протест срещу поскъпването на водата  "}
{"url": "http://duma.bg/node/157423", "text": "През 2017 г. онлайн разплащанията по няколко пъти в месеца са еднакво популярни сред мъжете - 42%, и жените - 41%. От проучване на \"Виза\", което бе представено вчера, става ясно, че 66% от мъжете предпочитат да пазаруват онлайн техника, а 43% - и почивки. Малко над 31% купуват дрехи онлайн. При жените водещи са покупките на дрехи - 57%, 42 на сто резервират почивки, а 20% купуват козметика. \nБлизо 26% от българите плащат с дебитна карта за своите онлайн покупки, което е ръст с 8% в сравнение с миналата година. От изследването става ясно още, че има 3% спад в популярността на разплащанията на място при доставка, което в момента е предпочитано от 38% от анкетираните - в сравнение с 41% за 2016 г. Близо 20% от анкетираните биха отказали покупка, ако търговецът не приема електронно разплащане. Проучването показва ръст при заплащането онлайн на битови услуги - 14%, което е с 3% повече от 2016 г., и самолетни билети - 22% - със 7 на сто повече от 2016 г., обясни Красимира Райчева, мениджър на \"Виза\" за България. \nСпоред данните българите правят своите oнлайн покупки най-често в родни електронни магазини - 42%, големи международни търговци - 23%, други международни онлайн магазини - 18%, и уеб сайтове за колективно пазаруване - 18%. \nЗа 67% от анкетираните най-важният критерий е безплатната доставка, за 54% водещ е богатият избор на категории продукти, а 36% държат най-много на опциите за плащане онлайн. 30% определят като най-важна възможността за закупуване на ваучери за намаление. \n    \n", "date": "2017.12.13", "title": " Мъжете пазаруват онлайн техника, жените - дрехи"}
{"url": "http://duma.bg/node/157424", "text": "Броят на пренощувалите лица в местата за настаняване през октомври 2017 г. намалява с 4% в сравнение със същия месец на 2016 г. и достига 422 хил., сочат данни на Националния статистически институт (НСИ). Регистрираният спад е с 5,1% при българите и с 2,1% при чужденците. Българските граждани, нощували в местата за настаняване през октомври 2017 г., са 272 хил. и са реализирали средно по 1,9 нощувки. Чуждите граждани са 149 хил., като 70,3% са нощували в хотели с 4 и 5 звезди и са реализирали средно 2,4 нощувки. Общата заетост на леглата в местата за настаняване през октомври 2017 г. е 20%, като намалява с 0,6% в сравнение с октомври 2016 година. \nПриходите от нощувки през октомври 2017 г. достигат 44,8 млн. лв., или с 0,8% повече в сравнение с октомври 2016 година. Регистрирано е увеличение на приходите от чужди граждани - с 3,9%, докато тези от български граждани намаляват с 2,6%. \nПрез октомври 2017 г. в страната са функционирали 1959 места за настаняване с над 10 легла - хотели, мотели, къмпинги, хижи и други места за краткосрочно настаняване. Общият брой на нощувките, регистрирани през октомври 2017 г., е 864 хил., или с 1,9% по-малко в сравнение със същия месец на предходната година. Най-голямо намаление на нощувките - с 6,3% се наблюдава в местата за настаняване с 1 и 2 звезди. През октомври 2017 г. в хотелите с 4 и 5 звезди са реализирани 72,1% от общия брой нощувки на чужди граждани и 35,3% - на българи. В местата за настаняване с 3 звезди са осъществени 19,5% от нощувките на чужди граждани и 30% - на българи, докато в останалите места за настаняване - с 1 и 2 звезди, са съответно 8,4 и 34,7%. \n    \n", "date": "2017.12.13", "title": "4% спад в броя на нощувките в хотели през октомври"}
{"url": "http://duma.bg/node/157425", "text": "Асоциацията свободен енергиен пазар (АСЕП), която обединява търговци на ток, настояват само държавните производители на електроенергия да бъдат задължени да сключват сделките си през енергийната борса. В проекта за промяна в Закона за безопасно използване на ядрената енергия беше предвидено всички сделки с електроенергия да бъдат сключвани на специална платформа на енергийната борса. Мотивът е да бъде повишена прозрачността на борсата. \nСпоред асоциацията обаче вменяването на частни производители задължението да продават на организиран пазар е \"недопустимо вмешателство в стопанските отношения\", пишат те в открито писмо, изпратено до Народното събрание и парламентарните групи. Това е нарушение на свободните икономически отношения, установени като висше право в Конституцията, посочват в позицията си от АСЕП. По отношение на държавните компании обаче задължението може да бъде обосновано с необходимостта за повече прозрачност при управлението на публичния финансов ресурс. \nОт асоциацията настояват изваждането на пазара на производителите с дългосрочни и преференциални договори да стане едва когато бъде избран моделът за реформиране на пазара, за да се избегнат \"непредвидими негативни последици за сектора\".   \n", "date": "2017.12.13", "title": " Искат сделките с ток само на държавните фирми да минават през борсата"}
{"url": "http://duma.bg/node/157433", "text": "Откриването на повече консултативни и кризисни центрове поискаха социалистките от област Пловдив. Това стана на кръгла маса под наслов \"Чуй ме! Виж ме\", организирана от Обединението на жените социалистки в област Пловдив. В дискусията участваха депутатът Георги Търновалийски, Мария Вълканова, зам.-кмет на община Асеновград, общински съветници, членове на местните комисии за противообществени прояви на малолетни и непълнолетни, социални работници и учители. Те се обединиха около виждането, че липсват последователни политики и ангажираност на националните и местни власти за финансиране на дейности по превенция и защита на жените и децата от насилие. \nНяма последователна и целенасочена подкрепа дори за съществуващите услуги, предлагани от неправителствени организации и местна власт, и затова такива липсват в много населени места, а където ги има, са с недостатъчно финансирани, сподели Александра Берданкова, координатор на социалистките в област Пловдив. \"Освен насилието над жени и деца трябва да обърнем внимание и на проблема с насилието над възрастни хора. Търсенето на решение чрез местната власт е ангажимент, който аз съм поела и чието развитие ще търся при обсъждането на бюджета на община Пловдив за 2018 година\", обяви общинският съветник от БСП в Пловдив Петя Манева. \nГеорги Търновалийски се ангажира всички направени предложения за законодателни инициативи да бъдат внесени в НС. На 13 декември социалистките в област Пловдив ще внесат в НС и подписка за ратификация на Истанбулската конвенция.   \n", "date": "2017.12.13", "title": " Повече кризисни центрове поискаха социалистките от Пловдивско"}
{"url": "http://duma.bg/node/157434", "text": "Областният съвет на Съюза на пенсионерите - 2004 в Перник започна подписка под наслов \"Пенсионери за достоен живот\". Работихме честно и създавахме блага, сега искаме преизчисление на пенсиите за 2018 година със средния осигурителен доход през 2017 г., вдовишката добавка да е 40% от пенсията на починалия съпруг или съпруга и безплатни зъбни протези за пенсионерите с доход под прага на бедност, пише в нея. \nИнициативата се посреща с интерес от възрастните в цялата Пернишка област, съобщи регионалният председател на съюза Катя Христова. Тя подчерта, че подписката се извършва с участието освен на пенсионерските структури, и с активното съдействие на доброволци, които са съпричастни към исканията. \nНачалото на кампанията беше поставено в клуб \"Надежда\", а за първите три дни са събрани над 400 подписа. Подписката ще бъде внесена в Народното събрание. С исканията в нея ще бъде запозната и Европейската социална комисия.   \n", "date": "2017.12.13", "title": " Пенсионери в Перник с подписка за достоен живот"}
{"url": "http://duma.bg/node/157435", "text": "\"За пореден път липсата на законоустановен задължителен срок за произнасяне на НЕЛК по постъпили жалби срещу експертни решения на ТЕЛК доведе колегите ни от Пловдив до решение за масово подаване на оставки, което би довело и до накърняване на правата на граждани на Република България да бъдат своевременно освидетелствани.\" Това пише в декларация на Сдружението на лекарите от ТЕЛК в София в подкрепа на колегите им от Пловдив, които завчера заявиха, че подготвят групова оставка заради нерешени законодателни проблеми.  \nЛипсата на задължителен срок за освидетелстване предполага реална възможност НЕЛК да се произнесе по обжалвания акт след няколко години, при което сумите от извършените осигурителни разходи, които лекарите от ТЕЛК трябва да заплатят, могат да нараснат неимоверно, обяснява д-р Боряна Холевич, председател на софийското сдружение. Забавянето на произнасянето в законоустановения срок от НЕЛК е единственият фактор, водещ до настъпването на горните вреди за лекарите от ТЕЛК. \"В случая ние отговаряме финансово за чуждо бездействие. Липсва причинно-следствена връзка между забавените действия на НЕЛК и нашата отговорност\", пише в декларацията. \n\"Ние, лекарите от \"Сдружение на лекарите от ТЕЛК-София\", заявяваме категоричната си подкрепа на справедливите искания на колегите ни от Пловдив и настояваме за промяна на чл.110, ал.1 от Кодекса за социално осигуряване във връзка с чл.112, ал.9 от Закона за здравето\", пише в документа. \nВчера следобед зам. здравният министър Бойко Пенков отиде в Пловдив, за да се срещне с лекарите от ТЕЛК в града.   \n", "date": "2017.12.13", "title": "Лекарите от ТЕЛК в София подкрепят колегите си от Пловдив"}
{"url": "http://duma.bg/node/157388", "text": "Страст, емоция и ритъмът на сезона - предлага Неделяна Христова в новия си проект \"Чу ли песента?\", след като м.г. обра аплодисментите с \"Бум-бам\". Видеото е пиршество за очите, което е неизбежно с режисьор като Валери Милев. Младата изпълнителка (част от бенда на Дани Милев) отново работи с композитора Калин Димитров, а текстът е на Росен Димитров. Провокацията в проекта е нажежена до червено не само от страстта в текста, но и от изкушаващата визия на Неделяна. Стилистът Цецо Горанов се е погрижил тя да изглежда \"луда и на свобода\" и това да не е само в думите на куплета. \nЗа по-смелите сцени в клипа Неделяна използва дубльорка, а за нея остава неустоимото излъчване, показано от Валери Милев. \"Отдавна исках да работя с него. Той е топ режисьор с различен и неподражаем почерк. Дори се колебаех дали да му се обадя, защото зная, че работи с много малко артисти и реално той сам избира кого да режисира. Все пак се свързах с него и му изпратих демото\", споделя изпълнителката. \nВалери не само харесва песента, но изгражда цялостната идея и организация на снимачния процес. Единственото, което остава неподвластно на режисьора, са минусовите температури, при които се налага да заснеме клипа. Въпреки това Неделяна очарова екипа, като не само издържа на темпото и студа без капризи, но и успя да изглежда зашеметяващо. \nРезултатът е \"Чу ли песента?\", даващ силна заявка да е хитът на сезона.   \n", "date": "2017.12.13", "title": "Неделяна Христова провокира ценители с \"Чу ли песента?\""}
{"url": "http://duma.bg/node/157389", "text": "С много рок и любими парчета ценители ще отпразнуват Коледа в компанията на \"Стенли лайв бенд\". Всички, изкушени от рокендрол приключението, ще се съберат на 25 декември в 22 ч. в Sofia Live Club. За концерта изпълнителят е забъркал интересна комбинация от музиканти: Иво Чалъков - китари, Стефан Попов - ударни, и Димитър Ковачев-Фънки - бас китара. Очаквано добра комбинация, с която несъмнено празнуването ще е подобаващо и запомнящо се. \nСлед успешния концерт на бандата през май и последвали десетки участия в страната сега Стенли и групата му ще забият с още повече изненади. Музикантът ще представи свои песни от авторските си албуми през годините досега - \"Сълзите на скитника\", \"Пътят към храма\", \"Как се казваш\" и \"Обсебен\". Ще има нови аранжименти и, по думите на очевидци, здраво звучене. Ще се заложи на най-доброто от творчеството на Стенли - песни, които преди години изстреляха музиканта като ярко разпознаваем глас в група \"Тангра\". Билети за събитието по 10 лв. се продават в мрежата на Eventim и партньорските каси. Цената на място ще е 15 лв.   \n", "date": "2017.12.13", "title": " Коледен концерт със \"Стенли лайв бенд\""}
{"url": "http://duma.bg/node/157390", "text": "Известният художник и карикатурист на ДУМА Анатолий Станкулов събра ценители, колеги и приятели в Националния клуб на БСП в понеделник вечер по повод откриването на живописна изложба. Експозицията под наслов \"22 пейзажа от България, която обичаме\" е своеобразен поздрав на автора към неговите почитатели по случай 61-вия му рожден ден, който отпразнува на 9 декември. \n\"Имам много малък принос към тази изложба: нейното название е заимствано от мотото \"Единни за България, която обичаме\" на тазгодишния митинг на Бузлуджа; картините са подбрани и подредени от сина ми Юлиан; рамките са осигурени от двама депутати - Кристиан Вигенин и Димитър Данчев; а аз само рисувах\", разкри с усмивка Анатолий Станкулов. \nСъбратът му по четка и палитра - Иван Токаджиев, официално откри експозицията с думите: \"Изложбата с живописни пейзажи е ново откритие за този голям български художник. Много световни имена са имали свои теми в изкуството. Клод Моне например е рисувал стотици вариации на Нотр Дам. Във всеки артефакт може да се направи ново откритие. Така е и в тези картини на Анатолий Станкулов - всичко това съм го видял някога, някъде, но в творбите му преоткривам природата на България и я усещам по друг начин. Желая на автора нови артистични търсения и открития. Защото винаги всичко е само едно начало. На добър час!\" \nСред присъстващите на откриването на експозицията се откроиха още Иван Яхнаджиев, Цена Бояджиева, Румяна Русинова, Пламен Енчев, Тодор Коруев и целият литературно-артистичен кръг \"Мусоргски\". \nИзложбата \"22 пейзажа от България, която обичаме\" може да се разгледа на \"Позитано\" 20 до 31 декември. Ценители, колеги и приятели поздравиха автора за експозицията   \n", "date": "2017.12.13", "title": "Карикатуристът на ДУМА подреди живописни пейзажи"}
{"url": "http://duma.bg/node/157391", "text": "В Европа този месец ще започнат снимките на 10-те епизода на втория сезон на номинирания за \"Еми\" сериал-антология - \"Геният\". National Geographic и Fox 21 Television Studios заедно с Imagine Television обявиха основния актьорски състав, който ще се присъедини към вече анонсираната звезда Антонио Бандерас. Главната роля с него ще сподели Алекс Рич (\"Glow\", \"Истински детектив\"), въплъщавайки се в образа на младия Пабло Пикасо, един от най-влиятелните и забележителни артисти на XX век. \nНовият сезон на номинираната за \"Еми\" поредица отново ще бъде продуциран от компанията на Брайън Грейзър и Рон Хауърд Imagine Entertainment, Madison Wells Media's OddLot Entertainment и EUE/Sokolow и ще се излъчи премиерно през 2018 г. \nКъм Рич се присъединяват и Клеманс Поеси (\"Хари Потър и Огненият бокал\", \"В Брюж\") в ролята на Франсоаз Жило, френска художничка и авторка на бестселъри, която има две деца от 10-годишната си връзка с Пикасо; Себастиан Роше (\"Човекът във високия замък\") като Емил Жило, тираничният баща на Франсоаз; Робърт Шийън (\"Fortitude\", \"Особняци\") в образа на Карлос Касагемас, испански студент по изкуство и поет, един от най-близките приятели на Пикасо; Попи Делевин (\"Kingsman: Златният кръг\", \"Крал Артур: Легендата за меча\") ще се превъплъти в Мария-Тереза Валтер, любовница и муза на Пикасо, майка на първата му дъщеря, както и Ашлин Франсиози (\"Игра на тронове\", \"Падението\"), която ще изиграе французойката Фернанде Оливие, артист и модел, на която Пикасо рисува над 60 портрета. \nНякои участници от първия сезон на \"Геният\" също ще се завърнат в поредицата. Сред тях е Саманта Коли (\"The Crucible\") в ролята на Дора Маар, френски фотограф и художничка, любовница и муза на Пикасо; Ти Ар Найт (\"Анатомията на Грей\", \"Игра на лъжи\") като Макс Джейкъбс, един от първите приятели на Пикасо в Париж; Сет Гейбъл (\"Salem\") в образа на Гийом Аполинер, един от най-изтъкнатите поети на XX век и съмишленик на Пикасо; както и Джони Флин (\"Lovesick\"), който ще изиграе френския актьор Ален Кюни.     \n", "date": "2017.12.13", "title": "Снимките на \"Геният\" ще започнат в Европа "}
{"url": "http://duma.bg/node/157392", "text": "\nМилано не забравя гъркинята Мария Калас. До края на януари 2018 г. в Скалата продължава изложбата \"Мария Калас на сцената - годините в Скалата\", посветена на 40 години от смъртта на сопраното на 53 години в Париж. Иконата на оперната мелодрама се радва на многобройни посетители - някогашни и днешни нейни обожатели.  \nКалас пристига в Милано през 1950 г. и Скалата става сцената на най-продължителния й престой. Тя е безкрайно талантлива, но и безкрайно несигурна поради прекомерното си тегло. През 1951 г. при подготовката на \"Сицилианска вечерня\" (Верди), където за първи път пее с българския бас Борис Христов (Джовани да Прочида), е трудно да се намери шивач, който да облече закръглените й форми. Упоритата Калас след кратко време се представя значително отслабнала и вече подходяща за ролята на Елена. С годините нейната амбиция се увеличава. Един журналист пише: \"Калас не облича, тя интерпретира дрехите.\" Певицата иска да бъде божествена не само в облеклата на Норма, Виолета или Медея, но най-вече като Мария Калас. Именно в Милано тя изгражда своя стил - в начин на обличане, в самоизграждане чрез аксесоари, но най-вече като поведение и държание. Още на входа на изложбата ни посреща нейната бяла копринена рокля от \"Весталката\" на Спонтини. Следват общо 14 костюма от незабравими изпълнения, които възстановяват периода 1950-1961 г. - времето на нейния престой и възход в Милано. Една от последните й роли там (1961) е Медея от едноименната опера на Керубини, където си партнира с друг наш бас - Николай Гяуров (Креон). Няколко години преди това (1955) Калас дели сцената на Римската опера със същата ария и с Борис Христов. \nОсновополагащ момент за изграждането на образа на Калас е срещата с Лукино Висконти. Всичко започва на 7 декември 1954 г., когато кинорежисьорът, след скандала на филма му \"Чувство\" на кинофестивала във Венеция, дебютира в операта именно с \"Весталката\". Меломаните очакват да видят преобразената Калас, отслабнала с 30 кг - от 90 на 60, за ролята на Джулия. Красива, перфектна в онези девствени воали. \nМежду Висконти и Калас разбирателството е незабавно. За три години работят заедно още четири пъти - \"Сомнамбула\" (Белини), \"Травиата\" (Верди), \"Ана Болейн\" (Доницети), \"Ифигения в Таврида\" (Глук). Под ръководството на кинорежисьора оперната звезда се превръща в актриса. Висконти, вдъхновен от таланта на Елеонора Дузе и Сара Бернар, я обучава на тайните на актьорството. Във филма в началото на изложбата той я нарича \"несравнима\". \nИменно Скалата превръща Калас в мит. Редом до костюмите са афишите от спектаклите, най-важните й професионални срещи. Кариерата на сопраното минава през най-знаковите й роли, припомнени чрез откъси от критични материали в пресата. От зала в зала звучат и незабравими арии. Подчертана е и ролята на режисьори - Франко Дзефирели, Татяна Павлова, и диригенти - Тулио Серафин, Карло Мария Джулини, Джанандрея Гавацени, Херберт фон Караян, оформили и изваяли професионализма на Калас. Любознателната певица се оставя на техния талант, за да развие своя. В Скалата тя се усъвършенства и придава драматургия на гласа си. \nНейната достолепна осанка и премерено присъствие, изградено от изключителни изпълнения, са влезли и останали завинаги в колективната памет на Милано. Излизаме от последната зала и ни звучат думите на Мария Калас от първата: \"Трябва да призная, с риск да обидя другите опери, които са ми правили изгодни предложения, че най-добре се чувствам в Скалата - като оркестър и хор тя е ненадмината. Това е моят дом. Смятам я за истински храм на изкуството.\" Вероятно и затова мнозина все още вярват, че сянката на Мария Калас витае из операта.   \nИз залите на изложбата \nМария Калас и нейни поклоннички след \"Медея\"                 \n", "date": "2017.12.13", "title": " Божествената Мария Калас  "}
{"url": "http://duma.bg/node/157393", "text": "\"Ние, Гераците\" е проект за съвременна сценична реализация на повестта \"Гераците\" на Елин Пелин, чиято премиера се състоя през май 2017 г. на сцената на Университетския театър на Нов български университет. Спектакълът бе представен и в рамките на \"Следата\" в ДНК на НДК през юни, както и на фестивала \"Малък сезон\" на ТР \"Сфумато\". \nПроектът спечели финансиране от Министерството на културата за реализацията на турне в три града на България. Основната идея  включва осъществяването на образователни дискусии с участието на учители, ученици и творци, по време на които ще се разискват теми, значими за перспективите на образователния театър и методите за неговото развитие. Под тази форма театърът изпълнява функцията си на практически инструмент за въздействие, лаборатория, в която участниците съумяват да идентифицират нова гледна точка за събитието. Не на последно място \"...връщането назад към родовата ни памет чрез изкуството провокира интереса на зрителите към търсене на лична идентичност и произход; отключва чувство на принадлежност към единна общност, език и вяра\", споделя доц. Снежина Петрова, режисьорка на постановката.  \nПредставленията са с вход свободен: днес, 13 декември, от 19 ч. в Стара Загора, Държавен куклен театър; 15 декември от 19 ч. в Бургас, ДТ \"Адриана Будевска\"; 11 януари от 19 ч. в Плевен, ДТ \"Иван Радоев\".   \n", "date": "2017.12.13", "title": " Повестта \"Гераците\" в нов прочит на Снежина Петрова"}
{"url": "http://duma.bg/node/157394", "text": "Илиана Бецинска е автор, който влага в произведенията си много чувство и страст. За нея актът на творчество е подобен на свещенодействие. Експозицията, която представя в галерия-книжарница \"София прес\", ул. \"Славянска\" 29, включва живописни творби и икони, изпълнени в сложна класическа технология. Продължава до 14 декември.  \nИлиана Бецинска е родена на 17 януари 1955 г. в София. Завършила е Художествената гимназия, година по-късно започва работа като художник във Военната кинематография, а след това е приета във Великотърновския университет живопис при проф. Янаки Манасиев и Ал. Терзиев. В периода 1981-1986 г. преподава изобразително изкуство в 88-мо училище в София. Първите й самостоятелни изложби са през 2002 г.: Благотворителна изложба на икони за черквата  \"Св. Седмочисленици\" и \"Живопис\" в музей \"Земята и хората\". Там тя представя своите картини и икони - темпера върху дърво, като използва технология на старите майстори, чиято изкусност е позволила съхранение на старите български икони от средните векове. Нейни творби се намират в частни колекции в Италия, Франция, Белгия, САЩ, Норвегия, Япония и др.  \n    \n", "date": "2017.12.13", "title": "  Живопис и икони на Илиана Бецинска"}
{"url": "http://duma.bg/node/157395", "text": "Столичната галерия \"Ракурси\" ще посрещне празниците с ярките и топли картини върху хартия на Андрей Даниел. Общуването с художника и неговото изкуство носи винаги дълбок смисъл и изненади. То разкрива личния поглед на автора върху света и връзките между нещата, носи наслада. Произведенията в тази изложба, повлияни от освободения и непринуден дух на неговите студенти, са наситени с жизненост и топлина, отбелязват галеристите.  \n\"Да си учител е рискована работа. Реалността винаги може да опровергае уж провереното от времето твърдение, че сериозното занимание с живопис предполага непременно платно, маслени бои, четки и сериозно обмислени сюжети. \"Безотговорността\" и непосредствеността на моите студенти ми отвориха очите за \"несериозните\", \"почти непрофесионални\" материали - темпери, акварели, гвашове и акрили, и аз прескочих своето табу. В тази изложба показвам няколко от хартиените картини, които се получиха от моите спонтанни и свободни игри с тези ескизни материали. Оказа се, че за известно време тези игри ми доставиха голямо удоволствие. Така че никога не е късно да научиш нещо ново, пък макар и от своите ученици\", пише проф. Даниел. \nАндрей Даниел е роден на 28 март 1952 г. в Русе. Завършва Художествената академия - живопис при проф. Добри Добрев. От 1992 г. е доцент, а от 1998 г. - професор по живопис в НХА. Член е на Съюза на българските художници. Работи основно в областта на живописта, но също и на стенописта, сценографията, графиката и оформлението на книгата. Има над 100 участия в представителни изложби на българското изкуство в страната и чужбина и над 50 публикации. Автор е на книгата \"Неща, места и хора\" (изд. \"Захарий Стоянов\"). Живее е твори в София. От 1998 г. активно работи в европейските програми \"Еразъм\" и \"Сократ\". Водил е майсторски класове в Сеул арт център в Корея, творил е в Швейцария, Париж, Залцбург. Негови произведения са притежание на национални и частни галерии у нас и в чужбина, където е осъществявал авторски и е участвал в колективни изложби. Носител е на националната награда \"Владимир Димитров - Майстора\", на \"Златно перо\" за принос към българската култура и др. престижни отличия. \n\"Над природата І\" \n\"Уиски компания\"     \n", "date": "2017.12.13", "title": "Андрей Даниел показва картини върху хартия  "}
{"url": "http://duma.bg/node/157396", "text": "Живопис и смесени техники малък формат в \"Леседра\" \nОсмата международна изложба живопис и смесени техники - малък формат, се открива днес, 13 декември, в 18.30 ч. в столичната галерия \"Леседра\", кв. \"Лозенец\", ул. \"Милин камък\" 25, научи ДУМА от галериста Георги Колев. Ще присъстват Розанжела Шайтхауер, художничка от Бразилия, която живее и работи във Виена, Тронд Е. С. Индсетвикен от Норвегия, специално представяне на Павел Койчев, България, със скулптура и проекти, \"Бразилия среща България\" - 16 бразилски художници, Асоциация на художници от Мавриций, Архиво графико, Мексико, сдружение на художници, студенти от НБУ, в памет на доц. д-р Анна Янева. Тази година са приети за участие 181 автори от 38 страни. \nПремиера на \"Вълча песен\" от Венци Росманов Националната библиотека \"Св. св. Кирил и Методий\", Съюзът на българските писатели и издателство \"Захарий Стоянов\" организират премиера на книгата \"Вълча песен\" от Венци Росманов днес от 18 ч. на II етаж в НБКМ. \n Експозиция на художници учители в Кюстендил \n\"Убежни точки\" е насловът на изложба на художници учители, която се открива на 14 декември от 17.30 ч. в Художествената галерия \"Владимир Димитров - Майстора\" в Кюстендил, съвместно с Регионалното управление на образованието в града. Убежни точки са точките, в които мислено се събират продълженията на успоредни помежду си прави. Използват се за пресъздаване върху плоска повърхност (картинната равнина) на триизмерно пространство. Творците са обединени от това, че работят като учители в сферата на средното образование в област Кюстендил. Основната част преподават изобразително изкуство. Представени са с над 30 живописни, графични, скулптурни и коцептуални творби. \n Концертът на Томас Хемпсън се отлага \nКонцертът на Томас Хемпсън и Софийската филхармония, който трябваше да се състои на 14 декември, се премества на 16 май 2018 г. поради заболяване на артиста. Купените билети ще важат без нужда от презаверяване. За всички, които вече са се сдобили с пропуски, могат да посетят същата вечер концерта \"С музиката на Джон Уилямс\" на символичната цена от 5 лева. Същата цена ще важи и за още един редовен концерт по избор от програмата на филхармонията в периода януари-юни 2018 г.     \n", "date": "2017.12.13", "title": "Кратки"}
{"url": "http://duma.bg/node/157397", "text": "Аржентинската писателка Мори Понсови пристига за премиерата на своята книга \"Търся си приятел\", издадена на български от \"Рива\". Тя ще се състои днес от 17 ч. в зала 4 на НДК по време на представянето на последните заглавия, публикувани на български език в рамките на Програма Юг за подкрепа на преводите на аржентински автори, в рамките на Панаира на книгата. За творбата ще говори Лиляна Табакова, старши асистент в Катедрата по испанистика и португалистика в СУ \"Св. Климент Охридски\". \n\"Търся си приятел\" е роман за една дръзка жена, бягаща от рутината и готова да открие живота си за мъжете, които ще се решат да отговорят на необичайната й обява. Поет, дървосекач, старица и джудже... Странни и впечатляващи герои изтъкава тази, на моменти забавна, на моменти вълнуваща, история - шеговита препратка към романтичните романи, която завладява още от първата страница и буди оригинални и задълбочени размисли за любовта. \n    Родена в Буенос Айрес през 1967 г., Мори Понсови е писателка, поетеса, журналистка и преводачка. Завършила е философия в Централния университет на Венецуела, магистър по изкуства и политически науки (в университета \"Симон Боливар\" във Венецуела), магистър по изящни изкуства в областта на творческото писане и издаването на списания (Емерсън колидж, Бостън, САЩ). Издала е три романа, две стихосбирки, книга с интервюта на аржентински политически деятелки и сборник разкази.   \n", "date": "2017.12.13", "title": " Мори Понсови представя романа си \"Търся си приятел\""}
{"url": "http://duma.bg/node/157398", "text": "Софийският международен панаир на книгата, организиран от асоциация \"Българска книга\" и петото издание на Софийския международен литературен фестивал, който тази година е с фокус литературата на страните от Вишеградската четворка (Полша, Словакия, Унгария и Чехия), бяха открити вчера в НДК. Тържествената церемония в централното фоайе бе съпроводена от изпълнения на Софийския духов оркестър с диригент Юли Дамянов. \n\"Една книга би могла да ни отведе в бъдещето, би могла да ни отведе в миналото, но днес тя ни води именно тук, в Националния дворец на културата, каза Борислав Велков, председател на Съвета на директорите. Днес, когато книгите и литературата навлизат все повече в технологичния и виртуален свят, за мен е радост да видя, че НДК е пълен догоре с книги - 5 етажа литература. Нека литературата и книгите бъдат нашият пилот на духа и мисълта ни\", допълни Велков. Зам.-министърът на културата Румен Димитров, който определи Панаира като забележителен момент от културния календар на столицата - място за среща между читатели писатели, илюстратори, издатели, преводачи и журналисти. Зам.-кметът на София Тодор Чобанов поздрави присъстващите и изрази голямата си надежда, че в тези няколко дни ще дойдат нови читатели, които ще намерят своята книга и ще посрещнат Коледа по-одухотворени и по-щастливи. \nПо покана на АБК за участие в панаира идва и най-голямото академично пекинско издателство за чуждоезична литература \"FLTRP\". Китайските гости участват със 180 заглавия както на английски, така и билингва, които ще раздават безплатно на желаещите да се запознаят с разнообразната му продукция. Гостуването става възможно благодарение на съдействието на изд. \"Изток-Запад\", което от две години поддържа тесни творчески връзки с пекинските си колеги. Тези взаимоотношения са част от проекта, наречен \"Нов път на коприната\", свързан с разпространението на китайската култура по света. Благодарение на подписания дългосрочен план за съвместна дейност вече са факт четири издания: \"Китайско-български двупосочен речник\", \"Срещи с китайската култура\", двутомникът \"Чудните дела на съдията Бао\", както и книга първа от \"Основни понятия в китайската мисъл и култура\". През 2016 г. домакините от \"Изток-Запад\" и китайците откриха съвместен офис, който за пекинските издатели е първият в Източна и Централна Европа. През тази година издателят Любен Козарев и преводачът от китайски Петко Хинов летяха до Пекин, където им бе връчена специална награда - най-високото признание на китайската държава за всеотдайната им мисия да представят в родината си най-добрите произведения на китайската литература, култура и цивилизация. Наградата гласи: \"За особен принос към китайската книга\".    \n", "date": "2017.12.13", "title": "Стотици заглавия на пет етажа в НДК  "}
{"url": "http://duma.bg/node/157452", "text": "За първи път от цяла вечност БСП си позволи да изрече на глас, че организира протест. Не шествие или митинг, а конкретна акция на недоволство срещу решение, ощетяващо стотици хиляди семейства. Този петък БСП приканва на протест всички, които са срещу поредното увеличение на цената на водата. Социалната партия прозря, че не е страшно да защити открито социалните интереси на българите. \n\"БСП иска да върне идеологическия принцип при образуването на цените, натискането им и натискането на регулаторите ще доведе и до опашки пред магазините\", изпищя депутатът от ГЕРБ Тома Биков. Старата мантра за лошите комунисти, злото БКП и нейните наследници отново е на дневен ред. Наскоро гербаджийката Даниела Дариткова пък смъмри социалистите, че не трябвало да политизират проблемите в здравеопазването. Справка от речника \"политизиране: Придавам политически характер на нещо, правя някой или нещо да бъде силно обвързан с политиката\". Някой да напомни на ГЕРБ, че ролята на партиите е именно изготвянето на политики, мерки и решения за преодоляването на проблеми. Всяка партия и нейните представители, искат или не искат, политизират всичко, за което се изказват. \nСамо дето ГЕРБ имат проблем, когато някой е на мнение, различно от тяхното. А някои от представителите им явно бъркат политизирам с политиканствам и популизъм. Ама какво да се прави, толкова им е политическата грамотност. \nЛошо ли е, че БСП ясно заяви, че е против поредното необосновано поскъпване на сметките за вода? Нима е по-приемливо да се крие зад поредните граждански и неправителствени организации, вместо да защити интересите на хората, които е призвана да защитава като партия? \n\"Умните и красивите\" внезапно се скриха, сигурно четат някъде опорни точки и пият бутикови коктейли. Нямаме иначе обяснение защо си траят за безумиците на управляващите от последната година. Къде отидоха борците за равноправие, солидарност и грижа за българина, защо не протестират вече? Нима страната ни внезапно се превърна в рай ненагледен, а ние не сме го разбрали? \nБСП може и трябва да защитава социалните права на гражданите. Такова е призванието й. \"Най-ценното в дългогодишната история на партията ни е отстояването на интересите на широките народни маси, на принципите на социална справедливост и солидарност, равенство, републиканизъм, патриотизъм, интернационализъм\", пише в устава на партията. \nЧл. 43 от Конституцията пък урежда правото на протест – да кажеш и покажеш какво мислиш колективно с тези, които споделят възгледите ти. Има специален Закон за събранията, митингите и манифестациите, където са установени правила за провеждането на подобни мероприятия. ГЕРБ все още не са забранили публичните прояви на недоволство, така че браво на БСП, че най-сетне открито защити народа.     \n", "date": "2017.12.13", "title": "Протестно право"}
{"url": "http://duma.bg/node/157407", "text": "Опасно запрашаване на въздуха посрещна софиянци в първите дни на годината и принуди Столичната администрация да бълва документ след документ, с който да докаже ангажираност към здравето им. Душното начало на 2017 г. посрещна по бели гащи чиновниците, а началниците им видяха заплахата в старомодните печки на дърва и въглища в крайните квартали. Общината се опита да излезе от ситуацията с отлагана и отлежаваща по чекмеджетата стратегия за управление на качеството на атмосферния въздух и намаляване на емисиите, която бе приета едва в края на пролетта. Нейното закъснение се оказа, че се мери не в месеци, а в години, тъй като е трябвало да бъде утвърдена поне преди 2 лета. Кметът Йорданка Фандъкова заложи като основни мерки в борбата със запрашаването ограничаването на трафика в центъра и на вредните емисии от битовото отопление, и в безплатен градски транспорт в моменти на силно замърсяване. Факт е обаче, че системата за ранно известяване при опасност от високи нива на вредни емисии във въздуха още не е приложена, а хората от някои квартали всекидневно алармират, че в района им не може да се диша. Засега общината може да се похвали само с одобряването на пилотен проект, с който се осигуряват 20 печки за пелети в район \"Нови Искър\"... Нормално е в тази ситуация и най-големите оптимисти сред жителите на града да очакват същите наднормени емисии на вредните прахови частици в новогодишната нощ и първите дни на 2018 г.  \nДокато се опитваше да реагира адекватно на невидимата въздушна заплаха, Столичната община бе изненадана малко в гръб от друга неприятност, този път по-осезателна. Авария в \"Топлофикация\"  остави на студено хиляди софиянци  в мразовитите февруарски дни. \"Младост\", \"Мусагеница\", \"Дървеница\", \"Студентски град\", \"Изток\", \"Люлин\" и др. осъмнаха без парно и топла вода. Пробив в магистрален тръбопровод и дълго продължило незнание кой точно носи отговорността задълбочиха кошмара на жителите на засегнатите райони. Оправданието на началниците на топлофикационното дружество за появила се система от случайности, довели до верижни аварии и малшанс, обаче нито удовлетвори засегнатите, нито ги умилостиви. Но затова пък ги наказа с режим на топлата вода през летните месеци... Цялата зимно-лятна драма показа само, че в \"Топлофикация\" има не малки пукнатини, а огромен пробив, който ще продължи да трупа у абонатите още повече недоверие към дружеството.  \nНякъде между битовизмите столичани се оказаха намесени и в един спор на по-високо ниво - запазването или унищожаването на паметниците у нас. Окончателното решение за демонтирането на монумента \"1300 години България\" доведе до силни страсти и множество протести. Те обаче не спряха общината да даде път на крана, който методично разпарчатоса Цар Симеон и книжовниците, образите на скърбяща майка и на обикновения работник, въплътени в монумента на проф. Валентин Старчев. Композицията, обединила символа на полета на мисълта, свободата на волния дух и на неудържимия човешки стремеж към съвършенство не трогнаха мнозинството в Столичния общински съвет, което още преди години беше взело решението за разрушаването на паметника. Този път обаче явно предстоящото европредседателство, което ще заеме доволно столовете точно в НДК, стана причина за бързи мерки, а \"1300 години България\" отиде в историята.  \nДруга черна точка ръководството на общината заслужи с некачественото изпълнение на ремонти на улици и тротоари, които цяло лято тормозиха столичани, но крайният резултат почти винаги бе незадоволителен.  Ремонт на ремонта  стана рефрен на всички възмутени от кривите плочки, лошо наредените павета, цепещия се асфалт. Работата се размириса първо покрай бул. \"Шипченски проход\", за който се установи категорично некачествено изпълнена реконструкция. Фирмата отнесе глоба, но лошият привкус от опита да бъдат излъгани столичани остана. \nДори дългогодишните драми с множеството реконструкции на асфалтовата настилка на бул. \"Цариградско шосе\" и Орлов мост бяха засенчени от сагата с поправката на бул. \"Княз Ал. Дондуков\". Граждани и организации неколкократно сигнализираха през последните месеци за лош ремонт, а ситуацията допълнително бе нагнетена с неяснотите в позициите и отношенията между общината и Министерството на културата. Именно то трябваше да се изкаже относно запазването на паважната настилка в определени участъци. Какво обаче остава да мислим за по-мащабни и отговорни дейности, за които трябва да се грижи ръководството на общината, ако то не може да се справи с контрола на ремонта на една улица? На втори план някак си остана фактът, че в безконечните реконструкции се инвестират обществени средства. А това, че Фандъкова все плаши и налага глоби на фирмите-изпълнители, не е успокоение за никого. Само предизвиква съмнения, доколко е реална стойността на поръчките за изпълнение, след като фирмите могат да си позволят да плащат глоби и пак да са на печалба.  \nОще един тип улични проблеми затормозиха част от столичани и увеличиха подозрителността им към действията на районните и централната администрация. Още от началото на година чиновниците даваха да се разбере, че паркирането в някои райони ще се обложи с такси и така към края на годината София още повече позеленя. Въвеждането на допълнителни хиляди паркоместа в зелената зона бяха обосновани от общината като начин за въвеждане на ред, но хората видяха в тях средство за  \nпопълване на бездънната касичка на транспорта, най-вече в лицето на Центъра за градска мобилност. Новата зона в \"Лозенец\" и \"Средец\" обаче съвсем няма да е последната, тъй като още три района правят обществени обсъждания, с други думи - точат зъби и търсят уж гражданско одобрение, за да въведат още платени места за паркиране по улиците си през следващата година.  \nИ докато тези промени засягат основно шофьорите, останалата част от простосмъртните, които ползват само обществен транспорт, все още са в очакване на прословутата тикет-система. Обществената поръчка за 88 млн. лева бе пускана на два пъти. И толкова пъти бе спирана заради обжалвания на фирми и проблеми с документацията. От проекта на ЦГМ се очаква да извади от употреба хартиения билет, да го замени с електронен и цената за пътуването да стане по-справедлива - според времето и или изминатото разстояние на пътника. Докато от ЦГМ упорито се опитват да намерят обяснение за странното увеличение на стойността на поръчката, която първоначално бе за 20 млн. лв., тя забуксува и отлагането на старта й определено буди съмнения за бъдещето на проекта.  \nИ докато столичани още не са усетили доколко дълбоко ще бръкне в джоба им внушителната обществена поръчка, те започнаха да се пробуждат по други поводи и дружно да изразяват недоволството си от начина на управление на София или конкретно на квартала им. Последователно, с различни основания на улицата излязоха много хора  \nот \"Красна поляна\", \"Манастирски ливади\", \"Лозенец\", Владая, \"Стрелбище\". Те показаха възмущението си от лошата инфраструктура, проблемите с транспорта, мръсния въздух и изобщо градоустройството. Най-голямо негодувание безспорно предизвикаха опитите за строителство на неподходящи места на жилищни или високи сгради. Разрешаването на строеж на нови или стартирането на вече одобрени проекти доведе до ескалиране на общественото недоволство. Заредиха се намерения за издигане на \"Парадайз тауър\" на бул. \"Черни връх\", на \"Златен век\" в жк \"Лозенец\", на кула на НИКМИ в кв. \"Стрелбище\", на няколко жилищни небостъргача на \"Гаранти Коза\" в \"Младост\", на 80-метрова сграда на бул. \"България\"... Все многоетажни постройки на неподходящи места, за които всъщност малко хора хранят надежда, че ще бъдат спрени от Столичната община. Затова не само 2017 г. e годината на небостъргача. И следващите няколко вероятно ще преминат под този знак. Столичани обаче за първи път от много години показаха, че няма да стоят търпеливо по домовете си, че гласът им все повече ще се чува и активността им ще расте. А от общината ще трябва да си направят сметка, че все по-малко ще могат да работят скрито и тайно, като държат надалеч хората, заради които всъщност заемат постове и получават заплати. \n  \n \n2. Небостъргачите станаха важна тема за столичани през изминаващата година \n3. Кръпка на новата настилка на бул. \"Черни връх\" се наложи заради силен дъжд \n \n4. Краят на годината бе увенчан с общ протест срещу кмета Йорданка Фандъкова   \n", "date": "2017.12.13", "title": " Фандъци в годината на небостъргача "}
{"url": "http://duma.bg/node/157408", "text": "\n\"Живеем в много странно време и с удивление отбелязваме, че прогресът върви ръка за ръка с варварството\".      Поредни препирни за финансови ресурси, артикулирани позиции по всякакви проблеми и надпревара в ровенето на българското нещастие, бедност, псевдокултура. А при ровене не се вижда бъдещето и не се вижда опасността от неуправляемия маховик на ежедневието. Така е у нас... \n    А Великобритания на 27 ноември публикува \"Бяла книга - Индустриална стратегия\" или как да се подготви тя за бъдещото (Industrial Strategy, Building a Britain fit for the future). Според премиер-министъра Тереза Мей, която приема тази стратегия за свой приоритет: \"Правителството трябва да създаде  по-добра среда за бизнес - за страртиране и растеж, по-добра производителност, по-високи заплати и привлекателна работа за всеки. Заедно със своята отговорност за регулиране и за данъчното облагане, публичният сектор предоставя много фондове във връзка с продуктивността - включително за образование, професионално обучение, транспортна и друга инфраструктура, както и за научни изследвания.\" \n    Някои от ключовите политики  на тази Индустриална стратегия са: \n- Повишаване разходите за инвестиции и за изследвания и развитие (R&D) до 2.4 % от БВП (брутния вътрешен продукт) до 2027 г.; \n- Увеличаване размера на данъчен кредит за R&D до 12%; \n- Инвестиране на 725 милиона паунда за създаване на стойностни иновации; \n- Инвестиране допълнително на 406 милиона паунда за образование по математика, по цифрови и технически науки и по този начин да се реши проблемът с недостига на кадри за науката, технологиите, инженеринга. Образованието в техническите науки да се изравни с най-доброто в света; \n- Да се увеличи ресурсът на националния инвестиционен фонд до 31 милиарда паунда за подкрепа на инвестициите в транспорта, жилищното настаняване и цифровата инфраструктура (1 млрд. паунда публични инвестиции, вкл. 176 милиона паунда за 5G мрежи); \n- Разгръщането на секторни сделки за партньорство между правителството и промишлеността и над 20 млрд. паунда за инвестиции в иновативни и с висок потенциал предприятия и т.н., и т.н. \n    Нищо от това няма в бюджетната политика на всички правителства в България досега. Имитира се загриженост, която само увеличава пропастта между света и технологичното ниво на производството у нас. А за да има технологични пробиви, технологична конкурентоспособност, на база на която да се създават конкурентоспособни иновативни изделия, е нужна фундаментална наука. С последния бюджет за пореден път се доказа замисълът на правителството да унищожи българската наука и България да бъде технологично зависима. \nТехнологичната зависимост води към икономическа зависимост, икономическата зависимост към зависимост на държавата от корпоративни и финансови интереси, респ. тя губи своя суверенитет. Едно елементарно сравнение на политиките на правителствата на Великобритания и България показва безнадеждността за икономически просперитет и благополучие на българския народ и тя се корени в следното: Вид дейност/политика    Великобритания    България \nДял на индустриалното производство в БВП    Да се увеличава.    Не е приоритет и липсва политика в това направление. \nДиректни инвестиции на публичен ресурс за научни изследвания 1,5% от БВП до момента и 2,4% до 2027 г. 0,6% - 0,8% от БВП до момента и 1,5% в 2020 г. \nПодпомагане/инвестиране на публичен ресурс в хай-тех предприятия    Да.     Не. Дори намаляват с 50% спрямо 2007 г. \nСпециални фондове за иновации    Да.    От 4 години Националния фонд за иновации не работи и се разчита само на средства от ЕС \nСпециални стимули за научноизследователска дейност при фирмите    Да.    Не. \nПублични инвестиции за цифрова инфраструктура 5G    Да.    Не. Разчита се само на чужди инвестиции \nПублични инвестиции за конкурентно образование във високи технологии, наука и т.н.    Да.    Не. Повишение само на заплати на учители, но не и за техническото осигуряване със съвременно оборудване при средното, професионалното и висшето образование. \nПублични инвестиции за привлекателна жилищна среда за младите специалисти    Да.    Не.  Какви са изводите? - Докато Великобритания с развита автомобилна, петролна, авиокосмическа и т.н промишленост установява, че изостава в разширение на промишленото производство и планира да подпомага директно частния бизнес с публичен ресурс, България: \n\"Няма визия за секторна политика, т.е. коя промишленост трябва да стане гордост на страната, респ. да е елемент на национална сигурност; \n\" Разчита се само на чужди инвестиции, като към тях се подхожда с маниерите на магистралната проститутка - фалшива привлекателна външност, но с недоразвит интелект и порочно пасивно поведение; \n\" Великобритания не отмени своя закон за публично-частно партньорство (независимо, че има установени лоши практики), а транспонира директива 2014/23 на ЕС с поднормативен акт (за разлика от България), защото честото изменение, отмяна или приемането на нови закони поражда при истинските инвеститори несигурност в бъдещето поради липса на устойчивост и непрогнозируемост на правната уредба в страната и неприятен привкус на корпоративен лобизъм. Това е обяснението, че чуждите инвестиции стабилно намаляват, а българският бизнес се изнася в чужбина; \n- България продължава да изнася национален доход поради: \n\" Преобладаващо участие в износа на изделия на база ишлиме, поради това, че нормата на печалба е печално ниска; \n\" делът на наукоемната продукция е едва около 1-2%. За сравнение - в Словакия, Румъния е около 10%. До 1989 година в бюджета на България постъпваха около годишно около 100 милиона долара само от продажба на лицензии; \n\" поради ниското заплащане на учени и висококвалифицирани специалисти напускат страната, поради незаинтересованост на държавата да ги задържи и по този начин страната е загубила за последните 28 години около 100 млрд. долара; \n- Няма стимули за иновативност в производството, а тя осигурява конкурентоспособност на продукцията, по-висока принадена стойност, респ. повече приходи в бюджета на държавата от по-високата норма на печалба; \n- По производителност на труда, основни фондове и БНП на глава от населението България е на последно място в ЕС и на незавидно такова в международните класации. Този факт води до заключението, че държавата е силно зависима от международни кризи - икономически, финансови, корпоративни. Чуждите инвеститори не ги е грижа за бъдещото на България и това се потвърждава и с факта, че се намалява стабилно реинвестирането на печалбата им в България за разширяване на дейността. Същевременно тя е 2-3 пъти по-висока в собствената им страна, което за сметка на българското население и застраховка срещу неясно бъдеще на българската икономика; \n- Правителства и партии се омайват от ехидните похвали от Европейския съюз. Не виждат злорадството в съдържанието на тези похвали, защото България е вече на колене, вижда само земята пред себе си, и пред опасността да бъде туширана е готова да изпълнява всяко указание от ЕС, а дори и да се самоизтезава за негово удоволствие. Опомнете се, докато не е станало късно!     Изпълнителна и политическа власт - опомнете се, докато има още останал някакъв интелектуален потенциал в страната и възродете България както това правят другите страни от Европа. Многочислените партийки, които постоянно никнат, за да задоволят егото на техните лидери за власт, не трябва да правят само безсъдържателни умозаключения след раздумки като в Антимовския хан на Йордан Йовков. \nЗа поредния бюджет трябва да се работи през цялата предходна година, а не да се правят \"самоотвержени\" среднощни битки за няколко дни. Опитите за взаимни процедурни пощипвания и безсмислени заплахи само увеличават безнадеждността в народа за неспособността на управляващи и опозиция за изграждането на една България, с която да се гордеем. Не я грабете, което вие вкупом заложихте в новия закон за концесиите, защото заграбеното носи нещастие на грабителя. Мислете и работете за бъдещето на България, не правете обезболяващи бюджети, а бюджети за подмладяване и икономическо й разкрасяване, за завист на съседи и врагове.     \n", "date": "2017.12.13", "title": "Бюджет на безнадеждността  "}
{"url": "http://duma.bg/node/157409", "text": "Столичната община демонстрира активност, макар и малко закъсняла, в борбата си със замърсителите на въздуха в София. Точно година, откакто столичани осъмнаха с драстично наднормено ниво на фините прахови частици, администрацията им обеща вчера наказателни мерки за всеки дръзнал да си кара колата в центъра и насърчение към онези, които решат да използват градския транспорт.  \nИзлишно е да се тълкува нуждата и ползата от всяка от предложените стъпки. Не може да се очаква от Столичната община да измисли нещо невиждано, което досега не е измислено или прилагано някъде по света. Добре знаем, че има много по-мръсни градове, които не могат да се справят с качеството на въздуха. Но знаем и, че има такива, които са узрели и считат превенцията за по-полезна и лесна от принудителното справяне с последиците от нанесената вече вреда. В София обаче доста се почака. Почака се да прашасаме, да се разкашляме, да се умножат астматиците, да ни стане неприятно. Почака се да се приеме стратегия за борба със замърсяването на въздуха със задна дата. И чак сега дойде време за малко палиативни мерки, които ще бъдат прилагани в неясно бъдеще, но пак след като възникне проблем, а не за да се предотврати.   \nНе е лошо да има такъв авариен план за действие, но далеч по-резултатно щеше да бъде да се хвърли един поглед към крещящите за помощ жители на кв. \"Красна поляна\" например, които от седмици алармират, че дишат изпаренията от изгорели гуми и друго неподходящо \"гориво\", използвано от ромските гета. Няма ли да е по-ефективно първо да се спре тровенето с вредните емисии от тях, отколкото да се дадат 20 екопечки в район \"Нови Искър\" по пилотен общински проект? Само че чиновниците не знаят как да се справят с неконтролираното обгазяване от ромските домове и удобно извъртат глава към химикалките и листовете, за да съчиняват мярка след мярка, къде приложима, къде нереална. И така, докато в другите страни правят големи скокове, ние се задоволяваме с малка крачка. \n    \n", "date": "2017.12.13", "title": "Малка стъпка"}
{"url": "http://duma.bg/node/157410", "text": "Постоянно структурирано сътрудничество на ЕС (ПСС) е възможно най-словоблудното бюрократично название на организация, която вероятно в бъдеще ще изиграе ролята на гробокопач на НАТО. Но какво друго да очакваш от организация, която става все по-бюрократична и говореща на език, който e все по-неразбираем за простосмъртните. \nЗад унилото име на новата евроструктура обаче се крие впечатляваща за уж тромавата бюрократична структура скорост, с която се развиват процесите. Те водят до създаването на онова, което на 8 март 2015 г. председателят на ЕК Жан-Клод Юнкер нарече \"европейска армия\". Две години по-късно, миналия месец, 25 страни членки от ЕС, без Дания, Малта и напускащата Великобритания, подписаха документ за създаването на ПСС, а в понеделник бяха взети и първите конкретни решения за военно сътрудничество. Важното е, че те са взети извън структурата на НАТО. Така практически започна изграждането на алтернатива на Северноатлантическия алианс. Много хора от двете страни на Атлантика са разтревожени от това, защото бъдещият Европейски отбранителен съюз няма как да има \"мирно, съвместно съжителстване\" с НАТО при положение, че почти едни и същи страни участват и в двете организации. Неизбежно е единият да бъде поставен под въпрос и на фона на нарастващото неразбиране между САЩ и Германия, е ясно кой ще се окаже излишен. Поради това сега са впрегнати ред НПО-та и проатлантически медии, които да обясняват защо не може да има европейска армия. \nОчаквано, Юнкер беше посочил Русия като една от причините за създаването ПСС, но преди да стигнат до Русия, на европейците ще им се наложи да минат през САЩ. Американците, и не само те, чудесно си дават сметка, че цялата инициатива е подхваната от Германия и Франция, първо за да не позволят на американците да вкарат континента в голяма война; второ, за да намалят технологичната си зависимост от САЩ в отбраната и трето - за да повишат геополитическия статус на ЕС, който без собствени военни сили не може да претендира за тежест в света. Но за това е необходим свой военен инструмент, а не НАТО, което е американски инструмент за нуждите на американската политика. \nЕвропа и Русия няма какво да делят. Голяма част от конфликтите помежду им бяха провокирани от политиката на САЩ и техните мекерата на континента. Неглижирането на американските инструменти за влияние в ЕС, един от които е и НАТО, неизбежно ще доведе до отслабването на напрежението между Запада и Изтока. Нормално е това да породи съпротива, защото много народ е на американската хранилка.      \n", "date": "2017.12.13", "title": " Срещу кого ще дружим"}
{"url": "http://duma.bg/node/157415", "text": "В Гърция е обявена 24-часова общонационална стачка на 14 декември. В стачката ще участват най-големите синдикати в страната. Стачните действия ще обхванат и обществения транспорт в страната - автобуси, тролейбуси, метро, железопътен транспорт и кораби. В тази връзка Външното министерство препоръчва на българските граждани, пребиваващи или пътуващи до Гърция, да се информират предварително за разписанията на превозните средства и за възможните алтернативни връзки с друг вид транспорт.   \n", "date": "2017.12.13", "title": " Гърците стачкуват на 14-и"}
{"url": "http://duma.bg/node/157416", "text": "Властите в Бангладеш се опитват да издирят роднини и евентуални съучастници на Акайед Уллах, който в понеделник взриви самоделно устройство в центъра на Ню Йорк и леко рани трима души освен себе си, предаде Ройтерс. Кметът на града Бил де Блазио нарече случилото се \"опит за терористичен акт\". \nЗасега полицията в азиатската страна не е успяла да открие негови близки, каза неин представител. Семейството на Уллах е живяло в южната част на страната, той не е имал криминално досие, за последно е бил в родината си през септември. В Ню Йорк е живеел в Бруклин с майка си, сестра си и двамата си братя. Имал е зелена карта, каза генералният консул на Бангладеш в Ню Йорк Шамим Ахсан. \nБангладеш категорично заклейми нападението и заяви, че \"терористът си е терорист независимо от неговата етническа принадлежност или религия и трябва да бъде изправен пред съда\". \nМеждувременно телевизия Си Ен Ен съобщи, че извършителят на атаката в Ню Йорк е бил разгневен от действията на Израел в Ивицата Газа. Според източници на американската медия Акайед Уллах казал на правоохранителните органи, че е бил ядосан от израелското \"нахлуване в Ивицата Газа\". Той не уточнил какво има предвид. По-рано американски медии заявиха, че Уллах, който е от Бангладеш, обяснил действията си със своето желание да отмъсти на Съединените щати за атаки в родината му.   \n", "date": "2017.12.13", "title": " В Бангладеш търсят съучастници на атентатора от Ню Йорк"}
{"url": "http://duma.bg/node/157417", "text": "Руската Федерална служба за сигурност (ФСБ) е предотвратила над 60 терористични престъпления, включително и 18 терористични акта, планирани за предстоящите Новогодишни празници и президентските избори в страната, които ще се проведат през месец март 2018 г., посочват руски медии. Началникът на руската ФСБ Александър Бортников е потвърдил информацията за предотвратените нападения - той е обяснил и че властите са попречили да се осъществят и самоубийствени атентати, планирани от хора от Централна Азия. \n\"В резултат на специална операция на ФСБ в района на Москва беше предотвратена дейността на група хора от Централна Азия, които са планирали терористични актове, включително и самоубийствени атентати по време на Новогодишните празници и по време на кампанията за президентските избори\", обясни Бортников по време на среща на Комитета за борба с тероризма. \nБортников добави и че властите са иззели от терористите импровизирани взривни устройства, унищожени са и огнестрелни оръжия и боеприпаси, открити в специална лаборатория за производство на терористичен арсенал. \nПо думите на шефа на ФСБ други две терористични клетки са били разбити в интервала от 9 до 11 декември. Групировките са били добре организирани. Те са били управлявани от \"Ислямска държава\". Бортников добави и че е разбита и трета групировка, оперираща на територията на Ставропол.   \n", "date": "2017.12.13", "title": " В Русия са предотвратили над 60 терористични атаки"}
{"url": "http://duma.bg/node/157418", "text": "Вчера в Париж започна срещата на върха \"Една планета\", посветена на климатичните промени. Над 50 са държавните и правителствени ръководители, които ще участват в дебатите. България е представена от президента Румен Радев. Форумът е организиран от френския президент Еманюел Макрон, съвместно с ООН и Световната банка, и събира близо 4000 участници. \nДатата не е избрана случайна. Вчера се навършиха точно две години от подписването на Парижките споразумения за климатичните промени. Франция предложи тази нова среща, след като американският президент Доналд Тръмп обяви оттеглянето на страната си от договора. Тръмп ще отговаря пред историята за изтеглянето на САЩ от Парижкото споразумение, предупреди френският лидер Еманюел Макрон, който е домакин на форума.  Макрон изрази надежда, че Тръмп ще си промени мнението в идните месеци или години. \nГлавната цел на сегашния форум е да се финансират конкретни екологични проекти. Наред с политическите ръководители на поканата са откликнали фигури от световния бизнес елит, неправителствени организации и ангажирани за каузата знаменитости.   \nБез субсидии от Съединените щати десетки държавни и правителствени ръководители, неправителствени организации и представители на бизнеса ще обсъждат възможности за привличане на средства за екология. Впечатляващо е, че страните, които водят класацията по отделяне на вредни газове, са представени в Париж едва на ниво министри. А Съединените щати са преценили, че представител от посолството в Париж е напълно достатъчен. Артистичният свят обаче със сигурност привлече внимание - за привличането на средства в Париж пристига лично Леонардо ди Каприо. \nОчаква се участниците в срещата да обявят проекти за милиарди долари за подпомагане на бедните страни и индустриите да намалят въглеродните емисии. \nНа срещата не бе поканен американският президент Доналд Тръмп. Пред репортери в Париж актьорът Арнолд Шварценегер, който е и бивш губернатор на Калифорния, заяви, че няма значение от отказа на Тръмп да участва в Парижкото споразумение за климата, защото останалата част от света не се е отказала от договора. \n\"Частният сектор не се е отказал, държавният сектор не се е отказал, университетите не са се отказали, инженерите не са се отказали. Никой друг не се е отказал. Доналд Тръмп изтегли Доналд Тръмп от Парижкото споразумение, така че не се безпокойте\", каза Щварценегер, цитиран от британското сп. \"Уик\". \nМеждувременно активисти, заявяващи, че представляват голяма петролна вълна, участваха в протестна демонстрация в Париж в началото на форума за климата, информира АП. Стотици демонстранти се събраха пред Пантеона във френската столица. Демонстрантите разгънаха голямо платно и носеха огромен плакат с надпис \"Нито едно евро повече за енергия от миналото\". \n    \n", "date": "2017.12.13", "title": "\"Една планета\" започна без САЩ  "}
{"url": "http://duma.bg/node/157419", "text": "НАТО удължи мандата на Столтенберг \nНАТО продължи пълномощията на генералния секретар на алианса Йенс Столтенберг до септември 2020 г. Решението е взето на редовно заседание на Северноатлантическия съвет. В Италия стачкуват лекари \nПовече от 100 хиляди медицински лица обявиха 24-часова стачка в Италия. Заради ефективния протест са отменени 40 хиляди планирани хирургически операции и стотици посещения при лекар специалист. Профсъюзът на медицинските работници обяви стачка в знак на протест срещу редица засягащи сектора текстове, включени в проектобюджета, който се обсъжда в парламента. Китай строи бежански лагери \nКитай тихомълком изгражда мрежа от бежански лагери по 1416-километровата си граница с КНДР. Говорител на външното министерство на Китай отказа да потвърди информацията за лагерите на брифинг, но не отрече, че са изградени. 6,1 по Рихтер разтърси Иран \nЗеметресение с магнитуд 6,1 разлюля район, североизточно от иранския град Керман, административен център на едноименната провинция. Не се съобщава за разрушения или пострадали.   \n   \n", "date": "2017.12.13", "title": "Кратки новини"}
{"url": "http://duma.bg/node/157420", "text": "Масов глад застрашава 8,4 млн. жители на Йемен, или една трета от населението на страната. Това съобщи пред журналисти зам.-говорителят на генералния секретар на ООН Фархан Хак. В изявлението си той представи извадки от наблюденията на координатора по хуманитарната помощ на ООН в Йемен Джейми Макголдрик. \nСпоред ООН блокадата на йеменското пристанище от страна на коалиционните сили, водени от Саудитска Арабия, продължава и води до липсата на \"гориво, храна и лекарства, увеличавайки значително броя на хората в неравностойно положение, които се нуждаят от помощ\". \nМакголдрик подчерта, че основният приоритет за справянето с кризата е възобновяването на хуманитарните операции в Йемен. По негови думи, \"милиони хора, включително 8,4 милиона йеменци, които са на ръба на оцеляването, зависят от способността на хуманитарните работници да продължат дейността си и да им осигурят необходимото медицинско обслужване, чиста вода, храна и подслон\". \n Сериозна причина за безпокойство за ООН остава и епидемията от холера, която продължава в африканската страна. От началото на декември страната е регистрирала 975 000 случая на хора с опасното инфекциозно заболявания. От тях вече над 2 хил. души са починали. \n  \n    \n", "date": "2017.12.13", "title": "Глад и болести заплашват Йемен"}
{"url": "http://duma.bg/node/157421", "text": "Президентите на Русия и Турция, Владимир Путин и Реджеп Ердоган обсъдиха изострянето на обстановката в Близкия изток и мирното уреждане на сирийския конфликт на срещата си в Анкара в понеделник вечерта.\"Естествено е, че акцентът бе върху рязко изострилата се ситуация около близкоизточното уреждане и върху положението в Сирия, където нашите страни плътно си взаимодействат\", заяви Путин след края на руско-турската среща на високо равнище. Той разказа и за срещата си по-рано със сирийския президент Башар Асад при изненадващата си визита в Сирия. \nНа съвместната пресконференция с руския си колега в Анкара Ердоган съобщи, че двамата са обсъдили редица регионални въпроси и на първо място създалото се положение около Ерусалим. \nПутин добави, че и според двете страни решението на американския президент Доналд Тръмп да премести посолството на САЩ в Ерусалим \"не помага за уреждането на положението в Близкия изток, а обратно, дестабилизира и без това сложната обстановка в региона\". \nЕрдоган съобщи, че работата по договора за доставката на руски противоракетни системи С-400 на Турция ще приключи до една седмица. Путин пък каза, че не изключва по-нататъшна либерализация на двустранната търговия. Той отбеляза, че разговорът с турския лидер по този въпрос е бил \"много полезен\". Срещата между двамата продължи цял час, в двореца Бештепе в Анкара.     \n", "date": "2017.12.13", "title": "Путин и Ердоган пак се разбраха"}
{"url": "http://duma.bg/node/157422", "text": "При експлозията в най-големия газов хъб на Австрия край Баумгартен е загинал един човек, има и 18 ранени, съобщиха от службите, занимаващи се с извънредната ситуация. Един от пострадалите е в тежко състояние, а останалите 17 са с по-леки травми. Други австрийски медии обаче съобщават за 60 ранени. \nВзривът е станал в 8,45 ч. местно време и е предизвикал пожар. Ситуацията бързо е била овладяна. Пожарът е потушен, но терминалът остава затворен. \nВ. \"Ди пресе\" съобщи, че най-малко 50 служители са били евакуирани. Изданието цитира говорител на пожарната на Долна Австрия, според когото \"оглушителна експлозия\" е последвана от силна взривна вълна и шест обекта в района са се запалили, а наблизо паркирани коли са били напълно изпепелени. По думите на местни жители взривът е бил усетен като земетресение. \nПолицията предупреди населението да избягва да се приближава до района на инцидента около Баумгартен, намиращ се близо до границата със Словакия. Причината за взрива все още не е ясна. Според предварителни данни вероятно става въпрос за техническа неизправност, съобщи Би Би Си. \nГазовият хъб в Баумгартен е основната точка за прием на синьо гориво в Австрия и е основният газоразпределителен хъб на внасяния от Русия, Норвегия и други страни газ. Той е сред трите най-големи газоразпределителни центрове в Европа. Тъй като е разположен близо до австрийската източна граница със Словакия, това съоръжение е един от най-важните газови хъбове в Европа, който обработва около 40 млрд. куб. метра синьо гориво годишно. Открит през 1959 г., той е един от основните газови хъбове в Централна Европа. Петдесет и един процента от терминала са контролирани от австрийската енергийна компания О Ем Ви, другият собственик е руският \"Газпром\". Съоръжението обслужва също Северна Италия и Южна Германия. \nМеждувременно Италия съобщи, че след експлозията в Баумгартен постъплението на газ е намаляло от 113,5 млн. куб. м до 14 млн. куб. метра. Министърът на икономическото развитие на Италия Карло Календа заяви намерението си да обяви извънредно положение заради спрените доставки, съобщи РИА \"Новости\".  \nЕксперти предупредиха, че транзитът на руски газ към Европа през Украйна може да падне с една трета заради взрива в Австрия, информира агенция Интерфакс. Агенция Блумбърг съобщи, че заради експлозията в Баумгартен са нарушени доставките на газ не само в Италия, но и в Хърватия, Унгария  и Словения. \nОт \"Газпром\" заявиха, че са осведомени за инцидента. Във връзка със случилото се доставките на газ ще бъдат преразпределени, информира компанията. Концернът увери, че прави всичко възможно доставките до клиентите да не бъдат прекъсвани. \nВъв Великобритания пък на фона на австрийската катастрофа цените на газа хвръкнаха до 4-годишен максимум.   \n", "date": "2017.12.13", "title": "Експлозия в Австрия спря газа за Европа  "}
{"url": "http://duma.bg/node/157426", "text": "Комисията за енергийно и водно регулиране (КЕВР) не може да намали цените на водата и от 1 януари в 15 града в страната тя ще поскъпне с предвидените между 2 и 20%. Искането регулаторът да одобри по-ниски цени бе направено от омбудсмана Мая Манолова. Предвиденото увеличение вече е било одобрено миналата година заедно с бизнес плановете на ВиК дружествата, обясни вчера председателят на КЕВР Иван Иванов. \"Цената на водата е свързана с обявената програма от правителството за подобряване на качеството на питейната вода, за всички дейности, които са свързани с пречистване на водите и ангажименти, които България е поела в това отношение към Европейската комисия, и срокове, които трябва да бъдат изпълнени. В този смисъл ние не можем да променим цени, които още с петгодишния бизнес план, са записани за всяка една от тези пет години, всичко това е фиксирано\", посочи шефът на КЕВР. \nВъв връзка с подаденото заявление на \"Булгаргаз\" за цената на природния газ от 1 януари 2018 г. Иванов каза, че първите анализи на работната група на КЕВР показват, че няма основание за по-високо увеличение от предложените 2,83%. В първото си заявление, което беше разпространено пред медиите на 10 ноември, изчисленията на газовата компания показаха, че цената на природния газ трябва да бъде увеличена с около 4,85 на сто. \"Бургаргаз\" трябва даде обяснение на какво се дължи тази разлика, коментира Иванов. По неговите думи това повишение няма да се отрази върху цените на парното и топлата вода, както и върху цената на електроенергията от когенарациите от началото на следващата година. \nЗа авария на \"Топлофикация София\", при която четири столични квартала останаха без топлоподаване повече от денонощие, Иванов каза, че ремонтната програма на дружеството е изпълнена и най-уязвимите места в топлопреносната мрежа са били ремонтирани през летните месеци. Това не изключва при определени моменти да настъпи прекъсване, обясни той. За Иванов същественото в случая е тези аварии да бъдат бързо отстранявани - в рамките на предвидените 48 часа. КЕВР очаква и обяснение на дружеството каква е причината за прекъсването на услугата. От думите му обаче не стана известно дали на \"Топлофикация София\" ще бъде наложена санкция. \nПо-рано вчера стана известно, че аварията е отстранена и остават само довършителните работи по изкопа, където служителите на \"Топлофикация\" се е наложило спешно да сменят спукана тръба. Засегнатите абонати обаче няма да бъдат компенсирани, защото \"Топлофикация\" е длъжна да обезщети клиентите си само ако няма услуга повече от 48 часа. \n    \n", "date": "2017.12.13", "title": " Иванов даде зелена светлина за поскъпването на водата "}
{"url": "http://duma.bg/node/157427", "text": "Започна реконструкция на прохода \"Петрохан\", съобщиха вчера от Агенция \"Пътна инфраструктура\". Ремонтът ще продължи близо 15 месеца. \nЩе се рехабилитират още 22,2 км от прохода на територията на Софийска област, което ще стане по оперативната програма \"Региони в растеж\". В лот 2 от програмата е участъкът от второкласния път II-81 Костинброд - Бучин проход от км 8+200 до км 30+400. В средата на ноември със средства от Европейския фонд за регионално развитие започна ремонтът на близо 21 км, които са част от лот 3. \nПроходът \"Петрохан\" съкращава пътуването между София и Монтана с около 50 км и с изпълнението на проекта през следващите 15 месеца жителите на общините Костинброд, Годеч и Берковица ще пътуват по обновена инфраструктура.   \n", "date": "2017.12.13", "title": "  Започна реконструкция на прохода \"Петрохан\""}
{"url": "http://duma.bg/node/157428", "text": "Неоникотиноидите трябва да бъдат забранени, въпреки твърденията, че няма данни за цялостната им вреда. Това заяви вчера пред БНР председателят на Обединения български пчеларски съюз инж. Михаил Михайлов. \"Страдаме от загуби поради третирането на почвата с тези продукти. Намалява броят на пчелните индивиди в кошерите и се получават слаби резултати\", обясни той. В ЕК днес ще има обсъждане на решението за използване на неоникотиноидните пестициди, а позицията на България все още не е ясна. \n Михайлов обясни, че те имат дълъг процес на разпадане, замърсява се околната среда и всичко това вреди изключително на пчелите. \"Някои държави извоюваха ограничена употреба на пестициди. У нас не знаем кой контролира и кой ограничава тази употреба. Заповедите за използване са изключително много. Контролът е под съмнение. Искаме тези пестициди да бъдат забранени напълно, има алтернативни препарати, които успешно могат да ги заменя\", заяви Михайлов.   \n", "date": "2017.12.13", "title": "Пчеларите пак скочиха срещу употребата на неоникотиноиди"}
{"url": "http://duma.bg/node/157429", "text": "Предлага се забрана за рекламиране на технологиите или комбинациите от продукти, които водят до увеличаване на употребата на препарати за растителна защита. Предложението за такава мярка е внесено от депутата от \"БСП за България\" проф. Светла Бъчварова и група депутати от БСП в парламентарната комисия по земеделие като част от проекта за промяна на Закона за посевния и посадъчния материал. Независимо, че идва от опозицията, тази точка получи подкрепа в писмено становище от Министерството на земеделието, храните и горите. Целта е да се намали потенциалният натиск върху стопаните да увеличават натоварването на почвите с допълнителни химически вещества за растителна защита. \nДруга точка от предложението на социалистите предвиждаше хората, които професионално работят с такива препарати, да имат завършено поне средно образование. Аграрното министерство обаче не подкрепя въвеждането на подобно ограничение. Действащият Закон за защита на растенията изисква професионалистите да имат специален сертификат за работа с препаратите. Допълнителното изискване за образователен ценз може да ограничи свободната стопанска инициатива не само на земеделските стопани, но и на всички лица, които биха искали да се занимават с подобна професионална дейност, гласи позицията на министерството.     \n", "date": "2017.12.13", "title": "Предлагат мярка срещу прекаляването с химикали за растителна защита"}
{"url": "http://duma.bg/node/157430", "text": "Търговията на двете най-големи стокови борси в България - Софийска стокова борса (ССБ) и Българска стокова борса (БСБ), ще се осъществява на едно място от 1 януари 2018 г. Това обяви изпълнителният директор на ССБ Васил Симов.  \nОт Нова година сделките ще се сключват само на ССБ, като всички членове, брокери, търговци, които търгуват на БСБ, ще търгуват на Софийската, без да заплащат встъпителни такси, които са типични за всяка една борсова институция. Директорът на ССБ информира, че след подписания преди около година меморандум за обединението на двете стокови борси са започнали действия и процедури, така че да се стигне до сливането на двете борси и заработването на една още по-голяма и обединена стокова борса в България. Според него световната практиката сочи, че в държава с размерите и икономиката на България една стокова борса е предостатъчна. \nВасил Симов се надява преди средата на 2018 г. двете борси и де юре да се обединят, но процесът ще отнеме няколко месеца. Засега липсвало желание от страна на Националната стокова борса в Пловдив да се присъедини към обединението.     \n", "date": "2017.12.13", "title": "Обединяват се двете най-големи стокови борси у нас"}
{"url": "http://duma.bg/node/157431", "text": "Засега правителството се отказва от намерението си да разгледа спешно промяната на концесионния договор на \"Ски зона Банско\", с която се даваше зелена светлина за изграждане на втори лифт в Банско. Тази тема ще влезе в дневния ред на кабинета в началото на 2018 г., след като мине и насроченото за 22 декември обществено обсъждане, стана ясно вчера след пресконференция на министъра на околната среда Нено Димов. Той заяви, че оттегля от Министерския съвет внесения проект за сключване на допълнително споразумение към концесионния договор за \"Ски зона Банско\".  \nДимов посочва, че ще внесе проекта за концесионен договор за ски зоната заедно с Плана за управлението на Национален парк \"Пирин\". В момента той е подложен на обществено обсъждане, което трябва да продължи до 22 декември. \"Направих всичко възможно да дам максимална публичност на проекта на кръгла маса, на която бяха разяснени всички аспекти на решението. Целта беше всички заинтересовани страни да се убедят, че натрупаният с години проблем с изграждането на втори лифт на ски зона Банско трябва да бъде решен\", заяви министърът. Той обяснява, че проблемът има два аспекта - екологичен и икономически. Според него трябва да има баланс между тези два аспекта - опазването на природата и икономическото развитие. \n\"Като министър на околната среда аз отговарям за спазване на екологичното законодателство. В конкретния случай режимите по това законодателство се определят в Плана за управление на Национален парк \"Пирин\". Вторият лифт не може да се изгради, без да има промяна в плана. Без такава промяна не може да се процедират евентуалните инвестиционни намерения за изграждане на спортни съоръжения, които да бъдат подложени на всички оценки за въздействието върху околната среда\", казва още Димов.  \nПо думите му вторият аспект е икономически и той се определя в концесионния договор за \"Ски зона Банско\". Договорът трябва да бъде приведен в съответствие със законодателството, каза министърът и добави, че това е първият договор от този тип, подписан през далечната  2001 г. и има много несъвършенства в него, които трябва да бъдат прецизирани. \"Не желая да взимам решения на инат. В търсенето на баланс оттеглям промяната в концесионния договор. Тя ще се гледа заедно с промяната в Плана за управление на НП \"Пирин\", казва още министърът. \nЗа днес бе насрочен протест на граждани срещу плана за изграждането на нов лифт над Банско под надслов \"Пирин е национален парк, а не коледен подарък за Юлен\".  \nснимка МОСВ \n    \n", "date": "2017.12.13", "title": " Засега властта даде на заден за втори лифт в Банско  "}
{"url": "http://duma.bg/node/157446", "text": "40 дружества, банкови сметки и имот в Созопол за 199 млн. лева са запорирани от КОНПИ по проверката на доходите на Иво Прокопиев, стана ясно от брифинг на комисията. Ответници по бъдещите искове в гражданското дело ще са той, съпругата му Галя Прокопиева, акционерните дружества \"Алфа Финанс холдинг\", \"Соларпро холдинг\", Алфа Енерджи холдинг\" и фондацията \"Граждански медии\". Обезпечителните мерки не засягат функционирането на засегнатите фирми, свързани с изплащане на заплати, включително и в \"Икономедия\", твърдят от КОНПИ. Само един от петимата членове на КОНПИ Лилиана Терзиева е подписала с особено мнение документите по казуса. \nДо запора на казуса се стига след проверка по приватизацията на \"Каолин\" и последвалата му продажба през 2012 г., от което Прокопиев е придобил 150 млн. лв. Според Георгиев при сделката е имало нарушения, а с цел евтино придобиване на акции имало даже фиктивно назначени работници. \nНад 14 млн. лв. несъответствие между приходи и доходи са открили инспекторите на КОНПИ. След началото на проверката международният отдел на КОНПИ установил, че Прокопиев се опитва да прехвърля дружества в Кипър. Шефът на КОНПИ Пламен Георгиев се оплака от теч на класифицирана информация. \n\"Премиерът Бойко Борисов е съучастник, активен или пасивен, на акцията на КОНПИ срещу \"Икономедиа\", тъй като политическата отговорност за нея е на ГЕРБ. Не съм сигурен дали председателят на комисията е бил съгласен да се води това производство, но той е лично назначение на Борисов\", отговори по-късно Прокопиев. Той призна, че е запознал премиера с казуса. Според ръководството на \"Икономедиа\" КОНПИ иззема функциите на други държавни органи като Агенцията за приватизация и съдебната система, която на три инстанции е постановила, че сделката за \"Каолин\" е законна. Върху Пламен Георгиев е оказан натиск от главния прокурор Сотир Цацаров да бъде започнато това производство, смята Прокопиев.     \n", "date": "2017.12.13", "title": " КОНПИ наложи запор за 199 млн. лв. върху имущество на Иво Прокопиев"}
{"url": "http://duma.bg/node/157447", "text": "Проучване на \"Галъп интернешънъл\" отчита напасване на доверието в армията, което според агенцията се дължи на президента Румен Радев. През 2017 г. авторитетът на армията се и повишил до 51%, а недоверие изпитват 33%. Така армията затвърждава още традиционно високия си рейтинг като една от най-уважаваните у нас институциите на властта.  \nСпоред социологическата агенция този допълнителен имидж на армията е свързан с встъпването в длъжност на новия държавен глава, който преди това бе главнокомандващ на ВВС. Традиционно високите нива на доверие в армията обаче се дължат най-вече на нейната непартийност, допълват социолозите. Доверието във военния министър Красимир Каракачанов - от 10-15% в последните две години, пък се е покачило през 2017 г. на 20-25%. \nДоверието в полицията затвърждава известна положителна инерция през 2017 г., сочи още проучването. Преди две години то беше на нива около 30%, а сега е 46%. За последните две години недоверието към МВР спада - от 60% на сегашните 44%. Доверието в полицията като цяло се влияе от подобни политически фактори в много по-голяма степен в сравнение с армията. Доверието във вътрешния министър Валентин Радев пък се задържа на нива от около 10%.      \n", "date": "2017.12.13", "title": " \"Галъп\": Доверието в армията расте заради президента Радев"}
{"url": "http://duma.bg/node/157448", "text": "Пациентската организация \"Заедно с теб\" снема доверието си от министъра на здравеопазването Кирил Ананиев и от председателя на парламентарната комисия по здравеопазване д-р Даниела Дариткова. Основната причина е мораториумът на иновативни молекули и нови терапии за 2018 г. \nОт \"Заедно с теб\" недоволстват от манипулативните и неадекватни изявления на управляващите, че президентското вето ще създаде \"абсолютна невъзможност да се ползват предимствата, предоставени от новия по-голям бюджет за здравеопазване\". От организацията припомнят на Ананиев, че ветото е частично и касае параграф 6, който предвижда забрана касата да плаща догодина за нови лекарства без аналог. \nОт \"Заедно с теб\" заявяват, че снемат доверието си и от Дариткова, която от парламентарната трибуна заяви, че въпросният мораториум бил за \"дисциплиниране на финансовата система\". \n Междувременно стана ясно, че вчера бюджетната комисия отново прегласува мараториума върху нови лекарства без аналог, като 12 депутати гласуваха \"за\", 6 - \"против\", и един се въздържа, с което мораториумат остава. \n  \n    \n", "date": "2017.12.13", "title": "Пациенти снемат доверието си от здравния министър и Даниела Дариткова"}
{"url": "http://duma.bg/node/157449", "text": "За девета поредна година Федерация \"Български пациентски форум\" връчи награди за защита на правата на пациентите \"Даниела Сеизова - В името на живота\". За трети път приз в категорията \"Печат\" се връчва на Аида Паникян от ДУМА. Наградата е учредена в памет на журналистката от БТВ Даниела Сеизова, която, макар изключително млада, смело се бори до последните си дни с рака, а репортажите й помогнаха на мнозина болни да получат подобаващо лечение.      \nИнституцията, наградена за подкрепа на правата на пациентите, е омбудсманът на България и лично Мая Манолова. Тазгодишният носител на Голямата награда за цялостен принос е Деница Суруджийска от Нова телевизия. В категорията \"Онлайн медия\" е отличена Полина Тодорова от Zdrave.net, в \"Радио\" - Димитър Панев от Дарик радио, а за телевизионен репортаж - предаването \"Тази сутрин\" по БТВ за историята за малкия Байрям. Самият Байрям също получи награда в категорията \"Смело сърце\".  \nВ категорията \"Лекар на годината\" призът получи младият лекар д-р Станимир Сираков от Университетската болница \"Св. Иван Рилски\" в София за извършена през т.г. иновативна операция на 10-годишно момиче, страдащо от хидроцефалия. \n    \n", "date": "2017.12.13", "title": "ДУМА с награда \"Даниела Сеизова - В името на живота\""}
{"url": "http://duma.bg/node/157450", "text": "Корнелия Нинова завежда дело срещу зам.-председателката на парламентарната комисия по правни въпроси Десислава Атанасова. Освен срещу нея, жалбата ще е и срещу партия ГЕРБ. Причината са твърденията на гербаджиите по адрес на Нинова за участието й в приватизацията на \"Техноимпекс\". \n\"Някой твърди за друг, че е извършил престъпление. Отива и го доказва. Поканих говорителите на ГЕРБ да го направят и да отидат в прокуратурата и съда. Не отидоха. Ходят по студия и разнасят документи. Единственият отговор в правова държава, който могат да получат, е, и го получават днес, завеждане на дело срещу тях. Току-що си внесох държавната такса и до края на деня завеждам дело на Десислава Атанасова и солидарно на партия ГЕРБ, защото тя изразява тяхното мнение\", обяви вчера Нинова. \nЛидерът на БСП подчерта, че оттук нататък подобни спорове ще се решават със съдебните дела. Делото е за всичко, включително и за злоупотреба и манипулиране на мнение на официални органи, стана ясно вчера. \"Г-жа Атанасова е била информирана с писмо от главния прокурор, че няма извършени престъпления, че има извършени проверки, и въпреки това, след като вече е била информирана, продължи да клевети и да лъже в публичното пространство. В правова държава отговорността се носи по съдебен ред. Те ще си я понесат. Всичко, каквото имат да казват оттук нататък - в Съдебната палата, СГС\", отсече тя. \nАтанас Зафиров обяви, че на вчерашното си заседание Изпълнителното бюро е обсъдило атаката срещу председателя на партията. Коментирани са и хвърлените в публичното пространство лъжи и манипулации. Оценката на ИБ е, че става дума за тежка политическа атака срещу ръководителя на най-голямата опозиционна партия в България. Според него акцията се базира на използване на силови структури, в лицето на ДАНС, и манипулиране на становището на главната прокуратура, в което ясно е казано, че няма данни за престъпление. \"ИБ на БСП заяви своята категорична подкрепа към г-жа Нинова и намерението партията да не се отклонява от своя опозиционен път както в Народното събрание, така и в обществото\", категоричен бе Зафиров. Искам да се обърна към \"сценаристите\" от ГЕРБ и техните помощници - няма да ни изплашат, заяви социалистът. \n    \n", "date": "2017.12.13", "title": "Корнелия Нинова дава на съд Десислава Атанасова и ГЕРБ  "}
