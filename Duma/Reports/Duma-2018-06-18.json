{"url": "http://www.duma.bg/node/169163", "text": "\"За теб или за мен\" е песен, записана само с неподражаемия глас на Нели Петкова и електрическата китара на Стойчо Стоянов. Въздействието от изпълнението допълва стилното видео, заснето в звукозаписно студио от Радостин Събев-Шошо. Автори на музиката са Нели Петкова и Стойчо Стоянов, който е и автор на аранжимента, а текстът е на Лора Димитрова. \nПодготвя се и акустична програма за клубната сцена. В репертоара са включени авторски композиции на Нели Петкова с нови аранжименти, както и популярни народни песни. \nОсвен концертите на българска сцена изпълнителката ще заложи на разнообразен репертоар от парчета на български и английски в Лондон на 29 юни и на 6 юли в Чикаго. Певицата взривява публиката както у нас, така и по света с фолклорните си изпълнения. \nАкапелното представяне на \"Притури се планината\" преди месец изправи на крака руския посланик, както и останалите гости, които с бурните си аплодисменти и овации повишиха емоционалния градус в емблематичната сграда на кметството във Виена, на показването на колекцията висша мода \"Diffusione della Rosa\" на дизайнерката София Борисова.   \n \t\n", "date": "2018.06.18", "title": "Нели Петкова записа нова песен със Стойчо Стоянов"}
{"url": "http://www.duma.bg/node/169165", "text": "На Годишните награди на БГ Радио \"Гълъбо\" на Миро взе отличията за песен, за текст (Вида Пиронкова) и за видеоклип (реж. Васил Стефанов и Стефка Николова). Криско и Дара грабнаха призовете за изпълнители. Статуетките за дует отидоха при Павел и Венци Венц, за група - при \"СкандаУ\", за дебют - при Папи Ханс. \"Знам - най-доброто от Любо Киров\" триумфира като \"Най-добър албум\". Победител в категорията \"БГ вдъхновител\" стана \"Ахат\". Екипът на БГ Радио присъди титлата \"БГ Посланик 2018\" на \"Мистерията на българските гласове\".  \nЦеремонията по връчването на отличията се проведе за 16-и път, като домакин на събитието за шеста поредна година бе Благоевград, който бе отличен като \"БГ град посланик на българската музика\".\n   \n \t\n", "date": "2018.06.18", "title": "\"Гълъбо\" на Миро триумфира на наградите на БГ Радио"}
{"url": "http://www.duma.bg/node/169166", "text": "За първи път в България публиката ще има възможност да се наслади на опера в цирка. \"Палячи\" - новата продукция на Държавната опера в Стара Загора съвместно с Академичен цирк \"Балкански\", ще събере ценители за първи път на 20 и 21 юни от 19 ч. в шапитото, разположено в парк \"Артилерийски\" в Града на липите. \nС този спектакъл ще бъде почетен големият български тенор Калуди Калудов, който от четири десетилетия се изявява на най-престижните световни оперни сцени, има години на активна артистична и педагогическа дейност, увенчани с триумфален възход, щедри аплодисменти и не на последно място с успехите на неговите последователи и ученици. \nИдеята за опера в цирка е на световнопризнатия певец, прегърната възторжено и вече на прага на своето осъществяване от режисьора и директор на Старозагорската опера Огнян Драганов. Изборът на заглавието е без колебание: \"Палячи\" на Леонкавало е единствената опера със сюжет по действителен случай, разказващ за живота и личната драма на артиста. В новата постановка пътуващата трупа е циркова и действието се развива в шапитото сред естествения декор на арената на \"Балкански\". \nСпектакъла ще дирижира Ивайло Кринчев - главният диригент на Държавната опера в Стара Загора. В екипа на постановката отново е привлечен изключителният румънски художник Каталин Йонеску-Арборе, който е автор на сценографията и костюмите. Зрителите ще се насладят на необикновена и силно въздействаща класическа постановка с участието на звездни солисти, хора и оркестъра на Държавната опера в Стара Загора. \nВ ролята на Канио на 20 юни ще бъде Калуди Калудов, а на 21 юни - сръбският тенор с международна кариера Зоран Тодорович. В образа на Неда ще се представят Анна Дитри (20 юни) и Деси Стефанова (21 юни). Превъплъщението в директора на цирка и Тонио ще си споделят Александър Крунев и Нико Исаков. Теодор Петков и Валери Турманов зрителите ще видят като Силвио, а Георги Динев и Ивайло Йовчев ще са Бепо. \nПод купола на шапитото ще бъде представена атрактивна програма в изпълнение на артисти от цирк \"Балкански\". Номерата са прецизно подбрани от творческия екип, за да се впишат логично в музикалната драматургия и да подсилят колорита на реалистичната атмосфера. \nПредварителната продажба на билети се осъществява онлайн на Еventim.bg и в Държавната опера в Стара Загора. Два часа преди началото на спектакъла пропуски ще има на касите на Академичен цирк \"Балкански\". \nСлед премиерните представления в сряда и четвъртък \"Палячи\" ще закрие 14-ото издание на ММФ \"Моцартови празници\" в Правец на 15 юли, а през есента опера в цирка ще гостува във Варна (3 и 4 септември), в Пловдив (22 и 23 октомври) и в София (19 и 20 ноември).   \n \t\n", "date": "2018.06.18", "title": "Опера в цирка гледаме у нас "}
{"url": "http://www.duma.bg/node/169164", "text": "Футболната легенда Христо Стоичков за пореден път доказа, че е човек с голямо сърце и винаги подкрепя стойностните неща. Звездата на българския футбол записа и изпрати специално видео, в което рекламира инициативата \"Театър пред театъра\" на НТ \"Иван Вазов\". \nВ полувремето на мача Португалия - Испания Стоичков се отзова без колебание на поканата на театъра и записа селфи видео на фона на Кремъл, с което пожела успех на събитието. \"От 30 юни до 8 юли пред Народния театър \"Иван Вазов\". Подкрепете тези млади артисти! Успех!\", каза усмихнатият Ицо. \nВъпреки натоварената си програма като коментатор на Световното първенство в Русия Стоичков отдели време, за да засвидетелства уважението си към театъра и неговите актьори. От своя страна директорът на НТ \"Иван Вазов\" Мариус Донкин изказа специална благодарност на прочутия футболист за подкрепата и заяви, че той винаги е добре дошъл в Народния театър.   \n \t\n", "date": "2018.06.18", "title": "Стоичков рекламира Народния театър"}
{"url": "http://www.duma.bg/node/169162", "text": "Премиерата на най-новото представление на Ива Свещарова - \"Съвършено розово\", ще се състои на 23 юни от 19.30 ч. в столичното ДНК - пространство за съвременен танц и пърформанс. Спектакълът отправя поглед към темата за женското тяло като обект, който търпи въздействия, и субект, който въздейства. Изследвайки наложени стереотипи, клишета и свръхеротизирани образи, \"Съвършено розово\" отваря въпроси за удоволствието, желанието и еротичното обаяние. \nИва Свещарова е сред утвърдените артисти в полето на съвременния танц и пърформанс в местен и международен контекст. Заедно с Вили Прагер създават проекта \"shamebox\", който им донася \"Икар 2018\" в категория \"Съвременен танц и пърформанс\". Спектакълът може да бъде гледан в ДНК през новия сезон.   \n \t\n", "date": "2018.06.18", "title": "\"Съвършено розово\" с премиера в София"}
{"url": "http://www.duma.bg/node/169189", "text": "Драстично увеличение на задължителната застраховка \"Гражданска отговорност\" за нарушителите на пътя предвижда проектът за въвеждането на системата \"бонус-малус\" при определянето на цените на полиците. Според различните варианти застраховката за шофьорите с нарушения може да се оскъпи със 180 до 400 процента. При сегашните цени това означава, че тя може да стигне 1000 лева, предаде бТВ. \nЗа въвеждането на системата, при която цената на застраховката зависи и от това дали шофьорът има нарушения, или не, се говори от години. Системата се използва в много европейски държави. У нас обаче все още цената на застраховката зависи от фактори като стажа на шофьора, възрастта, населеното място и кубатурата на колата. \nСпоред вариантите за въвеждане на системата се предвиждат отстъпки от 7 до 40 на сто за изрядните шофьори. С въвеждането на новата система всеки застраховател ще прецени кои фактори да вземе предвид при формиране цената на полицата. Водещо ще бъде дали водачът е имал нарушения през последната година. Очаква се до няколко месеца да бъде готов и финалният вариант на системата.     \n \t\n", "date": "2018.06.18", "title": "\"Гражданска отговорност\" за нарушителите може да стигне 1000 лв."}
{"url": "http://www.duma.bg/node/169188", "text": "Дълговете на държавата нарастват значително, показват данни на Министерството на финансите. За първите три месеца от годината просрочените задължения на администрацията към бизнеса и граждани възлизат на близо 328 млн. лв. общо. За същия период на миналата година неразплатените договори са за 236 млн. лв., предаде investor.bg. \nОт разбивката за първото тримесечие на 2018 г. става ясно, че забавените задължения на централното правителство са в размер на 65 млн. лв., а неразплатените средства от социалноосигурителните фондове (в това число и на НЗОК) са в размер на близо 125 млн. лв. Тук трябва да уточним, че в тази сума се имат предвид просрочените плащания на касата към чужди здравни фондове. Общините пък забавили плащания за 138 млн. лв. от началото на годината до края на март. \nКъм януари 2018 г. дълговете на НЗОК към публични фондове зад граница надминават 271 млн. лв., от които 201 млн. лв. са просрочени, обяви Жельо Бойчев от БСП преди повече от месец, позовавайки се на писмо от проф. Камен Плочев, който доскоро оглавяваше НЗОК, изпратено до парламента. Именно тези средства костваха оставката на управителя на здравната каса. За тази година в бюджета на НЗОК са предвидени малко над 73 млн. лв. за покриване на въпросните задължения. \nСпоред данните на МФ към края на 2017 г. неразплатените средства от социалноосигурителните фондове са в размер на 308 млн. лв. Просрочените задължения по сметки за средствата от ЕС за периода от януари до март на общините са в размер на 9,6 млн. лв.  \nЗа първите три месеца на 2017 г. са били забавени малко над 60 млн. задължения на централното правителство. 176 млн. лв. са неизплатените договори на общините. Данни за забавени плащания по социалноосигурителните фондове за този период липсват. \nПросрочените задължения по сметки за средствата от ЕС на общините са в размер на 9,8 млн. лв.    \n \t\n", "date": "2018.06.18", "title": "Близо 328 млн. лв. дължи администрацията на бизнеса и гражданите "}
{"url": "http://www.duma.bg/node/169190", "text": "\"БДЖ-Пътнически превози\" отново е в цайтнот. Ситуацията в момента с нищо не се различава от тази, в която компанията попада периодично през последните години - запорирани сметки заради просрочия по кредитите (в случая по облигационен заем) и невъзможност на дружеството само да посрещне задълженията си, пише старши анализаторът Десислава Николова от Института за пазарна икономика (ИПИ). Става въпрос за едни 103 млн. лв., които отдавна трябваше да са погасени. Министерството на финансите отложи решението му с 10 дни (отпускането на поредния заем за \"БДЖ Холдинг\") и обеща да потърси \"отстъпки\" от облигационерите. 10-те дни отсрочка изтичат в края на тази седмица и до момента няма сигнал за благоприятен изход от ситуацията. \nДържавният трансфер за \"БДЖ-Пътнически превози\" на превозен пътник постоянно расте и от около 7 лв. през 2010-2011 г. вече надхвърля 10 лв., пише още в анализа. Загубата се увеличава през 2017-а и за двете дружества - от 4,6 млн. лв. нетна загуба през 2016-а на 8,6 млн. лв. за \"БДЖ-Пътнически превози\" и от 28,3 млн. лв. на 50,7 млн. лв. за НКЖИ, изчисляват от ИПИ. \n    \n \t\n", "date": "2018.06.18", "title": "Експерт: \"БДЖ-Пътнически превози\" отново е в цайтнот"}
{"url": "http://www.duma.bg/node/169171", "text": "Плевенската филхармония гостува на зала \"България\" днес, 18 юни, с програма, дирижирана от маестро Йордан Камджалов. Солисти са китаристът Георги Димитров - лауреат на фондация \"Камджалов\", и флейтистът Бюлент Евджил от Турция. В програмата ще прозвучат Концерт за китара и струнен оркестър от Фердинандо Карули, \"Венециански карнавал\" на Г. Бричалди и \"Щвейцарски пастир\" на П. Морлачи. \nПлевенската филхармония ще представи и вдъхновяващата Четвърта симфония на Чайковски. Събитието е част от Международния фестивал \"Софийски музикални седмици\".  \nЙордан Камджалов е ярък представител на младото поколение български диригенти. Той е възпитаник на НМА \"Проф. Панчо Владигеров\" и Музикалната академия \"Ханс Айслер\" в Берлин. Присъствието му на световната музикална сцена включва ангажименти в Лондон, Берлин, Париж, Ню Йорк, Хамбург, Хелзинки, Сингапур, Токио. Има множество международни награди и отличия. Неговата фондация \"Йордан Камджалов\" подпомага млади български инструменталисти, певци, композитори и диригенти.  \n    \n \t\n", "date": "2018.06.18", "title": "Плевенската филхармония свири на \"Софийски музикални седмици\""}
{"url": "http://www.duma.bg/node/169169", "text": "Българската академия на науките, Съюзът на българските писатели и издателство \"Захарий Стоянов\" организират творческа вечер на поета Петър Андасаров, посветена на 80-годишнината от рождението му, и представяне на първите пет тома от съчиненията му. Срещата ще се състои на 20 юни от 18 ч. в големия салон на Централното управление на БАН, ул. \"15 ноември\" 1.   \n \t\n", "date": "2018.06.18", "title": "Творческа вечер на Петър Андасаров"}
{"url": "http://www.duma.bg/node/169167", "text": "На 87-годишна възраст почина именитият руски диригент, композитор и пианист Генадий Рождественски, съобщи Болшой театър. Рождественски е роден в Москва на 4 май 1931 г. Той бе главен артистичен директор на Болшой театър (2000-2001). По време на своята 50-годишна кариера Рождественски бе диригент на прочути симфонични оркестри в Русия и зад граница, включително оркестъра на Болшой театър, Симфоничния оркестър на Би Би Си в Лондон, Виенския симфоничен оркестър, както и Стокхолмската кралска филхармония. През 1976 г. е удостоен с най-високото културно отличие в СССР \"Народен артист\". Репертоарът му е широк, но е може би най-известен с интерпретациите си на руските композитори Шостакович, Прокофиев, София Губайдулина и Алфред Шнитке. Лондонският симфоничен оркестър почете паметта на прочутия диригент, като писа в туитър: \"С тъга научаваме за смъртта на великия Генадий Рождественски. Имахме дълго и плодотворно сътрудничество. Почивай в мир, Маестро!\", информира БГНЕС.   \n \t\n", "date": "2018.06.18", "title": "Почина Генадий Рождественски"}
{"url": "http://www.duma.bg/node/169170", "text": "Започнаха снимките на първите филми от поредицата \"Кино Пловдив\", която съдържа 7 късометражни филма, вдъхновени и посветени на града. Проектът е част от програмата на Пловдив - Европейска столица на културата 2019. \nРежисьорът Павел Г. Веснаков е в града и заедно с екипа си започна снимки по филма \"Химера\". За три снимачни дни засне историята за шофьор, който намира митично създание в задния двор на блока си. След като разбира, че полицията не може да му помогне, е принуден да се обърне към Бог. Актьорските роли са поверени на Георги Иванов, Йоана Буковска-Давидова, Даниел Рашев и Иван Пасков, а оператор е Орлин Руевски. \nТандемът Петър Вълчанов и Кристина Грозева показва Пловдив през детските очи на Тео, която израства в Града на тепетата. \"Тео, която живее на покрива\" ще бъде заснет на покрив в близост до паметника на Альоша от 23 до 27 юни с актьорски детски състав предимно от Пловдив - родния град на оператора Кирил Проданов и на режисьора Петър Вълчанов. \nОстаналите пет късометражни продукции, с които всички филми правят общ филм-омнибус, посветен на Пловдив, ще се снимат през лятото в Града на тепетата. Очаква се пълнометражният филм да е завършен до края на годината и да има премиера през март 2019 г., научи ДУМА от Марта Радева. \nПавел Веснаков \nКристина Грозева и Петър Вълчанов     \n \t\n", "date": "2018.06.18", "title": "Пловдив става снимачна площадка на два филма  "}
{"url": "http://www.duma.bg/node/169168", "text": "Премиерата на романа \"Дом\" от Камелия Кучер (изд. \"Хермес\") ще се състои на 20 юни от 19 ч. в Culture Bar в София, бул. \"Драган Цанков\" 34 - метростанция \"Жолио Кюри\". Откъси от книгата, която разказва трогателна история, преплела много човешки съдби по пътя им към Дома, ще четат актьорите Яна Титова и Алекс Алексиев.   \n \t\n", "date": "2018.06.18", "title": "Камелия Кучер с премиера на дебютния си роман"}
{"url": "http://www.duma.bg/node/169191", "text": "Комисията за енергийно и водно регулиране (КЕВР) предлага природният газ да поскъпне с 10,8%, като предложението ще бъде обсъдено публично на 25 юни. Както е известно, държавният доставчик \"Булгаргаз\" предложи цената да се повиши с 18,05% - от сегашните 361,82 лв. за 1000 куб. м до 427,12 лв. Анализите на КЕВР обаче показват, че \"Булгаргаз\" трябва да продава на топлофикациите и предприятията на цена от 400,95 лв. за 1000 куб. м без ДДС и с включена такса за доставка. Мотивът на комисията да ореже предлаганото от дружеството увеличение е в събраните в повече приходи от предходните определени цени на тока спрямо заложените в цената, които сега се отразяват. \nКато аргумент за повишението с малко над 18 процента на цената през третото тримесечие \"Булгаргаз\" сочеха поскъпналите с над 11% алтернативни горива на световните пазари и увеличението с 3,32% на курса на щатския долар спрямо българския лев. Реално се формира цена на газа от 427,12 лв. - точно колкото е поискало дружеството \"Булгаргаз\". Доставчикът обаче с цените си през първото тримесечие на 2018 г. е получил с 29,395 млн. лв. повече, отколкото реално е изхарчил за закупуване и доставка на суровината.  \nОт КЕВР уточняват, че близо 5,3 млн. лв. от формирания по този начин надвзет приход през 2017 г. вече е бил отразен в цената за изтичащото сега второ тримесечие на годината, но има още 13 млн. лв., получени в повече от \"Булгаргаз\" през миналата година, които досега не са отразявани в цената чрез намаляването. Както е известно, новите цени на тока и парното от 1 юли бяха изчислени при по-висока цена на синьото гориво с 16%. В крайна сметка с колко ще поскъпнат те, все още не е ясно.      \n \t\n", "date": "2018.06.18", "title": "Газът поскъпва с 10,8% от юли "}
{"url": "http://www.duma.bg/node/169172", "text": "Министърът на културата Боил Банов връчи Националната награда \"Христо Г. Данов\" за цялостен принос в книжовната литература на Недялко Йорданов на официална церемония в рамките на ежегодната инициатива \"Пловдив чете\". В тържествената церемония в къщата музей на патриарха на българското книгоиздаване взе участие още председателят на журито, зам.-министърът на културата Амелия Гешева, която връчи наградата в категория \"Библиотеки и библиотечно дело\". \"Подобни моменти са едни от най-хубавите за министър на културата\", коментира Боил Банов, преди да връчи отличието на Недялко Йорданов, който зарадва присъстващите с две свои стихотворения, информира Министерството на културата. \nНационалната награда \"Христо Г. Данов\" за принос в българската книжовна култура е учредена през 1999 г. от Министерството на културата, от тогавашния Национален център за книгата и община Пловдив във връзка с провеждането на Европейски месец на културата. Oтличията по традиция се връчват на официална церемония в Стария Пловдив в къщата музей на Хр. Г. Данов. \nЖурито, в чийто състав са Александър Държиков, зам.-кмет на община Пловдив, Марияна Кордова, директор на дирекция \"Международно сътрудничество, европейски програми и регионални дейности\" в МК, проф. Кирил Гогов - художник, проф. Светлозар Игов - хуманитарист, доц. Пламен Дойнов - литературовед, Георги Ангелов - преводач и журналист, Кристин Димитрова - поетеса, и д-р Иван Александров - директор на РБ \"П. Р. Славейков\" във В. Търново, избра най-добрите сред номинираните през тази година.  \nВ категория \"Българска художествена литература\" отличието взе Захари Карабашлиев за романа \"Хавра\" (изд. \"Сиела\"). За преводна художествена литература бе наградена Надежда Розова за превода на \"Химера\" от Джон Барт (изд. \"Лист\"). В областта хуманитаристика призът бе връчен на Инна Пелева за \"Георги Марков. Снимки с познати\" (изд. \"Кралица Маб\"). В категория \"Изкуство на книгата\" бе удостоено издателство \"Лист\" за поредицата \"Детски шедьоври от велики писатели\". За издания за деца отличието получи Петя Кокудева за \"Лупо и Тумба\", ч.1 (изд. \"Жанет 45\"). Наградата за книгоразпространение отиде в Центъра за книгата на Нов български университет. Приза за представяне на българската книга получи Амелия Личева за представяне на българските книги в книжни и електронни издания. Столичната библиотека бе отличена в раздел \"Библиотеки и библиотечно дело\". А за електронно издаване и нови технологии бе награден сайтът \"Българска илюстрация\".   \n \t\n", "date": "2018.06.18", "title": "Недялко Йорданов с голямата награда \"Христо Г. Данов\"  "}
{"url": "http://www.duma.bg/node/169178", "text": "Хората с повече от една кола ще плащат по-високи данъци и такси за паркиране в центъра на Букурещ, съобщиха румънски медии. Мерките са част от плана за чистотата на въздуха в столица за периода 2018-2020 г. Планът включва други мерки като санкции за незаконно паркиране, стимулиране за обновяването на автопарка чрез данъци, както и предоставяне на облекчения за фирми, които осигуряват транспорт на своите служители или покриват разходите си с обществен транспорт. \nОсвен това таксите за паркиране в централната част на Букурещ ще се увеличат от сегашните 1,5 леи на час до 10 леи на час.    \n \t\n", "date": "2018.06.18", "title": "Драстично поскъпва паркирането в Букурещ"}
{"url": "http://www.duma.bg/node/169180", "text": "Париж и Берлин са близо до постигане на споразумение за реформа в еврозоната, съобщи френският министър на финансите Брюно льо Мер. В своя профил в туитър той писа, че \"споразумението е вече на една ръка разстояние\". Това става след последните преговори по този въпрос с германския му колега Олаф Шулц в Хамбург.  \nСпоразумението е постигнато след месеци на разногласия. Льо Мер изрази надежда, че то ще бъде финализирано на френско-германска среща на върха във вторник. Според Льо Мер все още остават няколко въпроса за доуточняване, но те били добре очертани. Макрон има планове за уравновесени финанси, докато Меркел залага повече на предпазливото разширяване на финансовата и данъчната интеграция.      \n \t\n", "date": "2018.06.18", "title": "Париж и Берлин със сделка за еврозоната"}
{"url": "http://www.duma.bg/node/169179", "text": "Единайсет израелски полицаи бяха ранени в сблъсъци с еврейски заселници заради евакуацията им от незаконна колония на окупирания Западен бряг на река Йордан. Арестувани бяха шестима демонстранти. \nВсички израелски заселнически колонии се смятат за незаконни по силата на международното право, но Израел прави разлика между разрешени и незаконни колонии, които са изградени без разрешение на властите. През 2017 г. Върховният съд реши, че част от колонията Западен Тапуах на Западния бряг трябва да бъде разрушена, защото е изградена върху частни палестински земи. Изграждането на еврейски колонии отнема от териториите, върху които палестинците се надяват да създадат своя държава.      \n \t\n", "date": "2018.06.18", "title": "Сблъсъци в Израел на заселници с полиция"}
{"url": "http://www.duma.bg/node/169182", "text": "Германският вътрешен министър Хорст Зеехофер е скептик за работата с канцлера Ангела Меркел, пише \"Велт ам Зонтаг\". \"Повече не мога да работя с тази жена\", заяви той на заседание на дясната партия Християнсоциален съюз, която е младшият партньор в кабинета на Мрекел. Според вестника Зеехофер повторил тези думи поне два пъти. \nМежду Християндемократическия съюз (ХДС) на Ангела Меркел и ХСС пламна конфликт за нелегалната имиграция, който може да доведе до правителствена криза. Докато Меркел и ХДС се стремят към приемане на общоевропейско решение по проблема, ХСС и Зеехофер искат мигрантите, които са без документи или са получили отказ за убежище в Германия, да бъдат връщани още на границата. \nВ. \"Билд\" твърди, че Меркел се опитва да организира среща на страни от ЕС, които да обсъдят проблема преди срещата на европейските лидери на 28-29 юни. Възможно е срещата да се проведе в края на седмицата. \"Това е европейско предизвикателство, което се нуждае от европейско решение. Смятам, че това е въпрос, който е важен за запазването на Европа обединена\", заяви Меркел в интервю за в. \"Политико\". Белгийският министър по миграцията Тео Франкен заяви, че подкрепата на сънародниците му за нелегалната миграция се топи като сняг на слънцето. \"Тези хора не са расисти, а мислят рационално\", каза той.     \n \t\n", "date": "2018.06.18", "title": "Германски министър вдигна ръце от Меркел "}
{"url": "http://www.duma.bg/node/169181", "text": "САЩ предявиха изисквания по 47 точки в рамките на споразумението със Северна Корея за ядреното разоръжаване на Корейския полуостров. \nТова съобщи японският външен министър Таро Коно в интервю по телевизия Ен Ейч Кей. \nПо време на посещението си в Пхенян американският държавен секретар Майкъл Помпео уведоми Северна Корея, че САЩ включват в термина \"пълно ядрено разоръжаване\" ликвидирането в проверима и необратима форма на ядреното и други видове оръжия за масово унищожение като химическо и биологично, а също на ракетите и всички съответстващи обекти. \nВъв връзка с това на Северна Корея са били представени изисквания по 47 позиции. Ако искането за пълно ядрено разоръжаване не бъде изпълнено в този смисъл, санкциите срещу Северна Корея няма да бъдат отменени, заяви министърът. \nКакто вече бе съобщено, президентът на САЩ Доналд Тръмп и лидерът на КНДР се срещнаха на 12 юни в Сингапур и подписаха обща декларация, в която е отразена готовността на Пхенян да предприеме пълно ядрено разоръжаване на Корейския полуостров. На свой ред САЩ поеха задължението да предоставят на Северна Корея гаранции за сигурност.   \n \t\n", "date": "2018.06.18", "title": "САЩ имат 47 изисквания за ядреното разоръжаване на КНДР"}
{"url": "http://www.duma.bg/node/169186", "text": "Русия и Саудитска Арабия се договориха на среща в Москва за безсрочно удължаване на споразумението ОПЕК+, съобщи министърът на енергетиката Александър Новак. Освен това предлага се в споразумението да залегне опцията за регулиране на добива на петрол във всеки един момент, добави ТАСС. \n\"Искам да припомня, че преди два дни на среща на престолонаследника Мохамед бен Салман с президента Владимир Путин в Москва бе взето едно от историческите решения - да продължи на безсрочна основа взаимодействието на нашите страни, т. нар. споразумение ОПЕК плюс\", каза министърът при откриването на културен център на Саудитска Арабия. Няма да се конкретизират обеми, а по-скоро ще бъде заложена възможността да се взема решение за регулиране на добива при нужда, поясни Новак.   \n \t\n", "date": "2018.06.18", "title": "Москва и Рияд с историческо решение"}
{"url": "http://www.duma.bg/node/169183", "text": "Вчера бе направена решаваща стъпка за преодоляване на взривоопасния дипломатически спор между Гърция и съседната й балканска страна с подписването на историческо споразумение за промяна на името й от Бивша югославска република Македония, както бе официалното название до днес, на Северна Македония. \nНа среща на брега на Преспанското езеро, на границата между двете държави, под споразумението, слагащо край на спора, започнал преди 27 години, поставиха подписите си гръцкият министър на външните работи Никос Кодзияс и македонският му колега Никола Димитров. \nРегионът преживя достатъчно страдания, така че нека от днес нататък пеем радостни песни на Балканите, заяви министър-председателят на Гърция Алексис Ципрас. Гръцкият премиер отбеляза, че е голям почитател на балканския фолклор и музика. Днес пишем една нова песен заедно, заяви той. Регионът преживя достатъчно страдания, така че нека пеем радостни песни на Балканите, категоричен бе Ципрас. Поемаме първа стъпка към бъдещето. Народите ни имат нужда от това историческо събитие, каза още той. \nКакъв невероятен, красив ден от историята ни. Нека щастието ни бъде с нас и занапред. С тези думи започна изказването си министър-председателят на Македония Зоран Заев. Когато имаш вяра, мечта и надежда - можеш да преместваш планини, перифразира Заев мисли на философа Аристотел. С Гърция наистина преместихме планини. Във времена, когато имаше много недоверие, ние сложихме край на един спор, продължил години. Това бяха три десетилетия на несигурност за нашето бъдеще, заяви Заев. \nРегионът вече има една нова реалност. Вече живеем в свят, в който сме много зависими един от друг. Гърците, македонците, европейците са по-силни от страха. Европейското семейство не приема страха. Европа не приема ксенофобията, обърна се Заев към всички противници на идеята. Горди сме с този договор, заключи Зоран Заев. \nНа място присъстваха върховният представител на Европейския съюз по въпросите на външните работи и политиката на сигурност Федерика Могерини и еврокомисарят по разширяването Йоханес Хан. \nВ края на церемонията министър-председателят Зоран Заев подари червената си вратовръзка на Ципрас.  \nС договора, който бе разсекретен, по отношение на езика е предвидено, че македонският език и в ООН остава македонски език - без никаква бележка под линия с доуточнение. \nЩо се отнася до гражданството или националността, споразумението предвижда - македонец (гражданин на Република Северна Македония). \nХимнът, герба и знамето не се променят, както и кодовете МК-МКД, докато регистрационните номера и документите за самоличност не са част от международна кодификация и за изготвянето им ще се следва написаното в договора, пише в документа. \nИ в двете страни обаче се очакват нови протести след подписването на договора. Почти седем от всеки 10 анкетирани гърци в анкета, публикувана в събота, се противопоставят на името Северна Македония за Бившата югославска република Македония (БЮРМ), пише електронното издание Ekathimerini. \nСпоразумението трябва да бъде ратифицирано от двата парламента, а след това в периода от юли до октомври македонското правителство трябва да организира референдум и ако резултатът е положителен, ще се продължи с конституционна ревизия. \nВ събота правителството на Алексис Ципрас оцеля без затруднения след опита за вот на недоверие, който трябваше да блокира споразумението за новото име на Македония, съобщи говорител на правителството. \nГръцката полиция е използвала сълзотворен газ срещу митинг на противници на споразумението за новото име на Македония пред сградата на парламента в центъра на Атина. Председателят на гръцкия парламент Никос Вуцис заяви, че щурмовите отряди на крайнодясната партия \"Златна зора\" са готвили нападение срещу парламента и с това са свързани опитите за нахлуване на демонстрантите по време на обсъжданията на вота на недоверие към правителството.   \n \t\n", "date": "2018.06.18", "title": "Македония и Гърция подписаха за името"}
{"url": "http://www.duma.bg/node/169185", "text": "Турските военни самолети са ударили бази на забранената Кюрдска работническа партия (ПКК) в иракската планина Кандил, заяви президентът Реджеп Ердоган. По думите му ликвидирани са били високопоставени бойци. \nПоследните дни турската армия е засилила въздушните удари в Северен Ирак срещу базите на ПКК в Кандил до границата между Ирак и Иран. \nОсвен това турските войски са се разгърнали около 30 километра в Северен Ирак, недалеч от Кандил. \nНаскоро Анкара зачести предупрежденията си за потенциална наземна офанзива в планините Кандил. Ердоган заяви, че е обсъдил въпроса с иранския президент Хасан Рухани и че двамата се споразумяха да запазят регионалната сигурност. \n    \n \t\n", "date": "2018.06.18", "title": "Кюрдски бази ударени от турската авиация"}
{"url": "http://www.duma.bg/node/169192", "text": "19-годишно момиче от Айтос, майка на двегодишно дете, почина в болница след побой. Задържан е мъжът, с когото живеела на семейни начала. Побоят е станал на 16 юни, когато вечерта в местното полицейско управление е получено съобщение за открито в безсъзнание младо момиче в жилище. То е било с множество рани в областта на главата и тялото. Установено е, че това е 19-годишната И.Т. от Айтос, която е откарана и настанена за лечение в отделение по реанимация на УМБАЛ в Бургас с тежка черепно-мозъчна травма. \nПрез нощта срещу неделя вследствие на нараняванията си тя е починала. Задържан е криминално проявеният Т.Е., 27-годишен, от София, с когото жената е живеела на семейни начала и от когото има дете на две години и осем месеца. \nПо случая е образувано досъдебно производство, като е уведомена Бургаската окръжна прокуратура.  \n    \n \t\n", "date": "2018.06.18", "title": "19-годишно момиче от Айтос почина след побой"}
{"url": "http://www.duma.bg/node/169194", "text": "Столичното общинско здравеопазване е на ръба, две болници излизат на загуба през миналата година, а поликлиниките с отрицателен финансов резултат са шест. Това показват отчетите за 2017 г. за състоянието на лечебните заведения в София. Общата им загуба е над 620 000 лева. \nДори печелившите болници и медицински центрове имат минимални печалби от 1000 до 10 000 лева, което говори, че финансово са на ръба, коментира Милка Христова, общински съветник от БСП. Според нея причините се крият в държавната политика към общинските лечебни заведения, които са недофинансирани, а извършваната от тях дейност не се заплаща. Ако не са деветте милиона лева, които Столичният общински съвет гласува на година, досега те щяха да са фалирали, категорична бе Христова. Тя припомни, че общинското здравеопазване няма алтернатива, от него се възползват социално слаби хора, особено в областта на долекуването и палиативните мерки. \"В тази сфера заетостта на леглата е почти 100%, което показва колко значим сектор е това. Затова трябва да се преструктурират лечебните заведения и да се намери нишата\", коментира още Милка Христова. Тя алармира и за назряващите проблеми със Специализираната болница за лечение на онкологични заболявания, която заемаше доскоро водещо място в София, но заради увеличаващите се частни заведения за лечение на онкологични болести сега е на ръба на оцеляването. Това личи и от финансовите отчети, които сочат, че докато през 2015 г. печалбата на болницата е 723 000 лева, през 2016 г. пада на 436 000 лева, а през миналата година се е сринала до 4000 лева. \nОт губещите болници най-драматично е положението с Четвърта градска, която продължава да е на минус с над 240 000 лева през миналата година. Специализираната болница за продължително лечение и рехабилитация в Кремиковци пък е загубила 58 000 лева. \nII АГ \"Шейново\" може да се похвали с печалба от 2000 лева през 2017 г. при загуба от 755 000 лева през 2016 г., направена от изплащане на суми по загубени съдебни дела. Срещу болницата обаче продължава да има заведени искове и при лош изход, това ще доведе до нови загуби. Пета градска болница има непокрити задължения за такса смет са 390 000 лева, а към доставчици - близо 4 млн. лева, като една четвърт са за медикаменти. Другата година общинска акушеро-гинекологична болница 1 АГ \"Света София\" има четворен спад в печалбата за една година. Срив има и в печалбата на Първа градска болница - през 2016 г. тя е била 308 000 лева, докато през миналата година е паднала до 42 000 лева, като приходите са с близо 1 млн. лева по-малко. \nВтора градска болница е излязла на плюс, след като миналата година е била на загуба от 70 000 лева. Срещу нея са заведени 4 дела за обезщетение за починал, за тежка телесна повреда и непозволено увреждане и отчетът показва, че болницата има ликвидни проблеми и задълженията й не са обезпечени с имуществото й.  Сред поликлиниките в най-тежко положение е IХ Медицински център в кв. \"Орландовци\". Там в изключително лошо състояние е сградният фонд, а условията за работа са принудили медицински специалисти да напуснат. Тревожно е състоянието, в което се намира и ХХХ ДКЦ в район \"Връбница\", което има големи финансови задължения, натрупани от предишни ръководства.    \n  ДКЦ V, известно като Студентска поликлиника, е влошило финансовото си състояние през последните 2 години и загубата му расте от 126 000 на 147 000 лева. Въпреки че общината е предоставила заем от 91 000 лева за заплати и осигуровки, 2017 г. е приключена с неизплатени задължения за персонала от 57 000 лева. Близо 100 000 лева заем е получил ДКЦ ХI за заплати и доставчици, но загубите му са двойно повече в сравнение с предходната година.      \n \t\n", "date": "2018.06.18", "title": "Общинското здравеопазване в София е на ръба на фалита  "}
{"url": "http://www.duma.bg/node/169193", "text": "Общинските съветници от БСП поискаха оставките на зам.-кмета по култура и образование д-р Тодор Чобанов и на шефката на комисията по култура и образование в СОС Малина Едрева заради провала на арт инсталацията Бронзовата къща.  \n\"Тя ще бъде паметник на глупостта, който ще напомня на софиянци, че решенията, които взимат днешните управляващи, струват скъпо на гражданите и срамят града ни\", коментира лидерът на БСП в София и председател на групата на социалистите в СОС Калоян Паргов на брифинг пред оградата около мястото на бившия мавзолей. \nПаргов бе категоричен, че някой трябва да поеме отговорност и да обясни на обществото защо се случи всичко това с Бронзовата къща, а кметът да се произнесе кой я е подвел. От БСП очакват отчет за похарчено досега за реализирането на проекта и припомнят, че СОС отпусна над 95 000 лева. Калоян Паргов настоя авторът Пламен Деянофф да назове имената на лицата, които са го подучвали как да заобиколи законовите процедури, за да може да бъде изградена по-бързо Бронзовата къща.  \nЗаместник-председателят на СОС Милка Христова припомни, че Столичната община официално пое разходите за осветлението и охраната на обекта. \"Никой обаче не каза колко ще струват те. Освен това никой не каза колко ще струва премахването на съоръжението и на постамента, изграден в зелена площ, което е недопустимо по нито една от действащите наредби на Столичната община\", коментира още Христова.  \nБорис Цветков пък добави, че дори рекламирането на спонсори и партньори на проекта е в разрез със законите. Той визира поставените техни лога върху информационните табла на оградата около площадката за изграждане на Бронзовата кула.  \n     \n \t\n", "date": "2018.06.18", "title": "БСП поиска две оставки заради Бронзовата къща"}
{"url": "http://www.duma.bg/node/169195", "text": "\"Агресията в обществото ни е на много нива. Тя се проявява от училище до пътя.\" Tака народният представител от \"БСП за България\" Явор Божанков коментира инцидент, който му се случи в петък. Докато шофирал по магистрала \"Хемус\", непознат го заплашил с пистолет, след което депутатът подал сигнал в МВР. \n\"Преживях нещо ужасно, но това е ежедневие за много хора. Обществото ни стига граница, която, ако бъде премината, няма връщане назад\", съжали той. Инцидентът станал, след като друг автомобил опитал да го изпревари. Колата пресветвала с фарове. \"Поведението беше доста агресивно. В първия момент си помислих, че това е кола със специален режим на движение, но след това видях, че е цивилен\", разказва Божанков. След като се е прибрал в дясната лента, другият автомобил се изравнил с неговия и отвътре насочили пистолет към депутата. Божанков е категоричен, че не е имало причина за агресията. Веднага подал сигнал на 112. \n По-късно от МВР съобщиха, че двама мъже са задържани за отправените закани с пистолет. Те са от град Левски и са задържани за 24 часа. Иззет е и законно притежаван пистолет.   \n \t\n", "date": "2018.06.18", "title": "Агресията е от училище до пътя"}
{"url": "http://www.duma.bg/node/169197", "text": "Благодаря ви, че пазите в сърцата си делото на Георги Димитров, защото малко останаха българите, които могат да се сравнят с него. Това заяви зам.-председателят на ПГ \"БСП за България\" Драгомир Стойнев, който уважи тържественото отбелязване на 136-та годишнина от рождението на Димитров в родното му Ковачевци. Стойнев подчерта, че споменът за миналото и личности като Димитров трябва да се пази, макар да има хора, които искат да ги заличат. Радвам се, че родното му Ковачевци всяка година организира тържества по случай рождението му, защото сте дали на света един достоен българин, чието име е записано в световната история, подчерта той. По думите му така се отдава почит не само към Димитров, но и на всички, които са се борили за по-справедлив и достоен живот.  \nСтойнев прочете и поздравителен адрес от лидера на БСП Корнелия Нинова. \"Отбелязването на рождения ден на Георги Димитров е повод за размисъл. Повод да си припомним онези славни страници от 127-та годишнина на БСП, а Георги Димитров е част от онази огромна, изконна съпротивителна сила на българския народ. 136 г. след рождението на героя от Лайпциг, на големия политик, парламентарист и световен деец на движението на работниците българите отново са пред паметниците му в цялата страна в знак на почит към делото му. Един от най-обругаваните политици за тези 28 години, един от политиците, чието дело се опитват да заличат. Но то е незаличимо\", пише Нинова в поздравлението си. \nГости на тържеството бяха и депутатите социалисти Станислав Владимиров и Любомир Бонев, председателите на областния и на общинските съвети в Перник, Радомир и Брезник Валентин Петков, Кирил Леонов, Георги Георгиев и Венета Петрова. В честването се включиха ген. Ангел Марин - вицепрезидент на Република България 2002- 2012 г., и председателят на БАС Симеон Игнатов.   \n \t\n", "date": "2018.06.18", "title": "Ковачевци отбеляза 136 г. от рождението на Георги Димитров"}
{"url": "http://www.duma.bg/node/169196", "text": "Вотът на недоверие към правителството заради провал в сектор \"Сигурност\" БСП ще внесе в сряда. В радиоинтервю вчера зам.-председателят на ПГ \"БСП за България\" Антон Кутев отново подчерта, че в МВР има тежък проблем. Той отбеляза, че поръчковите убийства са на нивото, когато премиерът Бойко Борисов беше шеф на \"Ипон\". Кутев даде пример с няколкото поръчкови убийства през последните месеци, бягството на затворници, както и незаконния пазар за оръжие, който според него е по-голям от пазара за салам. \"Не мога да си представя, че при сегашната техника не може да се проследи открадната кола къде отива, не могат да се проследят телефоните и да се хванат телефонните измамници. Това е грешка на начина, по който се управлява системата\", категоричен е Кутев.  \n\"Министър Валентин Радев нито знае къде се намира, нито има намерение да научи. Задавал съм му няколко въпроса - за битовата престъпност, убийства, корупцията, нито веднъж той не каза, че има проблем. Отговорът му е, че системата си работи много хубаво. Дори не показва усещане, че в тази система има проблем\", възмути се социалистът. \"Вотът има за цел да фокусира вниманието на обществото и да постави въпроси, които да започнат да се решават. Искаме вот на недоверие, за да покажем, че има тежък проблем, но и че има алтернатива\", уточни той.  \n\"Случващото се в страната не трябва да се прикрива, като с параван, от европредседателството. То не би трябвало да е прах в очите на хората за неуспехите на управлението, които не са малко. Един от най-проблемните сектори у нас е \"Сигурност\", коментира ден по-рано и депутатът от БСП Иван Иванов. Той припомни, че приетият по времето на Пламен Орешарски нов закон за МВР е преправян 19 пъти, но въпреки това работи.   \n \t\n", "date": "2018.06.18", "title": " БСП внася вот на недоверие в сряда"}
{"url": "http://www.duma.bg/node/169198", "text": "Младежкото обединение в БСП проведе в Плевен първото заседание на новоизбрания си Национален съвет. Особено внимание бе обърнато на предложението две от политическите комисии на МО да бъдат \"отворени\" не само за членове на НС и на партията. Младежите решиха комисията по икономика и социална политика и тази по образование, култура и здравеопазване вече да бъдат публични. За ДУМА новият председател на МО Николай Бериевски обясни, че на заседанията на комисиите ще бъдат поканени не само членовете на обединението, а и всички, които проявяват интерес. Възможността важи и за хора до 35 години, които не са членове на БСП, уточни той. \nЦелта е МО не само да привлече нови съидейници, а и повече младежи да бъдат въвлечени в процеса по вземането на решения. Младите хора трябва да генерират политики, а ние ще бъдем изпълнителите им, каза Бериевски. \"Вярвам, че публичните комисии са начинът младите хора в България да бъдат участници в политическия живот. Има много компетентни хора, с познания и опит в различни области и това е нашата възможност да се допитаме до тях\", обясни председателят на МО в БСП. \nПървото заседание на новия НС на МО бе уважено от представители на общинското и областното ръководство на БСП в Плевен. Повече от 80 младежи от цялата страна дойдоха, за да се включат в срещата. \nБериевски предложи и състав за новото Изпълнително бюро на обединението. Той ще има четирима заместници. Народният представител Теодора Халачева е с ресор \"Парламентарна дейност\", Атанас Атанасов ще отговаря за организационните въпроси, а плевенчанинът Иван Мандински поема \"Иновации и технологии\", софиянци са представени от Петко Димитров. \nСекретар \"Земеделие\" е Елина Димитрова,  Мина Кутева ще продължи да отговаря за ресора \"НПО и обучения\". Евродепутатът Момчил Неков е секретар \"Европейска политика\", правосъдието е поверено на Трифон Панчев, а местната власт - на Атанас Телчаров. За медийните изяви на младежите ще отговаря Ваня Маникатева. Бюрото се допълва от още четирима членове - Богдан Кирилов, Павел Пешов, Руслан Влаев и Надежда Мидюрова. \n    \n \t\n", "date": "2018.06.18", "title": "Младите социалисти отварят вратите си за всеки с идея за бъдещето  "}
{"url": "http://www.duma.bg/node/169199", "text": "Днес от 13.30 ч. в централата на БСП във Варна на ул. \"Македония\" 33 проф. Анелия Клисарова, народен представител от ПГ \"БСП за България\", заместник-председател на комисията по образование и наука и член на комисията по здравеопазване ще приема граждани. \nНа 19 юни от 15 до 17 часа лидерът на БСП в София Калоян Паргов и народният представител от \"БСП за България\" Георги Свиленски ще бъдат на разположение на софиянци в постоянната приемна на БСП в София на ул. \"Леге\" №10, етаж 1. \nЖелаещите може да се запишат предварително на телефон 02/987 20 86.   \n \t\n", "date": "2018.06.18", "title": "ПРЕДСТОЯЩО"}
{"url": "http://www.duma.bg/node/169175", "text": "Все по-често ставам свидетел на валидността на понятието \"историческо махало\": събитие или личност са оценявани веднъж по един начин, а втори път, след известно време, към тях се адресират противоположни оценки. Годишнината на Георги Димитров ме наведе точно към тези размисли. Ако от началото на ХХ век името му знаят предимно българските работници, организирани в профсъюзното движение (Димитров е член на Общия работнически синдикален съюз от 1904 г., а от 1909-а е избран за негов секретар-касиер); ако през 1923 г. статиите му за Единния фронт впечатляват с актуалността си и съдействат за преобръщането на позицията на неутралитет при Деветоюнския преврат, взета от ръководството на БКП (т. с.); ако при емигрирането му след Септемврийското въстание него, члена на Изпълнителния комитет на Коминтерна, познават партийните комунистически функционери от редица западноевропейски страни и интелектуалците антифашисти, участвали в редица международни форуми, организирани и от Димитров, то в дните на Лайпцигския процес Димитров става световна знаменитост. \n\"Очите на света са насочени към процеса... - пише \"Ню Йорк таймс\". - Българинът принуждава съдията (д-р Вилхелм Бюрнер) да беснее. Димитров обсипа с обвинение нацистите, постоянно прекъсван и заплашван с изгонване от залата.\" Явно журналистите били впечатлени от \"двубоите\" на Димитров със съдии, прокурор, свидетели с висок държавен и партиен ранг, защото в световната преса се появяват свръхположителни информации. \"Вместо на подсъдимата скамейка той (Димитров) би могъл да седне до върховния прокурор (д-р Карл Вернер) - такова му е държанието и така действа той\", отбелязва унгарският вестник \"Лестер Лойд\". Когато сравнява Димитров с д-р Бюрнер, холандският \"Ди Телеграф\" не спестява иронията: \"Димитров значително превъзхожда този старик по хитрост и ловкост. Той непрекъснато го примамва из къщурката му. Храбрият председател (на съда) се втурва след него, но после не може да намери път назад\". Съветският ежедневник \"Труд\" обобщава: \"Под неотразимите удари на Димитров един след друг в безпорядъчна паника отстъпват всички подбрани свидетели на националистическата \"юстиция\" от високопоставените фашистки велможи.\" А след прекия сблъсък с Херман Гьоринг и Йозеф Гьобелс \"Манчестр Гвариан\" към портрета на Димитров добавя чертите \"неусмиримият български затворник\" и \"човекът, отстояващ процеса си\", а \"Таймс\": \"Д-р Гьобелс направи на Димитров комплимент, провиквайки се в съда: \"Аз не се плаша от вас...\" \nПрекъсван, отстраняван и недопускан в съдебната зала, ограничаван в призоваването на свидетели, Г. Димитров не само че се защитава, но и настъпва, оборва, атакува. Именно затова в холандския вестник \"Де Маасбеде\" се появява умозаключението: \"Този човек просто с нищо не може да се надвие... Въпреки всичко той говори.\" \nСпрямо Георги Димитров махалото на историята се засилва постепенно, а при своя връх се задържа дълго време. През лятото на 1935 г. Димитров оглавява световната организация на комунистите - Комунистическия интернационал. По време на Втората световна война името му е едно от знамената в антифашистката и антихитлеристката съпротива. След войната Димитров застава на държавното кормило на НР България. За десетилетия образът му е в живописни платна и графики; изваян е не само чрез слово, но и в мрамор, гранит, бронз; намира се върху банкноти и пощенски марки. Името му е обвързано с най-високите отличия у нас - орден и награда. За Димитров са създадени песни, филми, пиеси. Той е патрон на организации, предприятия, училища, читалища... След Десети ноември обаче махалото поема обратна посока. И сякаш се забравиха и Димитров, и справедливите оценки за него, една от които звучи като еталон за подражание: \"изключително съчетание на физически, морален и духовен кураж (в. \"Таймс\") ... Затова и припомних онова, което е писано преди 85 години. Всъщност нали е казано, че никой не е пророк в собственото си село?! \n    \n \t\n", "date": "2018.06.18", "title": "В очите на света и с гласа на света  "}
{"url": "http://www.duma.bg/node/169203", "text": "Столичното общинско здравеопазване е на ръба на оцеляването. Две от единадесетте болници са на загуба за миналата година, а с отрицателен финансов резултат са шест диагностично-консултативни центъра,   за състоянието на лечебните заведения в София за 2017 г. Общата им загуба е над 620 000 лева. \nБолниците и медицинските центрове, които са излезли с положителни резултати, имат минимални печалби от 1000 до 10 000 лева, което говори, че финансово са на ръба, коментира Милка Христова, общински съветник от БСП. Според нея, ако не са деветте милиона лева, които Столичният общински съвет гласува за лечебните заведения за миналата година, досега те щяха да са фалирали. \n    \n \t\n", "date": "2018.06.18", "title": "Общинското здравеопазване в София е на ръба на фалита  "}
{"url": "http://www.duma.bg/node/169173", "text": "1882 - РАЖДА СЕ ГЕОРГИ ДИМИТРОВ, ПОЛИТИК И ДЪРЖАВНИК (УМИРА 1949 Г.). Ръководител на БКП и генерален секретар на Коминтерна. Министър-председател (1946-1949), народен представител. На 9 март 1933 г. заедно с Благой Попов и Васил Танев е арестуван и обвинен в подпалването на Райхстага в Берлин. Лайпцигският процес, след който получава съветско гражданство, го прави световноизвестен. След смъртта му на 2 юли 1949 г. тялото му е поставено в мавзолей в София, сринат до основи през септември 1999 г. 1889 - В САЩ Е ПАТЕНТОВАНА ДЕТСКАТА КОЛИЧКА. Първите модели се появяват още през 1650 г. Първата бебешка количка е създадена от Уилям Кент, дизайнер по ландшафта. Тя била конструирана за шестте деца на английски херцог. Представлявала люлка на колела. През 1877 г. в Англия отворила врати първата фабрика за детски колички. От този момент те вече не били привилегия на богатите, а всяка майка можела да си ги позволи. Японците първи в света направили покривала за детски колички, които бързо получили световно разпространение. 1923 - УМИРА ХРИСТО СМИРНЕНСКИ, ПОЕТ И ПРЕВОДАЧ (Р. 1898 Г.). Рожденото му име е Христо Димитров Измирлиев. Първите му публикации са във в. \"К'во да е\" (1915). Сътрудничи на списанията \"Българан\", \"Родна лира\", \"Барабан\", \"Художествена седмица\". Организира и редактира седмичното литературно-хумористично сп. \"Смях и сълзи\". Сътрудничи на хумористичните списания \"Сатър\" и \"Червен смях\", на в. \"Народна армия\", сп. \"Младеж\" и на \"Работнически вестник\". 1927 - В ЛОМ СЕ РАЖДА СИМЕОН ПИРОНКОВ, КОМПОЗИТОР И ДИРИГЕНТ (УМИРА 2000 Г.). Един от най-известните наши композитори от втората половина на ХХ в. Автор на опери, произведения за симфоничен и камерен оркестър, на инструментална, вокална и хорова музика. Композирал музиката на 43 игрални, 25 мултипликационни, 36 научнопопулярни филма, 51 театрални, 15 радио- и тв постановки. Носител на престижни награди. Удостоен с наградата \"Хердер\" за цялостно творчество (1985). 1936 - УМИРА МАКСИМ ГОРКИ, РУСКИ ПИСАТЕЛ, ЛИТЕРАТУРЕН КРИТИК И ПУБЛИЦИСТ (Р. 1868 Г.). Рожденото му име е Алексей Максимович Пешков. Романът му \"Майка\" е класика в руската и световната литература. Създава легендарно-героични и романтични образи, автор на пиеси. 2000 - УМИРА АНТОН ГОРЧЕВ, АКТЬОР (Р. 1939 Г.). Той е актьорът, който щеше да остане завинаги в паметта на българите, дори ако беше изиграл една-единствена роля в киното - тази на Караиван от \"Козият рог\" на Методи Андонов. Снима се в повече от 30 филма, сред които \"Време разделно\", \"Горе на черешата\", \"Иван Кондарев\", \"Сватбите на Йоан Асен\" и др. През последните десетина години от живота си човекът, изпълнил ролята на баща, готов да пожертва щастието на дъщеря си, за да отмъсти, беше почти забравен от театъра и киното.   \n \t\n", "date": "2018.06.18", "title": "Датата"}
{"url": "http://www.duma.bg/node/169176", "text": "В последната седмица около в. \"Дума\" се разигра непочтена и грозна интрига, която е употребена в сайтове и в социалните мрежи и продължава скандално да обраства с всякакви медийни спекулации. Телефоните на редакцията не млъкват, читателите ни питат какво се случва. Длъжни сме да кажем какво реално се случи, за да пресечем опитите да бъдем използвани за нови спекулации. \nНа 12 юни \"Дума\" публикува материала \"Двама директори в БАН омесват науката с частните си фирми\", в който е огласено, че директорите на Института за изследване на населението и човека и на Националния институт по метеорология и хидрология - Антоанета Христова и Христомир Брънзов, в нарушение на Устава на БАН и на законите имат паралелна частна дейност в НПО и във фирми, като преливат в тях кадри и ресурси от публичните институти. Материалът е илюстриран със снимка (тя не е на първа страница, както се разпространява) от дипломирането на 9 юни на последния випуск обучени от частния \"Институт за политика\" на Антоанета Христова. На преден план на снимката са председателят на БАН Юлиан Ревалски и министрите от ГЕРБ Лиляна Павлова и Красимир Вълчев, които си затварят очите и толерират нарушенията на Христова, което онагледява и текстът под снимката. Самата Антоанета Христова е публично известна с изявите си в полза на ГЕРБ. Към този момент на \"Дума\" не бе известно кои са курсистите на снимката и че млади социалисти са преминали обучение при Христова, а половината лице на Кирил Добрев в последния ред изглежда нормално като поканен на политически ритуал. Снимката не е правена от \"Дума\", а е взета от сайта на НПО-то на Антоанета Христова.  \nСъщия ден в Изпълнителното бюро (ИБ) на БСП Кирил Добрев заради снимката, на която някои курсисти се оказват от БСП, упреква вестника, че работи срещу БСП и е опетнил името на младежите на снимката, като е илюстрирал с тях статия за корупция, а председателката Корнелия Нинова заявява, че трябва да се понесе политическа отговорност за това. ИБ не е искало оставката на главната редакторка Таня Джаджева. Главната редакторка не е подавала оставка, а ползва законен отпуск.    \nВъзразяваме срещу опита \"Дума\" да бъде упреквана, че работи срещу партията. Вестникът няма общо с тази история. В случая става \"Дума\" за тежко недоразумение, породено от различно тълкуване на илюстрацията към статията. Не виждаме основания това да е причина за търсенето на политическа отговорност. По повод на публикувания материал за безобразия в БАН мнозина учени от академията се обадиха да приветстват вестника. Изразяваме удовлетворение, че по думите на Кирил Добрев БСП е запозната с публикацията, по която няма възражения и дори ще внесе питане към министъра на образованието по темата.   \nКатегорично сме против инсинуациите из медиите, че Корнелия Нинова си отмъщавала и гонела кадрите на Станишев, с когото се била спречкала заради Истанбулската конвенция, а Таня Джаджева е била преди време ръководител на пресслужбата на министър-председателя Сергей Станишев. Това е чисто създаване на интриги, понеже именно \"Дума\" многократно и аргументирано защити позицията на БСП срещу Истанбулската конвенция. \"Дума\" никога не е била участник в интриги и не е позволявала да бъде въвлечена в тях. Журналистите на \"Дума\" са честни хора, ние държим на почтеното си име и категорично не приемаме нечистата употреба на вестника. \"Дума\" е създаден и съществува като \"Левият вестник\", той винаги е имал за своя кауза отстояването на идеите на БСП и на лявата идея, която е по-голяма от всички нас. Нелепа война никога не е водена от в. \"Дума\". Той винаги е бил институция с политическо значение и с широка аудитория, той винаги е бил помощник на БСП и никога - обратното. Надяваме се, че е помогнал и помага на много хора.  \nУбедени сме, че излишно предизвиканият скандал е вреден и не помага нито на партията, нито на вестника и че спекулациите трябва да бъдат незабавно прекратени. Смятаме, че сътрудничеството на вестника с ИБ на БСП, с Националния съвет, с парламентарната група на БСП, с регионалните структури на партията (което с много техни представители е постоянно и активно) трябва да бъде усилено - в посока обмен на информация и на идеи.  \n  \n                                   ДУМА  \n    \n \t\n", "date": "2018.06.18", "title": "КАКВО СЕ СЛУЧИ?"}
{"url": "http://www.duma.bg/node/169200", "text": "Жители от 16 населени места в област Русе протестираха вчера срещу лошото състояние на пътната инфраструктура. За пореден път те блокираха с жива верига изхода на град Кубрат, защото отсечките Кубрат - Русе и Кубрат - Разград не са ремонтирани основно от 30 години. Дупките в пътната настилка достигат до 15 см дълбочина, а преминаващите тирове допълнително я увреждат. Заради тежкотоварния трафик имало и напукани къщи. Протестиращите заплашиха, че ще продължат с блокадите на пътя, докато властите не започнат да решават проблема.  \nПрипомняме, че в края на април, след поредния протест, жителите изпратиха до АПИ подписка с искане за ремонт на трасето. От пътната агенция увериха, че търсят варианти за ремонт на път II-23 Русе - Кубрат, \"който е в недобро състояние\". Оттам съобщиха, че имало готов проект за рехабилитацията на 46 км от второкласния път на територията на областите Русе и Разград. Със средства от ОП \"Региони в растеж\" се рехабилитират общо 31 км от второкласния път II-49 Търговище - Разград - Кубрат - Тутракан, който свързва областите Търговище, Разград и Силистра. Инвестицията е за над 20 млн. лв., опитват да потушат напрежението от АПИ.   \n \t\n", "date": "2018.06.18", "title": "Лошите пътища в Русенскo провокираха нови протести"}
{"url": "http://www.duma.bg/node/169177", "text": "\"Предложените проекти няма да доведат до намаляване на жертвите по пътя\" - Г-н Свиленски, в края на април по време на обществено обсъждане стана ясно, че Законът за движението по пътищата ще бъде разделен на три - Закон за движението по пътищата, Закон за водачите на моторни превозни средства и Закон за пътните превозни средства. Как ще коментирате предложенията на управляващите? \n- Първоначалната идея беше да се изработи нов Закон за движението по пътищата. До идеята за разделянето му на три се стигна след поредица от промени в действащия документ. В рамките на 2-3 години бяха направени над 30 изменения, а откакто е влязъл законът в сила, те са над 80. Това го прави неработещ - има наслагване на нови тестове, без да са обвързани със старите. \n- Преди 3-4 години БСП направи поредица от кръгли маси, за да се види дали има смисъл от нов закон, или трябва да се кърпи действащият. Какво последва? \n- Тогава експерти и специалисти се обединиха около мнението, че трябва да се изработи нов закон. Дали ще бъде разделен на две или на три, дали ще бъде преподреден - не е толкова важно. По-важно е да бъде достъпен и разбираем за хората. В действащия документ има много текстове, които са неразбираеми дори за органите, които трябва да ги изпълняват. \nОт тази гледна точка управляващите са стигнали до решението да разделят закона на три. Едната част да е Законът за движението по пътищата, който се отнася пряко до правилата за движение по пътищата и отношението на водачите към пътната обстановка. Втората част да бъде за пътните превозни средства, в която да бъдат регламентирани изискванията към автомобилите и техните категории. И третата част да е за водачите. Това е може би най-важната част. В нея ще бъдат уточнени категориите, начинът на получаване на свидетелство за правоуправление, изпитите, които трябва да се полагат, и пр. \n- Кои министерства ще контролират спазването на законите? \n- Два от тези закона ще се контролират от Министерството на транспорта, а третият - от МВР. Според управляващите целта на разделянето е създаването на по-стабилна уредба, подобряване на дейността на закона, усъвършенстване на правилата и увеличаване на компетентността на контролните органи. Но в проектозаконите не виждам нов модел нито за организацията на пътната безопасност, нито за административно-наказателната отговорност, нито за обучението на водачите или за поддръжката на превозните средства. \n- Кои са новите моменти в трите проекта? \n- Едно от новите предложения е, че водачът трябва да се яви отново на шофьорски изпит, ако за две години допусне три тежки нарушения. Под тежки нарушения в закона се визират 7 типа. Сред тях са участия и организиране на гонки, шофиране в аварийната лента на магистрала, в насрещното движение, преминаване на червен светофар. \nПроектът предвижда задължително носене на каска и жилетка от велосипедистите. От сдружение \"Велореволюция\" бяха категорично против мярката с обяснението, че единствената държава, одобрила подобен регламент, е Австралия. В Европа такова изискване е имало в Македония, Сърбия и Босна, но е отпаднало, след като, вместо да намалее, травматизмът се е увеличил. Според велосипедистите носенето на каска е неефективно - намаляват се травмите на главата при катастрофа, но в пъти се увеличават травмите по тялото. Освен това практиката за велосипеди под наем, която доста общини въведоха, ще претърпи провал, тъй като няма как да се осигурят каски и жилетки за всички желаещи. \nВажен момент е задължителната регистрация на автосервизите. Според експертите така ще се намали порочната практика хора без нужната квалификация да се занимават с ремонт на автомобили. Трябва обаче да се внимава при тази прекомерна регулация, за да не се стигне до затваряне на работещи сервизи. Ние предлагаме вместо регистрационен режимът да бъде уведомителен, а държавата да контролира качеството на извършените ремонти. \nВ закона е залегнало предложение за санкции при неспазване на дистанцията на път извън населено място, на скоростен път и на магистрала. Тя е съответно 40, 60 и 70 м. Това е неработеща мярка - водачът няма как да измери разстоянието до автомобила преди него, но може да бъде глобен за това. Ако предложението влезе в сила, ще се стигне до безсмислени спорове с КАТ. В сегашния закон преценката за дистанцията е оставена на водача. \nТехническото досие на автомобила е другото въведение, което законът предвижда. В него ще се вписват какви промени са направени по автомобила, годишните технически прегледи, километражът. Целта е евентуален купувач да се запознае с реалното състояние на колата. \nСпоред промените коланът става задължителен и за междуградските автобуси, които пътуват не повече от 30 км. Но трябва да е ясно, че за старите рейсове това е почти невъзможно. Не е достатъчно само коланът да е прикрепен към седалката. Има технически изисквания как да стане това. След монтирането му автобусът трябва задължително да мине на технически преглед и тест. Това става в специализирани лаборатории, каквито у нас няма. Има ги само в Германия. А това означава, че собствениците ще трябва да платят в пъти повече пари, за да изпълнят изискванията. Често средствата за това са повече, отколкото струва возилото. \nПредлага се всички стикери от предното стъкло на автомобилите да се премахнат и да бъдат заменени от електронен стикер с чип. Той ще съдържа пълна информация за превозното средство - кога е извършен последният технически преглед, платена ли е \"Гражданска отговорност\", годишен данък и т. н.  \n- Не се ли забави приемането на закона? Заговори се за него още преди години... \n- Да, забавянето е притеснително. Председателят на ПГ на ГЕРБ и шеф на вътрешната комисия Цветан Цветанов лично се ангажира дебатите и гласуването на законите да станат през ноември - декември тази година. Вече е юни и все още проектозаконите липсват на банките на народните представители. Има качени предложения на електронните страници на министерствата, но едва ли това е достатъчно. \nВ края на април проектите бяха представени на кръгла маса. За съжаление резултатът е доста под очакванията. Всъщност действащият закон е разделен механично на три. Т. е. от него са извадени текстовете за транспортните средства и за водачите, които са включени в съответните законопроекти. Каквото е останало, е в Закона за движението по пътищата. \nНа обсъждането с експерти и специалисти стана ясно, че нито едно от министерствата не си е свършило добре работата и в предложените проекти няма почти нищо ново. А главната цел на законите е намаляване на жертвите при катастрофи и инциденти. Категоричен съм, че с предложените закони това няма да бъде постигнато, защото те нямат философия. \n- Какво означава това? \n- В закона за водачите не виждам да се набляга на обучението и на повишаване на качеството на обучителния процес. Говореше се за въвеждането на полигони, на двустепенно обучение. Това означава, получавайки свидетелство за правоуправление, след определена квалификация шофьорът да може да положи изпит и да получи пълна правоспособност, защото един водач не се изгражда с 30 часа кормуване. Няма я философията как да се повиши ефективността на обучителния процес. \nКъм Закона за пътните превозни средства няма кой знае какви очаквания, тъй като той се отнася единствено до техническото състояние на автомобилите. То така или иначе и сега се проверява. Може би там трябва да се включи засилване на контрола върху превозните средства. \nВ правилата за движение по пътищата отново няма обяснение защо се повишава размерът на глобите. Те се вдигат 2-3 пъти при определени нарушения. За преминаване на червен светофар глобата скача от 100 на 150 лв. Същото увеличение важи и за водачите, които не дадат предимство на пешеходец на зебра. Двойно се увеличават глобите за неправилно паркиране - от 50 на 100 лв. В същото време за каране с повишена скорост до 10 км/ч санкцията е 20 лв. Явно вносителите нямат ясна философия какво искат да постигнат с повишаване на размера на глобите. Не е ясно дали целта е да се съберат повече пари, или да има превенция, която да доведе до намаляване на жертвите на пътя. \nОпитват се да въведат правилото за системния нарушител - при няколко нарушения да се отнема книжката и се кара нов курс. Записано е това да става при 5 нарушения. Каква е разликата дали караш с превишена скорост в населено място или извън него? Няма последователност и визия защо се предлагат измененията. Май всичко се прави, за да се демонстрира някаква промяна. \n- Може би това е причината законопроектите да се бавят. \n- Вероятно управляващите знаят, че документите са слаби и ще срещнат сериозен отпор при дебатите в пленарната зала. Всъщност не е ясно къде се пишат законите и кой работи върху тях. Знае се само, че в писането им не участват външни експерти. А това предизвиква сериозно притеснение - административният капацитет не е на ниво и не може да се очаква добър краен резултат. Надявам се в оставащите месеци работните групи, ако има такива, да си свършат работата и да внесат законопроектите за обсъждане в НС.   \n \t\n", "date": "2018.06.18", "title": "Властта бави нарочно законите за движение по пътищата"}
{"url": "http://www.duma.bg/node/169174", "text": "И поредният мониторингов доклад по стратегията за интеграция на ромите в страната отиде безславно в историята. Ако има все пак нещо хубаво, то е във факта, че парламентът удари звучна плесница, отказвайки да го подкрепи, и той си остана неприет. Какво следва от това ли? Вероятно нищо, ама поне във всички посоки на онези, които уж са отговорни за тази политика. И преди година казах, а сега го повтарям: въпросният доклад неслучайно е наречен и административен не само по ангажимент, но и по смисъл и полза. Защото в пространството на повече от сто страници доволно е излято  чиновническо празнодумство със завиден оптимизъм Ще ми се някой да обясни с колко чифта розови очила е писан в отделните си раздели този държавен отчет. От неговия обем ясните неща са в пъти по-малко от неясните. Ако това е свършеното и ползата на дългите години политика на ГЕРБ за  ромското интегриране, значи ни е нужно не десетилетие, а столетие на ромското включване. Както и в доклада за 2016 година по същата политика, така и в настоящия отхвърлен от парламента доклад има дълги страници изнервящо високомерно изброяване на описани имена на проекти, списъци на временни програми за заетост, справки за брой обхванати ученици... Всичко тече, нищо не се променя. Ей това разбират нормалните хора от въпросните доклади - административни отчети за ромската политика. \nКому са нужни откровените празнодумства, каквито населяват и настоящия, и миналогодишния доклад на ГЕРБ по ромската интеграция. Като тези: \"Важен елемент за осъществяване на интеграционната политика е работата в посока преодоляване на негативните стереотипи\". Питам се какво е свършено, ако този извод и нужда са на финала на доклада? И още един цитат от доклада: \"Предизвикателство остава обособяването на маргинализирано малцинствено население в изолирани махали, водещо до социална изолация.\" А с кое предизвикателство е постигнат успех дотук, това никой не разбра. \nТози отчет е отчайващ  най-вече с липсата на елементарно присъствие на какъвто и да е друг освен административния поглед. Няма признания за пороци вътре в нито една система - като заетост, образование, жилищна среда, здравеопазване. Липсват цели сектори от държавата, които изрично следва също да имат ангажимент към това да извадим ромския етнос от изолацията и сегрегирането му.   \nСлед две десетилетия работа по интеграция на ромския етнос и специално към децата в него статистиката внезапно ни показа през 2017 г. как 20 000 деца, изключително от ромската общност, не са се появили на 15 септември 2016 г. в училищата. И да не се успокояваме, това далеч не е единствено във възрастта от първи до четвърти клас. Опитът да се наложи механизъм, който да върне тези деца обратно и трайно в училище, не се радва на особен успех. Радва се на розов оптимизъм в последния Мониторингов доклад на правителството и толкоз. \nКолкото и страници отчети да надиплят управляващите от ГЕРБ в сектора, няма как да се скрие информацията за това колко от децата на етноса преминават само на хартия от клас в клас, но с очевадна ниска или липсваща грамотност. Същите деца, оставени трайно почти безнадзорни, стават обект или субект на престъпления от всякакъв характер. След което обществото и държавата имат още по-големи проблеми с тяхното решаване. Как не едно, а цели три правителства на ПП ГЕРБ ще си оправдаят пълния провал и в проектната политика за ромите? Защото е факт как в българското училище преминават стотици проекти, чиито основни цели са именно задържането на децата в училищната мрежа, мотивиране на родителите им, начини за задържане на интереса им, прилагане на стимули и пр. Но  ефектът къде е Провал претърпя и опитът нормативни документи да обвържат присъствието на децата от ромския етнос с училищната мрежа и подготвителните степени към нея с отговорността на родителите и социалните помощи на държавата за тях. Кой не е чувал за умишлени неотчитания на отсъствия на ромски деца от клас, дори и на спестени изрични здравни норми от рода на спазване на задължителния имунизационен паспорт? \nУважаеми управляващи от ГЕРБ, не ни връщайте с приказки за времето на Тодор Живков и за учение и труд, а вижте какво се случва с ромските семейства. Въпреки изпотрошените през правителство и европроекти стотици хиляди и милиони левове. Защото децата, както и цели семейства роми постепенно и трайно изпадат в изолация - социална, образователна, включително и териториална. От ГЕРБ могат успешно да си закачат като брошка на успеха факта, че вече при три техни правителства тече неспирен процес на  т. нар. гетоизиране на десетки хиляди ромско население с всичките присъщи симптоми за това. Спомняте ли си инцидента от Асеновград точно преди година? Някои се отъркаха, други се поизлъскаха у проблема с ромите, но държавна политика с трайно последствие няма по купищата проблеми. Защото за пореден път лъсна истината как въпреки наличието на механизми за действие държавата действа най-често  на принципа на паник бутона Господата от ГЕРБ да ни покажат на коя страница от фамозните им мониторингови отчети за ромската интеграция можем да прочетем признанието за отношението на обществото към ромския етнос. Или това не е въпрос на политика? А въпросното отношение е критично тревожно: то или е гневно и невъздържано, или е покровителствено-мълчаливо. След сюжети като миналогодишните в Асеновград, а преди и след това на десетки други места из страната, когато е имало конкретни поводи, обикновено след инциденти, виждаме реакции на омраза, възмущение или страх. И какво показва държавата и политиката й срещу това ли? Демонстрира хилава и хартиена готовност за разчитане на проблема. Нагледахме се на умишлени или случайни манипулации, користни цели или нечии политически стратегии за дивиденти. \nЩе спомена само няколко показателни примера, зад които би трябвало да има политики за интеграция. А онези от ГЕРБ, които се хвърлиха да защитават поредния нескопосан доклад, да кажат на коя страница от поредния претенциозен чиновнически отчет се намират отговорите им. Ето малко и конкретни примери: какво е обяснението за наложената практика в училищата с ромски етнос не се пишат отсъствия на ученици и няма отчет за нивата на реалната неграмотност? В коя интеграция е попаднал шестокласникът Асен, който е без нито едно отсъствие, но в местната комисия за малолетни се разбира, че той не е в състояние да напише дори и първото си име, защото е неграмотен? А като Асен продължава да има цяла армия в българското училище. \nХиляди из страната са случаите на млади ромски майки, които не могат да заведат бебето си на личен лекар, ако нямат придружител от поне едно поколение назад. Обяснение, че последното грамотно поколение в семейството е бабата на майката. И в този доклад липсва изцяло ролята на правосъдната система, в чиито ръце законът е поставил дисциплиниращата санкция по казуса \"съжителство с малолетни и непълнолетни, които раждат деца\". Достойно за отделен анализ е какво се случва с присъдите на виновните, които съжителстват по този начин с невръстни. Но никой не го прави. Няма нито ред и в този доклад. Никой не пита колко от административните наказателни глоби - най-често от по 1000 лв., с които тези лица са осъдени, са реално събрани от държавата. Отговорът е  нула глоби и нула лева Какъв е ефектът, че това деяние е преследвано от закона? Не струват и пет пари дългите таблици с изброените десетки хиляди роми, които уж са ангажирани в трудова заетост по временни програми - няма никаква устойчивост, а за време от половин до една година. Ромските гета са си все същите, че и по-лоши, след като от ГЕРБ сами признават, че едва два са били опитите за изграждане на нов тип социални жилища за ромите от общини из страната. Признават и друго, че срещу това е имало сериозен ОТПОР от останалото местно население (стр. 45 от миналогодишния доклад). \nУправляващите от ГЕРБ вероятно от незнание продължават да не забелязват, че ромската интеграция не е възможно да бъде едностранен процес, а процес на цялото общество. И че интеграцията означава най-вече приемане от насрещната страна. В кой доклад на властта да прочетем поне констатацията как обществото ни се радикализира в категоричното си неприемане на ромите, а етносът все повече се затваря вътре в себе си, консумирайки права и блага, които държавата не знае как и защо да ги мотивира и да санкционира злоупотребата с тях? \nКакто и да го въртим, истината е една: и тя е, че и в поредния чиновнически напудрен доклад прозират десетки милиони усвоени пари, национални и европейски финансирания, има планина от красиви думи и устойчиви клишета. В крайна сметка едно от тъжните заключения на тази свършена-несвършена работа се побира в максимата: ако за решаването на един проблем се дават пари, задръж го. Изобщо с политиката си и в този сектор ГЕРБ показаха, че работят на принципа: \"Въртим едни пари\". Получава им се.  \n    \n \t\n", "date": "2018.06.18", "title": "ГЕРБ за ромската интеграция: въртим едни пари "}
{"url": "http://www.duma.bg/node/169201", "text": "Министерството на туризма е наело лобистки фирми в САЩ, които са уреждали по имейл срещи с политици, фондации и медии за министър Николина Ангелкова, съобщава сайтът Биволъ. Американците са получили минимум 10 000 долара. Български министри често посещават САЩ, но само Ангелкова си е позволила подобно разточителство за задачи, които обичайно се изпълняват от служители на българското посолство, коментира сайтът. За работното й посещение във Вашингтон през февруари тази година българските данъкоплатци са се бръкнали с по 500 долара за имейл. Толкова струват лобистките услуги на фирмите Glanz Inc. и Sanitas International, става ясно от документите, публикувани от Министерството на правосъдието на САЩ.  \nОт пресцентъра на Министерството на туризма отричат да са сключвали договор с Glanz Inc. Оттам обаче признават, че през 2017 г. са провели кампания на България като туристическа дестинация, чийто контрагент е Corner Media, на която е било платено за рекламата. Сумата не е обявена. Документът, с който Glanz Inc. и Sanitas International оповестяват споразумението с българското Министерство на туризма, е подписан от Томас Фараси и Кристофър Харвин. Проверка във фирмените регистри показва, че двете фирми имат едни и същи собственици, а Corner Media всъщност е новото име на Glanz.tv. Остава загадка как Министерството на туризма е успяло да установи бизнес отношения с тях и на какво основание през 2018 г. фирма Glanz Inc. е провела лобистка кампания. \nНе става ясно колко от срещите, подготвени за министър Ангелкова, са се реализирали. Нейното посещение във Вашингтон беше представено като \"двудневно работно\", а срещите й са от 22, 23 и 24 февруари. В началото на март обаче тя бе засечена в Лос Анджелис на церемонията за връчването на наградите \"Оскар\". От Министерството на туризма съобщиха, че визитата била \"на лични разноски по покана на актрисата и продуцент Джизела Маренго\". Очевидно е обаче, че билетът за презокеанския полет не е платен от министърката, пише Биволъ. Тя пътува до Вашингтон и обратно в качеството си на служебно лице за работна среща, макар и с твърде спорна ползотворност, ненужно оскъпена чрез лобисткия договор.   \n \t\n", "date": "2018.06.18", "title": "Биволъ: Ангелкова платила на американски лобисти да отиде на \"Оскарите\""}
{"url": "http://www.duma.bg/node/169184", "text": "Ислямистка нападна с нож супермаркет \nФренската полиция задържа жена, която нападна и рани с нож двама души в супермаркет в градчето Сейн сюр мер на Средиземно море, предаде БГНЕС. Тя крещяла \"Аллах акбар\". Пострадалите - купувач и касиер - са с прорезни рани и са настанени в болница, но без опасност за живота.   \n 31 нигерийци загинаха при два атентата  \nНай-малко 31 бяха убити в нощта срещу неделя при две нападения в Североизточна Нигерия, дело най-вероятно на бойци от радикалната групировка \"Боко харам\". Извършени са две атаки от терористи-камикадзе и взривове. Освен убити има и много ранени, заявил представител на местната полиция.\"Боко харам\" се стреми да създаде ислямски халифат и да въведе в цяла Нигерия нормите на шариата.  Обраха британския вътрешен министър \nБританският министър на вътрешните работи Саджид Джавид заяви, че преди няколко месеца е станал жертва на нападение от крадци на мотопед, които му задигнали мобилния телефон. \"Стана мигновено... извадих телефона си да повикам такси и докато разбера, всичко свърши. Те се приближиха, грабнаха телефона и изчезнаха\", разказа Джавид пред в.\"Сън\". Скариди и раци валяха от небето в Китай \nЗаради силна буря в Жълто море заваля дъжд от морски обитатели, съобщи \"Дейли мейл\". Китайските власти потвърдиха феномена. Заради силния вятър скариди, раци, морски звезди и други обитатели на водната шир се оказали на няколкостотин метра от водата.  17 жертви на големи наводнения в Индия \nНай-малко 17 са жертвите през седмицата в резултат на силните наводнения в някои райони на Североизточна Индия. Най-силно са пострадали от бедствието щатите Асам,  \nМизорам и Трипура. От наводненията са засегнати близо половин милион души. \n   \n \t\n", "date": "2018.06.18", "title": "Кратки новини"}
{"url": "http://www.duma.bg/node/169187", "text": "Австрия поиска от Германия отговори, след като се появиха съобщения, че германското разузнаване няколко години е подслушвало австрийски компании и институции. \nФедералният канцлер Себастиан Курц и президентът Александър Ван дер Белен направиха общо изявление след извънредно кризисно заседание и отговориха на въпроси на медии във връзка с нови моменти около случая с Федералната разузнавателна служба (БНД от Bundesnachrichtendienst или BND), която в продължение на години е наблюдавала австрийски обекти, предава БТА. \n\"Федералната разузнавателна служба е подслушвала министерства във Виена, фирми, международни организации, ислямски организации и лица, подозирани в терористична дейност, и търговци на оръжие\", пише вестник \"Щандарт\". \nОсобено силно внимание е било отделено на дипломатическите мисии и международните организации във Виена. \nБазата с данни включва над 200 телефонни и факс връзки в 75 посолства, сред които на САЩ, Иран, Ирак, Пакистан, Либия, Афганистан, Израел и Северна Корея. Сред следените връзки е и факс на австрийската информационна агенция АПА, който бил на външнополитическата редакция. \nВ списъка са много австрийски фирми или представителства на международни компании, оръжейни производители като Хиртенбергер и Щайер-Манлихер, банки, Австрийската национална библиотека, Фьост Алпине, Ленцинг, Розенбауер, спедиторски и средни по големина предприятия, преди всичко от сектора на биотехнологиите, дървопреработвателната и целулозната промишленост, машиностроенето. \nНа вчерашната среща с медиите австрийските президент и канцлер поискаха бързо и цялостно разясняване на случая и заявиха, че очакват сътрудничество от германска страна. \n\"Мащабът на наблюдението е огромен\", констатира Курц. Двамата политици заявиха, че очакват шпионирането от страна на Германия да е било ограничено във вече известния период до 2006 г. \nОпозиционните партии също поискаха бързо изясняване на случая. \nБившият канцлер Кристиан Керн заяви, че не знае нищо по-конкретно за дейността на Федералната разузнавателна служба. Бившият министър на отбраната Ханс Петер Доскоцил поиска да узнае какви са били целите на германските тайни служби. \nКонкретни стъпки очаква и опозиционната \"Нова Австрия\" (НЕОС), която иска да бъде изяснено в каква степен е засегната Австрия и дали действително става дума за промишлен шпионаж. \nПредставители на Листата \"Пилц\" обвиниха австрийската Служба за защита на конституцията в пълен провал и настояха случаят да се поеме за разследване от парламентарна комисия.   \n \t\n", "date": "2018.06.18", "title": "Скандал Виена - Берлин заради шпионаж  "}
{"url": "http://www.duma.bg/node/169202", "text": "Електоралната ножица между ГЕРБ и БСП се затвори, показва национално представително изследване на агенция \"Афис\" за юни. При извънредни парламентарни избори 22,9% от гласоподавателите биха подкрепили ГЕРБ, а 22,6% - БСП. Разлика от 0,3% е статистически пренебрежителна, отбелязват от агенцията. В сравнение с май подкрепата за управляващите е спаднала с 3%, колкото е и ръстът при социалистите. Подобно изравняване се случва за първи път от ноември 2016 г., когато след загуба на президентските избори премиерът и лидер на ГЕРБ Бойко Борисов обяви оставка и курс към извънредни избори. В момента \"Обединени патриоти\" биха получили 5,4%, а ДПС - 10%. С подкрепа под 2% \"Воля\" би изпаднала от парламента. Сборът от гласовете за всяка от по-известните десни партии - ДСБ, \"Да, България\" и СДС, пък е 1,5%, но при явяване в коалиция биха надминали границата от 4%, прогнозират от \"Афис\". \nНай-голям принос към месечната динамика имат хората в активна възраст над 30 години , отчитат от \"Афис\". В тази група БСП бележи ръст от 6%, а ГЕРБ - спад от 5%. С 4 на сто има увеличение на подкрепата за БСП от мъжете, при ГЕРБ отново има спад от 6%. При 18-29-годишните гербаджиите запазват водещи позиции, но според \"Афис\" възрастова група не тежи достатъчно сред избирателите, за да обърне резултата в краткосрочен план. \nСпоред агенцията спадът в електоралната подкрепа за управляващите се дължи на: скандалите с протестиращите майки, които прибавиха черти на хладност и бездушие към публичния образ на ГЕРБ; серията подадени и изтеглени оставки на министри девалвира благостойните жестове; антиевропейската кампания спрямо превозвачите, водена от депутати на управляващите. С тези публични акции може да се обясни и друга промяна - че тъкмо в последния месец на европредседателството ни доверието на българите в ЕС спадна от 50 до 45%. Посещението в Москва и публичното покаяние на Борисов за прекъсването на двата най-големи инвестиционни проекта бе своеобразен реванш за БСП, която ги подкрепяше. Сюжетът с беглеца от затвора Пелов вероятно допринесе за срива в доверието към МВР с 3% спрямо май и 7% спрямо април. Ерозията в доверието е логична\", обобщават от \"Афис\". \nХората се научиха да различават популисткия стил на управляващите от реалната политика, вградена в статуквото, смятат от агенцията. Всеки сондаж показва, че делът на хората, които смятат, че живеят по-зле от предходната година, е 2-3 пъти по-голям от тези, които живеят по-добре. Сегашното съотношение е 15 към 28%. Само 22% смятат, че страната се движи в правилна посока. Спадащото доверие е плод преди всичко на усещане за криза на представителството между политици и избиратели. В последните месеци желанието за промени се върна на нивото от парламентарните избори през 2017 г.: 25% искат нови избори, 27% - смяна на министри, а 9 на сто - нова коалиция в рамките на сегашното НС. Едва 23% са за запазване на правителството в сегашния му вид, показва изследването.   \n \t\n", "date": "2018.06.18", "title": "БСП и ГЕРБ с равни резултати при избори"}
