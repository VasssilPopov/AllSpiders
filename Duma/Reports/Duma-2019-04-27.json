{"url": "https://duma.bg/voleybolistkite-v-sasht-v-bitka-za-tokio-2020-n190678", "text": "Волейболистките на България ще играят в Група С в САЩ в олимпийските квалификации за Токио 2020, се разбра вчера. Жребият бе теглен още през януари и определи нашите да играят със САЩ (№3 в ранглистата), Аржентина (№11) и Казахстан (№26), а най-предно класираният тим трябваше по право да е домакин. След дълго умуване САЩ решиха да приемат турнира от 2 до 4 август, но още не е определено в кой град ще се играят срещите. На Олимпиадата отива само победителят в групата. Преди това на нашите пък предстои участие в създадената миналата година Лига на нациите. В първия турнир този сезон (21-23 май)  приемаме в „Арена Монбат Русе“ тъкмо САЩ, Япония и Белгия. Само след няколко дни почивка след финала за Купата на България националният селекционер Иван Петков събира в понеделник на подготовка 29 волейболистки. Тренировките ще бъдат в зала „Христо Ботев“ в София до 17 май, когато отборът ще отпътува за Русе. Звездата Добриана Рабаджиева отсъства от състава, но там е Елица Василева. В списъка не попаднаха и бившите капитанки Ева Янева и Страшимира Филипова, но за следващите кръгове от Лигата може да има нови имена. Елица Василева (Скандичи, Ит), Гергана Димитрова и Мира Тодорова (Волеро Льо Кане, Фр), Лора Китипова и Мария Каракашева (Волей Алба Блаж, Рум), Мария Данчева (Роте Рабен, Гер), Силвана Чаушева (СК Потсдам, Гер), Петя Баракова (Девелоперс, Жешув, Пол), Мирела Шахпазова, Нася Димитрова, Мирослава Паскова, Александра Миланова, Дима Ушева, Жана Тодорова и Симона Димитрова (Марица Пд), Гергана Георгиева, Елена Бечева, Вангелия Рачковска, Мария Йорданова, Деница Димитрова, Моника Кръстева, Анелия Джондрова, Кристиана Петрова и Галина Карабашева (Левски), Мария Кривошийска, Радостина Маринова и Веселина Григорова Берое (Стара Загора), Полина Нейкова (ЦСКА) и Силвия Андреева (Раковски Димитровград).", "date": "2019.04.25", "title": " Волейболистките в САЩ  в битка за Токио 2020"}
{"url": "https://duma.bg/yordan-markov-pozabraveni-sa-vazhni-obshtochoveshki-tsennosti-n190661", "text": "Роденият в Силистра ЙОРДАН МАРКОВ се занимава с музика от дете. Консерваторията завършва четвърти по успех в класа на проф. Стефка Оникян. Три поредни години е носител на Наградата на публиката на фестивала \"Пирин фолк\" в Сандански, има и много други отличия, сред които призове от престижни международни конкурси като \"Славянский базар\", \"Шанс\" и т. н. Първият му албум \"Живот на кръстопът\" излиза през 2016 г. Представя песните от диска с атрактивни музикални спектакли в безброй градове на страната. В началото на месеца излезе и вторият му албум, кръстен \"Силата на любовта\", който вече може да се намери в търговската мрежа. А изпълнителят дори още не е навършил 26 години... - Силата на любовта е една от водещите в моя живот: любовта на семейството, на приятелите, на момичето за мен, както и любовта на публиката, когато пея по концерти и по участия. - Не мога да кажа, всички са ми любими. Всяка песен (поне в 90% от случаите) е преживяна, преминала е през моя живот, вдъхновена е от реална история и случка. Така и композициите от новия ми албум разказват за чувства, предизвикани и породени емоционално от жена. - Така е. Казва се \"Да пеем заедно\" и в него участваме аз, Драго Драганов, по-познат като Драго Чая, композиторът Стефан Диомов и неговата нова група \"Петте сезона\" - млади момчета и момичета, които също продължават традициите на популярната българска стойностна музика. Правим много мащабно турне и с момичетата от балет \"Дежавю\". Вече минаха няколко от изявите ни в Плевен, Русе и Силистра. Всичко е на доста високо ниво, залите се пълнят, продадени са седмици преди самите дати на концертите. Интересът е голям, защото тази година пътуваме с още по-впечатляващо и ефектно аудио-визуално шоу, отколкото през 2018-а. Общо сме 30 души екип, като 8 човека отговарят за построяването на сцената, превозвана от камион и бус. - На 25 юни сме в Лятно кино \"Орфей\", в Пловдив, където преди много години е пяла Тина Търнар. Това е една от големите гордости за жителите на града. На 27 юни ще излезем на сцената на Летния театър във Велико Търново. На 13 август да ни очакват в Слънчев бряг. В навечерието на празника на морската ни столица - на 14 август, сме в Летния театър на Варна. На 15 август, на Богородица, ще зарадваме публиката в Летния театър на Бургас. На 30 август сме на централния градски площад в Каварна. А на 3 декември ще бъдем в зала 3 на НДК. Това не са всички концерти, а ясните за момента и организираните на 100%. Има много други дати и градове, които са в процес на договаряне: по Черноморието - Созопол, Царево, Приморско, където ще бъдем през лятото, отделно в Троян, в Ловеч, в Тутракан и на много други места. Така че, живот и здраве, хората да следят нашите социални профили, където винаги могат да се информират за предстоящите концерти и събития. - Изцяло - аз. Освен че, както винаги, уреждам турнетата, мои са идеята и поканата към другите участници в концертите. Изключително трудно и сложно е. Знаем всички на какво ниво в днешно време е културата в страната, особено в по-малките градове и населени места. Хората не са запознати, но много от спектаклите, които се представят в провинцията, се дотират от Министерството на културата. И тъй като организаторите получават много голяма подкрепа и субсидии, имат възможност да си позволят по-евтино да пуснат билетите за публиката. А ние сме изцяло частен проект и нашите цени може да се сторят малко по-високи от другите. За да може да поддържаме нивото на това аудио-визуално шоу, ползваме най-скъпата техника в света, много качествено осветление и озвучаване. Изключително огромен труд е организирането на такива концерти. Само нощувките и пътните да се покрият на тези 30 човека е голям разход. Но поне залите са пълни и концертите минават като миг. Хората виждат крайния продукт от 2 часа и 10 минути и не си дават сметка какво точно стои зад него. - Ако трябва да бъда честен, ние сме от малкото хора, които отчитат лоялно и редовно отчисления към организациите за колективно управление на авторските права. Даже ми разказаха, че са обикаляли по общини, за да ги запознават със задълженията, които са към тях, и са ме давали постоянно за пример, че съм млад човек, но организиран: всичко е точно и коректно, плаща се, изпипано е. - Наистина това е малко абстрактно понятие. Във всеки град е различно, защото гледаме да се съобразим с финансовата възможност на хората. Цените за мои концерти варират - 12, 15, 18, 20 лв., в зависимост от различните сектори. За едни и най-ниската цена им изглежда висока. В градове като Варна и Бургас театрите са много големи, наемите са огромни, рекламата е изключително скъпа и там цените са вече към 20-25 лв., за да може да издържим и да правим качествено шоу. - Просто такива станаха времената и хората отделят все по-малко средства за духовното. Знае се, че ако в една община не достигат пари, първо се реже от култура, въпреки предвиденото в бюджета. Така е и в повечето български семейства - когато трябва да се лиши от нещо, за да купи друго, човек спестява от ходене на концерти, на театър, на кино... А зад всичко това стои огромен труд. - Така съм научен. Израснал съм в патриархално семейство и моите родители са ме възпитали с оглед на изконни общочовешки ценности като морал, трудолюбие, уважение, които в днешно време малко се позабравиха. Също има и доза късмет във всяко нещо, но много са важни трудът и постоянството, както и упоритостта. - Публиката за мен е най-големият барометър. Винаги казвам: заповядайте на концертите, усетете атмосферата, чуйте какво си говорят хората след това във фоайетата на залите и театрите. Винаги искат да се снимат с изпълнителите, да си купят наши албуми, дискове, календари, да вземат автографи, да си поговорят с нас, да се докоснат... Това са онези ценни мигове, които ти показват дали вървиш по правилния път. - Наистина, това са осъществените ми детски мечти - да имам мой екип, балет, хора, с които да работя, колкото и трудно да е, да пътуваме из страната и да концертираме с тази хубава българска музика. Въпреки че песните са минали през моя живот и сякаш разказват за него, до голяма степен са универсални и всеки може да се познае в тях, да открие себе си в стиховете и в посланията на думите. Няма да забравя никога как след един от моите концерти дойде непозната жена и ми каза: \"Бях се отказала да вярвам, че съществува истинската, голяма и безкористна любов, за която се пее. Но с вашето представяне, благодарение на казаните от вас думи, чрез песните и посланието, което носите в себе си заедно с положителната енергия, отново повярвах, че чувствата не са мит и едва ли не утре ще я срещна тази любов.\" Такива мигове ме правят истински щастлив. - Това е много голям християнски празник. В семейството ми винаги се е почитал, така е и до ден днешен. През последните години понякога работя на Великден. Но сега избрах да почивам. Ще се прибера при моите родители, в родния ми град Силистра, да се видя с приятели, с близки, да си почина и аз малко, защото наистина няма събота и неделя за мен. Ще използвам празничните дни да намеря време за себе си. Хубаво е в това забързано всекидневие да се спираме понякога и да си даваме сметка за някои от значимите неща в живота ни. - Освен момента, когато съм се родил, това може би е денят, в който се срещнах с Тончо Русев и Евтим Евтимов. Благодарен съм и на всички останали автори, които ми подадоха ръка през годините и повярваха в мен, за да стигна и до втория ми албум, и до толкова хубави златни песни, харесвани от все повече млади хора. А това се вижда и на моите концерти. Което може само да ми дава кураж и увереността, че вървя по правилния път. Аз наистина съм щастлив човек. Защото въпреки всички трудности се чувствам избран. Смея да твърдя, че съм единственият млад изпълнител, който продължава традициите на българската мелодична песен. - Има медии и хора, които го правят. С много колеги сме си говорили, че не се пускат хубави български песни по различни частни радиа и телевизии. Но ние не можем да им се сърдим: те явно имат свое виждане, собствен проект за реализация. Но ето примерно БНТ подкрепя млади хора. По БНР в огромна част от времето се излъчват изпълнения на начинаещи певци. Особено в регионалните центрове на националното радио: Варна, Стара Загора, Видин, Шумен, където звучи изключително и само българска музика от млади изпълнители, които залагат на мелодичните шлагери. Дори ми казват, че в Благоевград често пускат мои песни, обаждат се в радиото хора, за да ги поръчват, което може само да ме радва. - С упоритост и талант! Заедно с ръководството на Община Силистра т. г. на 9, 10 и 11 септември организираме нов национален конкурс за млади изпълнители на популярна песен. Нарекохме го \"Дунавски звезди\". Елитно жури ще оценява по иновативен начин талантливите певци. И това наистина ще бъде огромен празник за моя роден град, за всички негови жители, гости и участници. Надявам се да се получи и да се даде едно рамо на младите. Вярвам, че много таланти ще изгреят на сцената именно в Силистра. - Винаги! Смятам гласуването за задължително.  Не разбирам хората, които не упражняват това свое право, а после се оплакват. Като нещо не им харесва, да организират протест, стачка, референдум... Или да вървят да гласуват. И не е вярно, че нямало за кого. Бюлетината е пълна! Преди няколко години, ако не се лъжа, на предните евроизбори бях във Франция. Поканиха ме от българско училище в Париж да изнеса концерт за 24 май. Тогава гласувах в нашето посолство. Същото направих следващия път и в Кишинев, Молдова, където участвах в един от най-големите конкурси за изпълнители. Така че, където и да съм по света, винаги гласувам.", "date": "2019.04.25", "title": "Йордан Марков:  Позабравени са важни общочовешки ценности"}
{"url": "https://duma.bg/velikdenski-istorii-n190664", "text": "Не си спомням да е било Великден и да не сме боядисвали яйца. Тръпката беше голяма. По тъмно скачахме от леглата и чакахме мама да забърка боите. Най-често правеше това в консервени кутии, защото след това те отиваха в леля Мария от другия вход, при кака Аделина от третия, при баба Станка от четвъртия... Не всички боядисваха яйца. Не всички имаха пари и за бои. Затова с една кутийка няколко семейства посрещаха празника. От предния ден бяхме подготвили тревички, а четирилистната детелина беше задължителна. Часове я търсехме, но беше важно да имаш червено яйце с четирилистна детелина. Шмекерувахме, разбира се, като поотраснахме, защото не ни се търсеше четирилистна детелина. Минавахме с трилистна и едно \"залепено\" листенце. Магията с чорапогащника всички владеехме. С неизгорелите свещички от коледната елха, грижливо прибрани за следващата Коледа, рисувахме по горещите яйца. Не знам, някои разказват, че не им давали да ходят на черква и да боядисват яйца в \"ония години\". На черква нямаше как да ходим, защото такава нямаше в градчето, в което израснах. По-възрастните ходеха в съседното село, където имаше малък храм, а свещеникът идваше в определен ден. Обаче начервените яйца бяха задължителни. Събирахме ги от няколко седмици, за да има повече. Козунаци обикновено месеше мама. Правеше и кифлички, и руло понякога. В подобаващи количества. Трябваше да има за всички - за християни и за мюсюлмани. Винаги им давахме боядисани яйца и козунак. И те знаеха, че това е важен празник за нас. И чакаха яйцата. Някои от тях знаеха дори повече от нас, по-малките, за този празник. Не смятаха, че ги асимилираме с яйцата. \"Бореха\" се с яйца с нас по улиците и гласовете ни огласяха квартала. И днес е така. Като отида в родната си къща по Великден, нося яйца и козунак. И съседите ме очакват. Приемат с благодарност чинийката, покрита със салфетка. Така беше в ония години, така остана. Модерните панерки и керамични зайченца и кокошчици не си пробиха път. Когато в градчето ни построиха малка черква, на Великден храмът се пълнеше догоре, а свещичките блещукаха из целия град след полунощ. Напук на решението на кмета да изключва уличното осветление точно на този ден, уж да пести. Да се чуди човек - откъде им идват на управниците подобни щури мисли. Местните хора от десетилетия се почитат на Великден и за Курбан Байрам, а той масло в огъня иска да налива. Няма как да стане. Докато не си заключваме входните врати и си подаваме чиниите, покрити със салфетки, докато заедно плачем и се смеем, няма да стане. Неизличими са детските спомени от Великден. Още помня как малката Марияна, днес майка на пораснал син, преди Великден събра по едно яйце от всички съседи, за да прави майка й сладкиш. Учудени от икономичното произведение на кулинарията (сладкиш с едно яйце!), вкупом питахме за рецептата. Оказа се сладкиш с 30 яйца... и пясък. Смяхме се. Майката на Марияна купи кора яйца, за да връща взетото назаем от съседите. Никой не взе яйце. За Великден мариянината майка боядиса две кори с яйца и раздаваше на всеки за здраве. * * * Три десетилетия по-късно Великден ме намери в малко селце в Родопите - Зорница. На един връх, от който се виждаха тук-таме къщи. Някои по-големи, други - невзрачни. И в едните, и в другите хора нямаше. Софиянци вдигнали палати и идвали от време на време. А в схлупените къщурки наследниците не стъпвали от години. За разлика от тогавашните ни домакини, които амбицирано строяха втора къща, за да развиват селски туризъм. За субсидии и европрограми не бяха чували и не искаха и да чуят. По чевермето обаче бяха експерти. И по разговорите за живота. За това как са започнали от нулата и решили тук, далеч от злобата и завистта, от хорските очи, да изградят дом. Наложило се да качват вар, пясък и цимент с катъри и на ръка. Не се отказали. Продължават и днес, а децата, вече пораснали, ги подкрепят. Събират се за празници, а за Великден къщата е пълна. И чевермето е нагласено. \"Тук сме близо до Бог, не ни е нужна черква, знаем как да се помолим за себе си и за близките\", казваше преди години майсторът на чевермето. Сигурно и днес продължава да го повтаря. Както свещеникът в с. Гърмен, от другата страна на Родопите, ни каза навръх Великден, че на този празник хората трябва да забравят разногласията си и заедно да седнат на трапезата. И да си дадат сметка, че най-яркият спомен от детството, свързан с Великден, е когато цялото семейство заедно разчупи топлия козунак. А той се разделя на конци и... * * * Дори разчупването на питката на Бъдни вечер носи друго усещане. Козунакът превзема всички сетива. Той оставя спомени. Баба Мария, от която за първи път научих тайната на сладкия хляб, казваше, че козунакът е душата на Великден. Тя и на 92 години сама месеше козунак и не докосваше вносните кутии и целофанени опаковки. Когато за пръв път я попитах дали има тайна, ме хвана за ръката, сложи ме да седна до масата и каза: \"Тайната е в търпението и в любовта...\" Тогава не разбрах думите й. Днес урокът на баба Мария ми е също толкова скъп, колкото и онзи първи път, когато разказах на глас приказката за Хензел и Гретел, в която къщичката на старата вещица е направен от хляб, а покривът й - от изпечен козунак. Ще каже човек, че козунака вечно го е имало, а не е модерно градско изобретение. Винаги си спомням, че баба Мария ми говореше за сладък хляб и не казваше козунак... Иначе продължаваме да модернизираме Великден. И да губим духа на празника между шоколадовите яйца, пластмасовите зайци, плюшените пилета, керамичните кокошки и електронните поздрави. Не спират да ни повтарят, че традициите трябва да се пазят. Ами, пазете ги!", "date": "2019.04.25", "title": "  Великденски истории"}
{"url": "https://duma.bg/pazarniyat-dzhihadizam-udari-onkobolnite-n190650", "text": "Случаят с изчезването на изотопа технеций, който е от жизнено значение за онкоболните, нагледно илюстрира пагубната вреда на пазарните отношения, или на капитализма в здравеопазването. Илюстрира също колко болезнено належащ е призивът за смяната на модела не само в здравеопазването.   Този изотоп установява има ли пациентът метастази и на какъв етап е заболяването му. У нас онкоболните са около 200 000 души, а пряко засегнатите от дефицита на изотопа се оказват 2000 души. И заради този дефицит в цялата ни държава, която уж членува в клуба на най-развитите държави, не може да се направи сциентиграфия, която пък е нормална медицинска процедура за същия този клуб. А броят на пряко засегнатите неизбежно ще нарасне, докато на пазара се появи въпросният изотоп, наричан още технициев генератор. Ами, защото в нашето здравеопазване по-важни са парите и свързаните с тях отношения, вместо здравето и свързаните с него лечения. По-важен е капитализмът, а не опазването на здравето. От медийните съобщения става ясно, че изотопът (или здравето) се доставя от една-единствена фирма, но тя спряла договорените иначе доставки, защото не печелела от тях или печелела малко. Здравното министерство отказвало да плаща повече. Очевидно, то се е видяло в чудо и е спретнало нова обществена поръчка, но не се явил нито един кандидат, защото цените, които то било готово да плати, пак били ниски. В крайна сметка министерството явно ще кандиса на по-високи цени и сега ще търси нов вносител на по-скъп изотоп. Но докато се запълни дупката на изотопния дефицит, ще минат поне три месеца. А колко ли тогава българи ще стигнат до разсейки, без медицината ни да разбере това? Предложените пък вече алтернативи са само кърпеж. А по този повод да попитаме - какво стана с циклотрона в ядрения институт на БАН, в който 10 години се наливат милиони и уж трябваше от 2017 г. да произвежда изотопи, та да не ги купуваме от чужбина?    Вижте каква \"мила\" пазарна картинка се получава. Каква идилия на механизма търсене-предлагане. Една фирма (предлагането) иска да печели повече и вдига мизата. Другият играч (търсенето) иска да мине метър и да даде по-малко.  като на Женския пазар. Такъв алъш-вериш може да е нормален за търговията с марули, дъвки, дрешки или мебели, но не и за здравеопазването. Търговията там е признак на всичко онова, което е противопоказно на цивилизоваността. А конкретно в нашия случай е признак на дивашки капитализъм.  Хайде да вземем предлагането. Фирмата, която е спряла доставките (трябвало е да достави още 17 технициеви генератори за май), може да отнесе някоя глоба за неизпълнение на договора. Но пазарната мантра след 10 ноември я освобождава от всякаква друга отговорност. Тя спокойно ще се защити с тезата, че в пазарни условия е в правото си да търси повече печалба и никой не може да я упрекне за това. Така ще я защитят и вилнеещите у нас пазарни джихадисти. Така впрочем я защитава и законът.  Но ако в нашето здравеопазване не бяха плъзнали метастазите на дивашката печалба, ако дори болниците не бяха станали търговски фирми, ако бе запазен кодът му на цивилизованото лечение, този доставчик можеше да бъде изправен пред Темида и да отиде зад решетките заради спекулативен провал на жизненоважен продукт и умишлена вреда за общественото здраве. Но сегашният ни модел изключва такава възможност, дори тя да се мярка някъде в правното пространство.  Да вземем и търсенето. Министерството явно е отказало да плати повече пари на доставчика за изотопа. И  на проведения впоследствие конкурс за нов доставчик. Но накрая, като се убедило, че пазарлъкът му няма как да мине, кандисало да плаща повече за здравето на нацията. Няма да се учудя, ако пазарните джихадисти защитят и него, че икономисало от общественото здраве, защото такава е мантрата на капитализма - да изтъргуваш по-малко плащане. Само че тогава излиза, че това е министерство за опазване на всичко друго, но не и на здравето.  А и друго. Правителството на ГЕРБ често се фука с бюджетен излишък. Ала очевидно не е искало да даде повече за лечение на раково болните. За него похвалите от Брюксел за финансова дисциплина и малък бюджетен дефицит са му по-мили от здравето на българите. Дори сега да плати повече за общественото здраве, ще е след дъжд качулка.    Всъщност метастазите на пазара ги виждаме не само в здравеопазването, но и в образованието, в културата, в медиите. Затова девизът на БСП за смяна на модела не е предизборна хватка и политиканска приумица, а е комай единственият спасителен изход за развитието ни като държава.    ", "date": "2019.04.25", "title": "Пазарният джихадизъм удари онкоболните"}
{"url": "https://duma.bg/futbolna-balgariya-izprati-krasi-bezinski-n190673", "text": "Стотици близки, роднини, приятели, съотборници и футболни хора изпратиха Красимир Безински в последния му път. Защитникът от славното поколение на ЦСКА, играл и за националния отбор, почина в понеделник на 57 г. До цесекарите имаше и левскари, защото с голямото си сърце и железен характер той спечели уважение и приятелство от всички. Безински бе изпратен в последния му път от големи играчи, както и фенове на ЦСКА, а и от \"сините\" Томас Лафчис, Емил Велев, Станислав Ангелов, Константин Папазов-Тити. Баскетболният специалист никога не е крил, че като младеж е подкрепял \"червените\" заради любимия му играч - Безински. Легендарни фигури като Аспарух Никодимов, Димитър Пенев, Стоян Йорданов, Пламен Марков, Джони Велинов, големи имена като Лъчезар Танев и Спас Джевизов, Методи Томанов, бащата на Димитър Бербатов - Иван, Георги Илиев-Майкъла и други, дойдоха за последно \"сбогом\" с Краси. Безински е единственият футболист, който има два изиграни полуфинала в Европа с екипа на \"червените\". Във визитката си имаше още 5 титли на България с ЦСКА, както и 6 Купи на България. Част от златния тим през 80-те, който елиминира еврошампионите Ливърпул и Нотингам. \"Бог да го прости. Оставил е много материал в своя живот и особено за спорта. Младите трябва да си го спомнят заради характера му\", каза Димитър Пенев на поклонението. \"Човек, на който можеше да се разчита в тежък момент\", добави футболният мениджър Лъчезар Танев. Феновете на ЦСКА и клубът поднесоха венци с червени ленти пред църквата \"Св. София\", където бе поклонението. Погребението беше вчера в родния му Благоевград.", "date": "2019.04.25", "title": "Футболна България изпрати Краси Безински"}
{"url": "https://duma.bg/haralan-da-pita-baba-si-metafora-li-e-turskoto-robstvo-n190651", "text": "Днес крушовчанката Ефросина Николова (1885-1969) е почти напълно забравена, а нейният живот и дневниците й са толкова живописни и разтърсващи, че както написа наскоро поетът и литературен критик Петко Тодоров, \"те един ден ще се изучават в училище, макар че няма да е скоро\". Не друг, а геният на българската литература Димитър Талев твърди, че тя е прототипът на неговата безсмъртна Султана. \"Дребна\" подробност - двете баби на Ефросина се наричат Султана и Ния. Талев й е идвал на гости и не помръдвал с часове, докато я слушал в захлас да му разказва за родното й Крушево; за бита и живота в него; за илинденската епопея, тя самата участва в нея с риск за живота си; за Никола Карев, който \"като македонски революционер се бореше против турците с пушка в едната ръка и с другата манифеста на Карл Маркс\". Спомените на баба Фроса за изстъпленията над нашите дядовци и баби по време на, както го нарича тя, \"турското ропство\", частичка от които ви предлагаме днес, са направо потресаващи и човек с лабилна психика е по-добре да не ги чете. Но ето, че едно от любимите й \"фнучета\", Хараланчо Александров (Ефросина е негова прабаба), е на коренно противоположно мнение и се изправя с целия си антропологически ръст срещу нея в интервю за \"Дойче веле\" преди дни. \"Турското робство е метафора\", а който не мисли така, е \"пета колона на Путин\". Димитър Талев очевидно и той е от \"путиновата колона\". Е, днес подобни колизии - деца срещу предци, са направо епидемия. Макар че Харалан доста се е изтърчал, та и Путин дори намесва. Що не вземе той отново да поразлисти книжката на баба си. Може пък да се сепне душата му, ако все още нещо е оцеляло от нея...  Не искам да наливам масло със собствено мнение в спора между баба Фроса и \"фнучето\", но препрочитайки отново страниците от книгата й, се убеждавам, че случилото се през Илинден 1903 г. в Крушево говори не само за робство, но и за нещо по-страшно от него - начало на безмилостен геноцид, който не стига докрай само поради бързата намеса на консулите в Битоля, за нея пише и великата българка Ефросина Николова. ...Момчетата през зимните празници на снега вън от града се пързаляха, а момите усилено работеха, бродираха, везеха си ризите, блузи, клашенци и за главата кърпи бродирани бели. Сичко се приготваше за Великден, и Гьорговден. Тогава момите излизаха на хорото, цела зима затворени вкъщи, турско робство, и затова с такава радост се чакаше Великдена... В момента, когато се пее \"Христос воскресе\", чуха се гърмежи откъм гората, в българската махала. Народа се размърда, едни влизат в черква, а другите почнаха да бегат и си шушукат \"Турци арнаути идват да ни колят.\" Мъжете се събират на купчинки, се разтичаха, тате и мама ни заведоха при баба Ния. И дедо си дойде и каза \"Стойте тука, ще видим що ще стане, дошли са голаците, турци, дебрани, арнаути, пари сакат, (20) лири, жълтици. От двете черкви, сбрали и по-богатите дали, и моя татко (1) жълтица даде, \"Пари ке се дадат, оти кървав Великден ке биде.\" Така се приказваше трите дена Великдена, когато се събираха по къщите, близки и роднини, а и момите тъжеха много, че хорото ова година нема да биде, како друг път що е било, оти страшно е да не грабнат некоя мома турците. \"Бог да ги убие, Ристос, да ги пресече\" - кълнеха и се събираха, кадето имаше широки чардаци. Там песни македонски се пееха и хоро играеха, при затворени дворните врата, така мина Великдена... Ако можеше да говори камъка и да каже на секи, който мине покрай него, колко сълзи, колко мъка при сека раздела е оставена тук! Камъка знае и за много млади сърца как се разделяха, туку-що са ги оженили есента, и пролет заминава момчето на тугина на печалба. И до днес песни се пеят за младите невести, що чакат co мъжко дете на ръце, а момчето две години, три писма пише \"Пари немам, дома да си дойдам, продай си, либе, гердано, изпрати ми пари, дома да си дойдам, тебе да прегърна и рожба наша да си вида.\" Само великия писател може да опише тая мъка във века на робията (турска). Ето 60 години са се изминали оттогава, аз не съм забравила как се сбогуваха и как аз се разделих с моя баща, плачейки, и го молех да ни земе сички в София, да бъдем при него, че \"с тебе, тате, по-добре се живее.\"  ...Същия ден се случи нещо страшно. Баща и син ги заклаха турците зад корията, овчари големо стадо с овце имаха, Бидиновци се казваха, власи грамослии, турците са разбрали, че помагат на кумитите. Целия град се изплаши и много хора отидоха, на местото да ги видат, на втория ден чак ги дигнаха, също и ние се изплашихме, работниците. И се идваше с нас на нивата Ванчо, син на Никола, той бе препасан с червен широк пояс и винаги, в пояса скрит пистолета. Висок, снажен мъж, вечер ни изпращаше до чаршията, сутрин рано ни чакаше на бахчата... Турското село беше близо, само реката делеше село Алданци и село Тръстеник с манастира \"Св. Спас\", само там сега има малко люде во манастира, селото е пусто, кой ще ти помогне, ако дойдат турци да ни грабнат? [Е] Обади се баба Султана, щото и нейната Паца, дъщеря й, беше вече 23-годишна и повече, и почна да разказва как са дошли турци една вечер во нашта махала в Крушово и как я грабнаха хубавата Ружа, една на майка, немаше си татко, нито братец да я спаси. \"Сички чухме как викаха и двете жени, но нито един мъж не излезе да помогне. Зеха я на кон чак в село турско Алданци, е на път, за Битола, близо до село Кривогащани. Майката тръгнала подир тех - чувало се как се моли и плаче \"Дайте ми чедото, само една Ружа си имам.\" Като се съмнало, стигнала, по чорапи вървела до селото, нейния плач чули турци и кадъни и посочили в коя порта да влезне. Тропала, викала, стояла до затворените врата целия ден, пак нощта настъпила студена, сред зима, около Коледа било. До сутринта майка вика \"Чедо, Руже, излез да те вида, преди да те потурчат и фередже да сложиш на глава, вместо венци в черква и кръста да носиш!\" И така сутринта я намерили замръзнала и покрита със снег. Преди да я дигнат, позволили на Ружа да излезне, да си види майчица, паднала Ружа на колене да цалува замръзналия труп и не забравила Ружа да вземе от пазвата на майка й кръстчето и [да] си го сложи на нейната шия, скришом го цалувала и се моли Ружа, цел живот.\"  ...Към обед пристигна и Питу Гули с четата и знамето, ко[e]то 2-3 часа се изредиха да цалуват и се поклониха Крушовчани. Оттам Питу Гули тръгна с четата, мина откъм мегдана, ето минава по нашта улица - деца викат. Войводата Питу иде на бел кон, седнал хубав левент се изправил, косата къдрава, пада му над раменете, на главата бела шапка, навезана co черни ширити, кръст, под него пише \"Свобода или Смърт\". И неговите дрехи беха се от сърма ушити, върви бавно, на кон, след него четата с байрака. Минаха покрай наште врата и завиха покрай бахчата на Ванчо Петрушовски и се изкачиха на високото, Рид се казваше, към Струнга, и там се спре с целата чета. Аз набърже разкъртих плета от нашта градина и отидох там, кадето беха застанали много хора. Неколко бабички се кръстеха, шепотейки \"Господи, како ке не куртулисаш от турците.\" Застанах до тех, а войводата Питу говори  \"Свобода, бракя, навсекаде има въстание, Битолско, Костурско и сички ще се борим до смърт.\" Каза и още много думи и даде знак на четата. Турската войска, разделена на неколко крупни отреди, се насочиха към Крушово, обграждайки го от сички страни. Бахтар паша заповедал настъпление и тогава артилерията откри огън... Стария слезе доле и на жените даваше кураж, а ние стоим на тавана, чуваме гърмежи, вече е към полунощ, чуваме стъпки, почука се на пътните врата. Стерю зе пушката и тихо слезе в двора, пак се потропа и тихо се каза \"Моля, отворете ни, ваши хора сме, отворете, молим.\" Стерю пита \"Кои сте\" - \"Ние сме децата на баба Султана.\" Отвори се вратата и влезнаха двамата братя и сестрата и полека тихо изкачихме се горе на тавана, за да не събуждат майките с децата. Те изплашени почнаха да ни разказват как доле чаршията гори. \"Черквата \"Св. Николай\" гори, къщите на Мичотовци най-големите и най-здрави, кадето се беха скрили много семейства, там пламъци са страшни, бегат хората, с плач и страх едва избегахме и ние. Дойдохме дотук, по нашта махала, не срещнахме турчин, вие сте добре, елате на прозореца да погледнете.\" Отворихме и гледаме небето гори, пламъци, глас на писъци и мучене на крави, кози горат, аз се изплаших, слезнах доле да вида мама. Стоим, чакаме със страх, но за щастие, не дойдоха турци. Отпосле разбрахме, че българската махала оставили за другия ден да претърсват, като казали, че комитите са скрити по къщите... Сички с бели кърпи в ръка, вървим на Струнга, на високото, целата махала, на купчинки, идват, а като погледнахме към чаршията, пушек, сичко изгорело, нема черква, по-нагоре къщата на Таховци гори в пламъци, що-туку са я запалили триетажна хубава къща, на богато семейство. Там беха отишли от вечерта да се крият целото семейство, богатите Малковци, единствени манифактурджии, с голема търговия. Идват още с бохчички. Оттам, кадето гори къщата, се шепоти нещо, но бързо се разнесе вестта, че там сега гори Теохар Нешковски. Турци от село Норово, башибозуци, влизат и го хващат за яката, дърпайки, казват му - \"Ор. Теохар, ела бре, ще ти плата басмата, що ми даде вересия\", и го свалиха на земята да го тъпчат. Майка му там се моли, целото семейство ги измъчили, като земали на невестите накитите - златни пръстени, гривни и много жълтици, за да ги пуснат живи. Само най-големия брат не го пуснали, както е бил хвърлен на земята, напръскали с гас къщата и я запалиха. Там изгоре Теохар жив. Пред очите на майка му. В същото време гледаме от височината как горат и къщите на Ничотовци. Там изгоре момичето, 8-годишно, на Унчо Георчески. Шекерджите, както бегат от пламъците, майката и бащата прехвърлят децата си, четири момчета, а само едно момиче, както спело го забравили, докато се върне бащата да го земе, то гори в пламъци и вика \"Татко, земи ме\", а бащата търси место да се качи и си земе детето. В момента се срутва стена, тавани и се изгубва детето, бащата се умопобърква, но помнеше местото, каде бе затрупано. По-късно намериха само копчетата от рокличката. Там по същото време сутринта, когато излизат сички и се предават, ето и дякончето от черквата \"Св. Никола\", която гори. Той с детенце на ръце върви, и майка му, и невестата. Срещат го алданчани, зимат му детето от ръце, дават го на старата и него го подкарат, на високото зад баира го застрелват. Майка му и жена му чуват и седат на земята, като си спомни майка му за неговия сън, който преди два дена, дето е разказал на майка си, че сънувал, отишъл в черква, на вратата срещнал св. Никола, облечен в одежди и с патерица, казал на дякона \"Сбогум синко, аз си отивам\". А той му казал \"Мен каде ме оставаш\", а св. Никола казал \"И ти ще дойдеш при мене.\" Сънят го казал само на майка си и после се разказваше като легенда по целия град.  ...Туку-що зех да се топля и поуспокоя, беше полунощ, изведнаж гърмежи като градушка. Целия град се тресе, от сички страни, кадето имаше войска, се пука, сички скокнахме на крак, децата - плач, мъжете се разтичаха, едни горе, едни доле на двора. Що ще биде ова сега, почнаха гласове да се чуват, викат от прозорците \"Да ни е жив царо Султано, рая, рая сме ние. Милост!\" [се чуваше] от българската махала от много прозорци...  Настъпи глад, нема пазар, нема брашно откаде да се купи, всеки ден събираме зеленище от градината, коприва, лобода, варим чорби. Месец август мина, тогава чак се разреши да идат да търсат труповете на убитите хора. При Везенковата кория, в папрата, както се беха скрили, там 20-30 трупа ги намериха разкъсани. Майките и близките не могат да си ги познаят, само по дрехите си ги познаваха, раскъсани от вълци. Събраха си сички заедно - погребаха ги в неколко гробове, плач, и скръб, смесена със страх.", "date": "2019.04.25", "title": "Харалан да пита баба си метафора ли е турското робство"}
{"url": "https://duma.bg/nurgyul-salimova-e-veche-grosmaystor-za-zheni-n190677", "text": "Нургюл Салимова успя да покрие последната си трета норма и вече е изпълнила всички изисквания, за да бъде утвърдена за носител на званието гросмайстор при жените. Тя завърши 20-а със 7,0 т. на Европейското индивидуално първенство по класически шахмат за жени в Анталия (10-23 април). С отличното си представяне състезателката на Бургас 64 покри за трети път нормата за гросмайстор, но и придоби право на участие в Световната купа за жени. В турнира ще участват 64-те най-силни в света. След легендарната ни гросмайсторка Антоанета Стефанова, 17-годишната Нургюл е единствената друга българка, придобила това право. Салимова беше и най-младата участничка на шампионата, успяла да се класира сред призьорките. Отлично бе и представянето на Антоанета Стефанова. Тя завърши 5-а с 8,0 т., колкото и първите 4 гросмайсторки, но не намери място между медалистките заради по-лоши допълнителни показатели и въпреки феноменалния финален спринт - 5 победи от 5 партии. Ети отново доказа, че е голям боец и пример за подражание.", "date": "2019.04.25", "title": "Нургюл Салимова е вече гросмайстор за жени"}
{"url": "https://duma.bg/v-duha-na-maystora-za-peti-pat-n190722", "text": "Изложбата \"Пет години студентски пленер \"В духа на Майстора\" ще бъде открита на 25 април от 18 ч. в галерия \"Академия\" на НХА. Тя включва произведения живопис и скулптура на студенти от НХА, създадени по време на пленерите в село Шишковци, община Кюстендил, където Майстора живее и твори в продължение на 26 години. Изложбата продължава до 15 май.  Инициатор на пленера, започнал през 2014 г., е ХГ \"Владимир Димитров - Майстора\" в Кюстендил. От следващата година до днес пленерът се организира от катедрите \"Живопис\" и \"Скулптура\", а през 2018 г. се включват студенти и от \"Графика\", \"Метал\" и \"Изкуствознание\". Положителният отзвук от събитието, взаимоотношенията между студентите и жителите на село Шишковци и красивата природа на Земенското дефиле, Скакавишкия водопад и Кюстендилското поле оставят вълнуващи спомени в сърцата на младите художници. Творбите, създадени в дните на пленера, ежегодно се представят в изложба в залите на Художествената галерия в Кюстендил. Студентският пленер е един от важните проекти на НХА, който се финансира по програмата за научната и художествено-творческата дейност и с партньорството на Община Кюстендил, кметство Шишковци и ХГ \"Владимир Димитров - Майстора\".", "date": "2019.04.25", "title": "   \"В духа на Майстора\" за пети път  "}
{"url": "https://duma.bg/traditsiya-velikdenski-kontsert-v-hram-sv-paraskeva-n190721", "text": "Хорът на софийските момчета с диригент проф. д-р Адриана Благоева ще изнесе традиционния си Великденски концерт на 29 април от 18 ч. в храм \"Св. Параскева\".  Концертът се организира от Софийската Света метрополия и сдружение \"Хор на софийските момчета\". В концертната програма са включени творби на български и руски композитори, сред които Д. Христов, П. Динев, Ст. Бабеков, Ал. Архангелски, Ал. Касталски, Ал. Туренков, С. Трубачов и др. В концерта ще участва с коментари върху някои от текстовете на песнопенията и протойерей д-р Кирил Попов. Входът е свободен.", "date": "2019.04.25", "title": "Традиция    Великденски концерт в храм \"Св. Параскева\" "}
{"url": "https://duma.bg/ketogenna-dieta-za-voenni-n190711", "text": "Кетогенната диета може да се окаже полезна за военните, при които наднорменото тегло е непрекъснато предизвикателство както по отношение на набирането на войници, така и при запазването им за служба. Седем от 10 души, които имат право на военна служба в САЩ, се считат за негодни заради теглото си, казва д-р Ричард ЛаФонтен от Колежа по обучение и човешка екология (College of Education and Human Ecology) към Държавния университет в Охайо. А проф. д-р Джеф Волек от департамента по хуманни науки в същия университет казва, че \"военните наричат затлъстяването криза на националната сигурност\".  Проучването на университетския екип, публикувано в сп. \"Военна медицина\", включвало 29 души, повечето от които били членове на Корпуса за обучение на офицери от резерва (ROTC). В продължение на три месеца 15 от участниците се подложили на кетогенна диета, а 14 били на обща храна. Кетогенната диета е основана на отказ от 3-кратно хранене на ден. При нея се увеличава приемът на мазнини, намаляват се въглехидратите, а белтъчините се свеждат до минимум. Смята се, че ниското количество въглехидрати в храната ще накара черния дроб да трансформира мазнините в кетони, които са естествен заместител на глюкозата. Такъв режим има за цел да създаде състояние на хранителна кетоза, което се случва, когато тялото изгаря мазнините (не въглехидратите) за енергия. Кетогенната диета често се използва за контрол на гърчове при епилепсия и се изучава ефектът от приложението й при спортисти, както и при контрола на диабета. Участниците в проучването свели консумацията на въглехидрати до 30-50 г дневно.  От данните, които представя изследователският екип от Охайо, става ясно, че всеки от подложилите се на кето диета загубил за 12 седмици средно 7,7 кг. Групата като цяло загубила повече от 5% от телесните си мазнини, почти 44% от висцералните (около корема), които са риск за развитие на сърдечносъдови заболявания, и имали 48% подобрение на инсулиновата чувствителност (маркер, който прогнозира риска от диабет). Макар и сравнително малък изследователски проект, това е най-голямото публикувано изследване на добре формулирана кетогенна диета във военния персонал, казва старши изследователят проф. Волек, автор на книги за ползите от ниско въглехидратните диети. Според него проучването може да бъде първата стъпка към по-голямо изследване на потенциалните ползи от кетогенното хранене в армията. Проф. Волек припомня, че целта на този режим е да задвижи метаболизма в тялото, но без да се гладува, за да се горят калории, а да се изчерпат въглехидрати. Смята се, че кетогенната диета не е подходяща за хора с нарушение в обмяната на мазнини, за бременни и кърмачки, тъй като не е балансирано хранене. Иначе специалистите смятат, че този режим на хранене подобрява функционирането на вътрешните органи, отговорни за храносмилането, както и за сърдечносъдовата дейност и може да намали риска от тежки мозъчни увреждания.", "date": "2019.04.25", "title": "Кетогенна диета за военни?"}
{"url": "https://duma.bg/fashizmat-pak-prevzema-evropa-n190724", "text": "У нас без проблем можеш да си купиш \"Моята борба\" на Хитлер. Както от антиквар, така и от книжарница. У нас без проблеми можеш да си пиеш кафето от чаша с образа на Хитлер. Намират се на всяка сувенирна лавка на морето. У нас по време на мачове се развяват флагове с пречупен кръст. Но на никого не му прави впечатление. У нас всяка година се провежда Луковмарш. От Столичната община уж не разрешават, уж нещо са недоволни, ама неонацистката проява си е факт. Въпреки протестите на редица международни организации.  Отново влязохме в центъра на скандала, след като в столицата бе основан националистически съюз от крайнодесни организации от Германия, Франция, Полша, Чехия, Унгария и България. Идеята за \"Крепост Европа\" е на Българския национален съюз, който ежегодно отбелязва рождения ден на Хитлер. Създаването на новата организация също неслучайно бе непосредствено след тази дата.  За първи път от много време насам Министерството на външните работи изрази възмущение от проведената среща на крайнодесните организации и оскверняването с нацистки символи на паметници и публични сгради, разлепването на некролози на Хитлер в различни градове на страната бе определено \"като груба провокация и посегателство срещу морала на българското общество\". Да бъде преследвано с цялата строгост на закона проповядването на тази идеология, препоръчаха от Външно министерство.  И какво от това? Въпросните неонацистки организации дали разбраха? Дали се стреснаха? Или е поредната шепа хвърлен прах в очите.  Защото едно са думите, а друго - делата. Какво направиха правоохранителните органи да предотвратят провеждането на мероприятието? Колкото спряха Луковмарш. Както нехаят вече три десетилетия за проявите на фашизма у нас.  А лидерът на БНС Звездомир Андронов дори гостува в студиото на предаването \"Лице в лице\" по Би Ти Ви, където се опита да защити фашизма, като каза, че такъв не е имало в Европа. Както и да защити теорията за чистата раса.  Нали не се съмнявате, че още в самата декларация на новосъздадения съюз левите партии и организации са представени като заплаха за сигурността и оцеляването на народите.  И това ако не е проява на нацизъм, фашизъм в чист вид. И за съжаление е факт не само у нас.  Някак самодоволна в своето благополучие, Европа като че не вижда възраждащата се опасност. Смениха се поколенията, изстрадали Втората световна война. А най-опасното за човека е забравата.  Защото всяка забрава води след себе си опасност грешките да бъдат повторени. При това - още по-болезнено.  Ще го позволим ли? ", "date": "2019.04.25", "title": "Фашизмът пак превзема Европа"}
{"url": "https://duma.bg/darvoto-na-lyubovta-n190718", "text": "В Осоговската планина, из местността Ангелинкино бранище, се въртял глиган с белег между ушите от нескопосна стрелба на калпав авджия с патрони за заек. Онзи ден чичо Ванчо пак сънувал този глиган и в просъница се зарекъл да го гръмне. Сигурен съм, че ще го гръмне, защото съм виждал в дома му кошница със зъби на диви прасета, които той с особено умиление нарича \"глиги\". Тръгнах с чичо Ванчо към Ангелинкиното бранище не толкова заради животното, а защото той спомена, че пътьом ще наскубем такива ароматни треви, които, вложени в картофена яхния или в постен гювеч, могат до такава степен да променят вкуса им, та човек да се заблуди, че под носа му димят гозби с еленово или фазаново месо. За да ги опазят от плъпнали из Осогово печалбари, местните хора променили истинското име на терена с фалшиво - \"Ангелинкино бранище\". То станало нещо като парола: когато продавали тревите в изсушен вид или овързани на букетчета, жените се прекръствали в знак, че говорят истината, и казвали: \"Съвсем пресни са. Брахме ги преди изгрев слънце от Ангелинкиното бранище.\" И искали високи цени. Ако ти се свидят парите, върви го търси това бранище зад баирите и чукарите. Няма го нито в географските атласи, нито в картите на граничните патрули, нито в планшетите на планинските спасители. Чичо Ванчо подреди в права линия ловните си пушки и ми предложи да си избера някоя от тях. Аз хванах една, той - друга, и в ранни зори се метнахме на неговия джип. Отпердашихме с пълна газ към Осоговската планина. Няма да разказвам как още с първия изстрел този опитен ловец тръшна в прахта глигана, но подробно ще опиша случката при навлизането ни в бранището откъм южния му подход. Най-напред видях една започнала да ръждясва табела, на която се четеше друго име, но аз нито ще го изрека, нито ще го напиша, защото обещах на моя приятел да пазя тайната на ароматната тревиста местност. Джипът остана стопиран на ръчна спирачка и подпрян с два камъка в задните гуми до самата табела, а ние поехме навътре. Откъсвахме по няколко стръка от всеки вид, като внимавахме да не настъпваме крехките стъбълца. Аз напразно се опитвах да запомня кои от тях какъв вкус придават на гозбите и безкрайно съжалявах, че не носех нито химикалка, нито тефтерче, за да ги запиша. По едно време чичо Ванчо ахна и изруга. Помислих, че я някоя змия се е оплела в краката му, я някой трънен шип се е хакнал в ръката му, но той нито се взираше в обувките си, нито оглеждаше дланите си, а се вглеждаше с присвити очи в далечината, където се чернееше стволът на едно опожарено дърво. - Сигурно светкавица го е ударила - обадих се аз. - Ако беше светкавица, дървото щеше да е разцепено - отвърна той и махна ядосано с ръка. После продължи: - Викаха му Дървото на любовта. Достатъчно е да потопиш една клечица от него в ракията си, за да почувстваш такава енергия, която цяла нощ няма да остави жена ти на мира. Преди десетина дни, когато белязаният глиган ми се изплъзна изпод носа, това дърво беше съвсем читаво. Само част от кората му, голяма колкото подметките на два ботуша, беше внимателно обелена. Реших да се отбия в селската кръчма, за да разбера от какъв зор така е окипазено красивото дърво, но се отказах, понеже ме чакаше доста път към София, а вече беше започнало да се смрачава. Но сега няма да пропусна да разбера истината. Качвай се в джипа да видим какво ще ни кажат. Кръчмарката се оказа пищна хубавица с три брачни халки върху безименния пръст на дясната си ръка. Тия халки даваха знак, че жената се е омъжвала три пъти и три пъти е оставала вдовица. Щом влязохме, тя разцелува чичо Ванчо като стар познат и го попита дали не ме води, за да ставам \"заврян зет\". - Не, не - поклати глава моят приятел. - Не го водя да го сватосвам, а да ми помага в лова, в разфасоването и товаренето на белязания глиган. Апетитната кръчмарка се понамръщи и рече някак ядовито: - Тук гъмжи от дивеч, защото нашите мъже не могат да се отделят от полите на невестите си. По никакъв начин не ще успееш да ги склониш да влезнат с пушка в гората и да ударят вкусно животно. Затова вместо зайци и сърни ядем пилетата, които  развъждаме в курниците из дворовете си. За пържоли от глиган не можем и да мечтаем. - Ще ти отрежа парче от бута на дивото прасе, което днес ударих, но ще искам подробно да ми разкажеш какво е станало с Дървото на любовта - каза чичо Ванчо и тръгна към джипа. Кръчмарката се усмихна до уши, настигна го и го хвана под ръка. Когато се върнаха, тя едва успя да напъха големия бут в хладилника. Безкрайно доволна, госпожата ни сипа по една пилешка супа, добави по комат домашно правен хляб, и се разположи до нас. - Никой не знае кой и кога е засадил Дървото на любовта - започна тя. - Говори се, че след Балканската война някакъв овчар си направил от негов клон свирка и щом я надуел, от храстите излизали разюздани самодиви и една след друга го съблазнявали. На третия ден от свирнята си този овчар припаднал поради телесна изнемога и при изгрева на луната предал духа си в ръцете на Всевишния. След Първата световна война пък станало традиция всеки младоженец преди първата си брачна нощ да изпие гърне с вино, в което е потопена клечка от това дърво във формата на настървена мъжественост. Пристрастили се нашенците към виното с клечка и започнали да се раждат деца в изобилие. Но щом 20-годишните съпрузи станели на 40 - умирали. Така е и до ден днешен. Природата никому не разрешава по десет пъти на ден да се прави на новобрачен. Огледайте се и ще видите, че никъде из Ангелинкиното бранище няма да срещнете побелял човек. Един старец за кадем не можеш да видиш. - А коя е тази Ангелинка, на която е кръстено бранището? - попитах любопитно аз. - Ангелинка била попадия, която, щом умрял попът, облякла неговото расо, нахлупила килимявката му и започнала да извършва погребалните обреди, за да не си отидат от този свят нашите покойни мъже неопяти. - Като видя, че се подсмихвам на думите й, кръчмарката тръсна глава и продължи: - За да си доставят нови съпрузи, тукашните вдовици плъпнаха из съседните земи. Взеха да водят снажни юнаци, венчаваха се за тях и след някоя и друга година ги закопаваха в един и същ гроб. Така беше до времето, когато сестра ми довлече от Шар планина някакъв френски археолог, който търсел гроба на Крали Марко. Не намери гроба на Марко Кралевити, но намери своя. Обаче, преди да хвърли топа, писал на брат си в Париж за Дървото на любовта. Братът се оказа алчен аптекар и когато довтаса тук за погребението, отряза част от кората на дървото. Щом се върнал, започнал да приготвя хапчета за мъжественост. Толкова много се търсели, че той пристигна втори път за нова кора. При третото идване отряза цял клон. Толкова много забогатял от любовните илачи, толкова мощен се почувствал като мъж, че се обзавел с млада любовница. Последвала втора, дошла и трета. Обаче четвъртата му казала, че ще бъде негова само ако се разведе с жена си и се ожени за нея. В деня, когато този пощурял за женски телеса аптекар подал молба за развод, законната му съпруга пристигна тук. Помислихме, че е дошла да кърши нови клони и започнахме да разсъждаваме тройно или петорно да увеличим продажната цена, обаче докато ние сме размишлявали, тя отишла до дървото, изляла върху него цял бидон с бензин и го запалила. Ако не беше така глупаво избързала тази подивяла от ревност жена, щяхме да я посъветваме да отлага делото по развода, докато мъжът й се гътне от креватно изтощение и тогава цялата натрупана от хапчетата печалба щеше да се изсипе единствено в нейния джоб. С парите можеше да си избере за съпруг такъв жребец, какъвто си пожелае. Но глупачката избърза - загуби и тя, загубихме и ние. Кръчмарката вдигна празните чинии и попита дали желаем по още една пилешка супа? Ние се съгласихме и тя продължи: - Когато нашите жени разбраха какво непоправимо зло ни е сторила, побесняха. И моята сестра ги подучила да напълнят колата й с пепелянки. Хвърлили няколко змии през отворения прозорец на автомобила й и зачакали. Като видяла, че дървото е напълно погубено, парижанката се плеснала доволно по бедрата и запалила мотора. Не изминала и триста метра, и змиите я ухапали. Тя изпаднала в паника, изпуснала кормилото и се обърнала в дерето. Катастрофа поради невнимателно управление на моторното превозно средство - такова беше официалното заключение на полицията. По този начин нито сестра ми, нито която и да било от тукашните жени не може да бъде обвинена в предумишлено убийство. - Жалко за дървото, жалко за аптекаря, жалко и за невестата му! - каза чичо Ванчо, погледна часовника си и се надигна да си вървим. - Жалко най-вече за нас - жените! - рече троснато кръчмарката и ни разцелува за довиждане. После допълни: - Всички се надяваме, че през пролетта от корените му ще израсте поне един филиз. Накрая ни даде по клечица от него и ни намигна закачливо. ", "date": "2019.04.25", "title": "Дървото на любовта"}
{"url": "https://duma.bg/nedoverieto-vav-vaksinite-e-zaplaha-za-obshtestvenoto-zdrave-n190710", "text": "Недоверието във ваксините за първи път е включено в списъка а СЗО с 10 заплахи за общественото здраве.  В последната седмица на април от 2005 г. се отбелязва Европейската имунизационна седмица по инициатива на Европейското регионално бюро на СЗО и Европейския център за превенция и контрол на заболяванията (ECDC). Тазгодишното мото е \"Защитени заедно, #Ваксините Действат\" (\"Protected Together, #Vaccines Work”)!\". - За постигането на колективен имунитет е необходимо ваксинално покритие сред най-малко 95% от населението Нежеланието или отказът от имунизации, въпреки наличието на ваксини, заплашва да спре напредъка, постигнат в борбата със заразните болести, предотвратими от ваксини. Ваксинацията предотвратява 2-3 млн. смъртни случая годишно, а 1,5 млн. могат да бъдат избегнати, ако глобалният ваксинационен обхват се подобри. - 200 години след откриването на първата ваксина (срещу вариола/едра шарка) от английския лекар Дженер днес медицината разполага с ваксини срещу повече от 26 инфекциозни болести. - Благодарение на ваксините полиомиелитът е намалял с 99% от 1988 г. насам и 3 региона в света (вкл. европейският) са свободни от болестта. Но заради намален на 87% ваксинален обхват през 2008 г. в Таджикистан избухна епидемия от детски паралич.  - 9 от 10 жени, заразени с вируса на рубеолата в началото на бременността си, губят бебето или го раждат със синдром на вродена рубеола. Децата с този синдром могат да имат мозъчно увреждане, увреждане на слуха, дефекти в очите и сърцето. Имунизацията осигурява почти 100% защита. - Ваксината срещу хепатит Б е 95% ефективна за предотвратяване на инфекция и развитие на хронични заболявания и рак на черния дроб, причинени от вируса. - Имунизацията срещу човешки папиломен вирус (HPV) може да предотврати до 90% от случаите на рак на маточната шийка.  - Националният имунизационен календар на България включва задължителни ваксинации на деца срещу 11 заразни болести (туберкулоза, хепатит Б, дифтерия, тетанус, коклюш, полиомиелит, хемофилус инфлуенце тип Б инфекции и пневмококови инфекции, морбили, рубеола и паротит). Тази дребна шарка е 6 пъти по-заразна от грипа. Неимунизираните деца имат най-висок риск от заразяване, а усложненията могат да причинят и смърт. През 2018 г. заразените от морбили европейци са 82 000, от тях 72 души са починали. Две дози ваксини осигуряват почти 100% защита срещу заболяването. Благодарение на ваксината броят на заболелите от морбили в Европейския регион на СЗО е спаднал с над 90% от 90-те години на ХХ в. досега, но вирусът все още се разпространява, там където има условия, т.е. неимунизирани. През 1974 г. Великобритания, Швеция и Япония ограничават използването на ваксината срещу коклюш поради опасения от усложнения. През 1978 г. във Великобритания избухва епидемия от коклюш със 100 хил. заболели и 36 починали, в Япония заболяват 13 хил. души и 41 умират (докато през 1974 г. заболелите са 393), а в Швеция през 1985 г. болните от коклюш са 5 пъти повече от 1981 г. В резултат на влошена инфраструктура след разпадането на СССР през 1994 г. в бившите републики избухва епидемия от дифтерия с 50 хил. заболели, от които 1700 умират.", "date": "2019.04.25", "title": "Недоверието във ваксините е заплаха за общественото здраве"}
{"url": "https://duma.bg/v-polite-na-vitosha-tarsi-talanti-n190723", "text": "Дирекция \"Култура\" на Столичната община ще проведе 13-тото издание на Националния конкурс за поезия \"В полите на Витоша\". Изданието е посветено на 140-годишнината от обявяването на София за столица на България. Стихове се приемат до 24 май. Конкурсът е анонимен и на свободна тема. Право на участие имат автори на възраст над 18 години. Всеки може да участва с не повече от три непубликувани стихотворения. Произведенията се изпращат в пет екземпляра, в запечатан плик, а в малък запечатан плик се прилагат лични данни (трите имена, дата на раждане, адрес и телефон за връзка).  Авторитетно жури ще оценява стиховете на кандидатите, а резултатите ще бъдат обявени през юни. Първа награда е 800 лв. и малка пластика; втора - 500 лв.; трета - 300 лв. Съпътстващата награда за млад поет до 25 години е 300 лв. Крайният срок за изпращане на творбите е 24 май тази година включително (важи датата на пощенското клеймо) на адрес: София 1000, пл. \"Славейков\" 4, Столична община - дирекция \"Култура\", за конкурса \"В полите на Витоша\". Участниците до 25 години трябва да отбележат на плика числото 25.", "date": "2019.04.25", "title": "\"В полите на Витоша\" търси таланти"}
{"url": "https://duma.bg/nyurnberg-svetlina-i-senki-n190649", "text": "Момиче и момче със скейтбордове. Спират и пред тях се отварят вратите на един друг свят - на фашисткия ад. Кинокадрите се сменят с черно в пълен контраст със светлината преди това. Тъмнина и светлина се редуват и в останалите кадри на филмчето, което посреща посетителите в Документационния център Райхстагсгеленде в северното крило на недовършения конгресен център в Нюрнберг, където националсоциалистите са провеждали вдъхващите си ужас паради. В Нюрнберг никой не обича да си спомня тези тъмни петна в биографията на града, но те са и ще останат част от историята на негласната столица на Бавария, която е на почти хиляда години. Адолф Хитлер я превръща в \"град на партийните конгреси\" през 1935-1936 г., а днес Нюрнберг иска да бъде \"град на мира и човешките права\", който живее с ритъма на съвремието, а паметниците на отминалите Хитлерови времена само напомнят, че нищо не е забравено и че онова време не бива да се повтаря.  На 530 квадратни метра в Документационния център са представени над 350 експоната, сред които има оригинални аудио- и видеозаписи, научни текстове, фотоколажи. Всичко идва да покаже величието на Третия райх, лудостта на неговия лидер, предала се на хиляди хора, които не знаят какво ги очаква... Из залите може да се чуе тропотът на тежки ботуши, възгласи и хитлеристки поздрави, гласът на Хитлер гърми на паради и събрания, побърква със своя нетърпящ възражения тембър, изкарва искри на вълнение в очите на неговите приближени главорези, чертае бъдещо величие и господство над света под кървавото знаме на националсоциализма.  Поради значението му в Свещената Римска империя Нюрнберг е избран от Националсоциалистическата германска работническа партия за място на големи партийни митинги и конгреси. След идването на власт на Хитлер градът се превръща в национално светилище за националсоциалистите, те изграждат там множество представителни сгради, които да внушават фалшивото величие на своя \"кръстник\", решил да прекроява не само Германия. Така Нюрнберг допълва своята биография, започнала още от Средновековието, с нови щрихи - пълни с напрежение, обвеяни с величие и трагизъм. Традиционната му роля като център на германската икономика, изкуство и култура е трябвало да придаде на партийните мероприятия онази помпозност, която търсел Фюрерът. Конгресният център гледа към езеро, над което се издига служилата като трибуна огромна мраморна платформа, от която Хитлер се е обръщал към повече от 100 000 души, очаровани от неговите действия. Днес на това място се говори открито за някогашните събития, за да не се повтарят те никога. В деня на нашето посещение центърът музей бе пълен с млади хора. А в София Луковмарш бе последван от създаването на паневропейска фашистка организация, макар и прикрита с идеята \"Заедно за Европа на Отечествата\"...   Името на Нюрнберг веднага се свързва и с проведения след края на Втората световна война Нюрнбергски процес, най-значимия съдебен военен процес на ХХ век. За историческия трибунал са изписани тонове книги, правени са филми, споделяни са мнения и спомени, но колкото и пъти да става дума за него, никога не е излишно да се повтарят дати и имена като напомняне и тревога за идното. Тревога особено силна у нас, след оневиняването на осъдените от Народния съд... На 20 ноември 1945 г. 21 водещи нацистки военнопрестъпници от най-близкото обкръжение на Адолф Хитлер са изведени в съдебна зала 600 пред международен военен трибунал, съставен от съюзниците. Подсъдимите са висши функционери на Националсоциалистическата партия, обвинени в конспирация и престъпления срещу световния мир, правилата на войната и човечеството. Първият и единствен процес от Международния военен трибунал се провежда в Нюрнбергската съдебна палата (Дворец на правосъдието). Историческите източници уточняват, че всички прозорци на залата са били зазидани и е нямало достъп до дневна светлина. Залата била от тъмнозелен мрамор с барелефи на стените - символи на правосъдието. Стенографите са се сменяли през 25 минути. Кинооператори и фотографи от цял свят снимали през специални стъклени отвори в стената, правел се и звукозапис. Специалистите уточняват, че процесът е станал крайъгълен камък в съдебната история, защото се поставили основите на нови юридически правила - присъдите били произнесени заради личната отговорност на всеки един от подсъдимите. Любопитно е, че мястото, където се провел този трибунал, съвпада с мястото, където нацистката партия провеждала свои мероприятия. По този начин се целяло и изпращането на послание. Съдебният процес започва на 20 ноември 1945 г. и завършва на 1 октомври 1946 г. Трибуналът провежда 403 съдебни заседания.  В първия ден на процеса в кратко встъпително слово за правотата и основанията на Международния военен трибунал председателят заявява: \"Процесът, който започва, е уникален по рода си в историята на световното право и той има огромно обществено значение за хората по света. По тази причина върху нашите плещи лежи огромна отговорност и ние сме длъжни честно и добросъвестно да изпълним своите задължения без каквито и да е пристрастия, съобразно със свещените принципи на правото и справедливостта.\" Архивите припомнят, че диктаторът Хитлер, който стои зад повечето от основните военни престъпления, извършени от обвиняемите в Нюрнберг; Хайнрих Химлер, райхсфюрер на SS (нацистката организация, натоварена с охраната на концентрационните лагери), на Gestapo (тайната държавна германска полиция), и Паул Гьобелс, нацисткият пропаганден министър, се самоубиват в последните дни на войната. Един от обвиняемите - Густав Круп фон Болен унд Халбах, германски военен индустриалец, е посочен за умствено и физически неспособен да застане пред съда, а Мартин Борман - секретар на Хитлер и началник на канцеларията на нацистката партия, е осъден задочно, тъй като местонахождението му е неизвестно. Но да затворим вратите към тази история и да се обърнем към друга - на световноизвестния Музей на играчките, зад ренесансовата фасада на буржоазна къща, в сърцето на стария град. На четири етажа се разкрива културната история на играчките от античността до наши дни. Това е свят прекрасен и невъзможен на направени от дърво и ламарина хубости и за големите; кукли, ръчно изработени от следвоенните години или произведени по съвременни високи технологии. Свят, който се дължи на семейство колекционери Лидия и Паул Байер, събирали години наред сбирката за малки и пораснали вече посетители от цял свят, които нито за миг повече не бива да виждат тъмнината от миналото, а само много светлина за бъдещето...  ", "date": "2019.04.25", "title": "Нюрнберг - светлина и сенки"}
{"url": "https://duma.bg/balgarskiyat-rokfeler-i-dnes-smayva-s-delata-si-n190713", "text": "Пенчо Семов. За неговите дела и добрини може да се разказва с часове - и още, и още. От малка чувах това име, свързвах го предимно с факта, че той е сътворил едно от чудесата на Габрово - белия \"параход\" в гората, в кв. \"Дядо Дянко\", който днес е болница. Но и представа нямах за другите чудеса, които той е правил през живота си.      Историята на Пенчо Семов е забележителна,  не само с това как обикновеното момче от село става един от най-заможните и най-прочутите българи, а преди всичко с човешките качества, които той притежава. Роден е в Цвятковци, близо до Габрово. За година на раждане се приема 1873-а. Началното си образование завършва в родното си село, а после обикаля из страната с баща си, който е търговец на кожи и вълнени платове. Макар и още малък, Пенчо вече говори турски, руски и френски.   В края на ХIХ в. се венчава за любовта си Аница Талева, но след няколко години го сполетява най-голямата беда - от туберкулоза умират съпругата му и двете им деца! След трагедията се отдава на работа и заедно със своя баща и с брат си основават фабрика, която години наред ще бъде един от основните двигатели на промишлената дейност в града.  Това е фабриката за вълна и прежди \"Иван Семов и синове\". Предприемчивият габровец трупа огромни печалби, които инвестира в нови начинания.  Създава си авторитет сред деловите среди и не след дълго става акционер в 28 акционерни дружества в цяла България - от София, през Габрово, до Варна. Бързо се прочува като изключително инициативен, далновиден, крупен производител - един от най-големите индустриалци в страната. От 1917 г. е председател на Управителния съвет на фабрика \"Успех\" в Габрово. Синдик и акционер е и на памукотекстилната фабрика \"Принц Кирил\", негова собственост са и предприятията \"Вилата\" и \"Иван Семов\". Бил е председател на Българското търговско параходно дружество във Варна. За да сбъдне детската си мечта да има кораб, поръчва на арх. Никола Гръблев да построи сграда във формата на параход, предназначена в началото за девически пансион. Чак по-късно става известна белодробна болница.  До днес се говори за човеколюбието и загрижеността на Семов към хората, с които той работи. Естествен човек, много близък до подчинените си, прави безкрайни благодеяния по всички възможни начини. Има общо 15 хил. работници. Знае малките имена на всички! Всеки може спокойно да отиде при него и да сподели свой тежък проблем. Изпраща на собствени разноски в Европа младежи, които да получат образование като текстилни инженери. Много често дава пари на свои работници, за да си купят земя или да си построят къщи. Помага безгранично. Например неведнъж негови служители търсят помощ от фабриканта по лични въпроси - на едни им предстои сватба, други чакат дете, а нямат жилище. На мига Семов решава проблема... Такива примери - много. Състоянието му се изчислява на чудовищните 1 милиард и 83 милиона български златни лева, които, преизчислени, в наше време се равняват на 10 милиарда!  Благотворителната му дейност е пословична. Построява училище в родното си село. Купува казино \"Бузлуджа\" и го превръща в дом на женското  дружество \"Майчина грижа\". Там дълго време се подвизава известното едноименно кино в града. През 1928 г. създава собствена фондация \"Пенчо Семов\", на която прехвърля част от имотите си. Според двете му завещания се планира широка благотворителна дейност - създаването на санаториуми, старопиталища, училища...  В София Семов основава и финансира първия в България приют за бездомни. Безплатни трапезарии за ученици поддържа в Габрово, Варна и Казанлък. Дарява средства за католическия колеж \"Свети Августин\" в Пловдив, за Априловската гимназия в Габрово, за училища във Варна и други градове.  С лични средства Семов създава фонд за борба с туберкулозата. Дарява 300 000 долара за строежа на корпусите на Аграрния факултет на СУ - днес Аграрен университет в Пловдив. Подпомага и Института по заразни и паразитни болести в столицата. През 1936 г. дарява част от чифлика и вилата си във Варна, където сега се намира почивна станция \"Журналист\" на СБЖ. Според изследователите на живота му личните дарения на габровеца възлизат на около 55 милиона лева, а направените чрез фондацията - над 200 милиона! В документ на Министерския съвет от 1950 г. е вписана сумата от даренията на обща стойност 204 162 524 лева - в пари, акции и ценни книжа.  Пенчо Семов умира на 10 юли 1945 г. в Габрово, по това време наследството му се оценява на над 10 милиона тогавашни долара! Тези средства и фабриките му са национализирани от новата власт. Малка част от неговите капитали се използват след смъртта му, както той е пожелал приживе. В наши дни част от неговите имоти като \"Старопиталище на Пенчо Семов с прилежащия му парк\", например изискват поддръжка и сериозен ремонт... и са оставени на произвола на съдбата.    Мотото на \"Българският Рокфелер\" и \"Най-социалният индустриалец на Балканите\", както са го наричали, е \"Любов, труд, постоянство\"! Той продължава да живее и днес в хилядите добри дела и чудеса, които е направил. Хубаво е повече българи да знаят за тях и да следват примера му! Защото, ако неговото завещание беше изпълнено спрямо волята му, Пенчо Семов щеше да бъде най-големият благодетел и меценат у нас, задминавайки дори бележитите братя Христо и Евлоги Георгиеви!", "date": "2019.04.25", "title": "\"Българският Рокфелер\" и днес смайва с делата си "}
{"url": "https://duma.bg/galya-pipi-i-prikazkite-n190712", "text": "Мечтател, който променя света по свой вкус. С тези думи описва себе си Галена Иванова, създател на приказни местенца за деца с още по-приказното име \"Къщи за четящи хлапета\". Галя е вдъхновяващ пример за това как можеш да се влюбиш в мечта, да убедиш и другите, че си струва, и да я превърнеш в реалност. За нея може да се каже, че се впуска смело и преживява пълна промяна - от журналистическата професия към родителството и собствения бизнес. Започва с малка книжарница за деца, към която лека-полека изгражда детски кът, а след няколко години две стари и неугледни къщи се преобразяват в приказни детски градини, пълни с живот, глъчка и усмивки. Светът, който Галя сътворява, връща към образите от \"Пипи Дългото Чорапче\" и нейната \"Вила Вилекула\". Станеш ли родител, започваш да мечтаеш за по-добър свят. Станеш ли родител, разбираш, че няма чужди деца, всички деца са грижа на нас, порасналите, разказва Галена. Решава да сътвори място, в което малчуганите да преживяват изкуството, литературата, науката, света, игрите по техен естествен начин. Може би точното име на кътчето можеше да е \"Свободна за деца зона\", защото към 2012 г. много от публичните пространства, като музеи, галерии, заведения, книжарници, бяха не особено дружелюбни към детско присъствие, спомня си тя. И добавя, че днес вече нещата са различни. Но тя и приятелите й са сред пионерите в това начинание. Мечтата на Галя се ражда като книжарничка с голям детски кът, в който приказките оживяват чрез театър, ателиета, занимания с езици, игри. Името на китното местенце е \"Приказка без край\". Галена участва лично във всичко - от ремонта и освежаването на самата сграда, през подбора на книжки, обзавеждането, привличането на актьори и учители.  която първа \"тества\" идеите на майка си. В своето приказно приключение Галя пътешества със \"сродни души\". Нарича ги \"нещотърсачи\". Описва ги като хора, които бягат от порастването в онзи смисъл, в който светът става забързан, сив, задължителен. Децата имат свободата на чистата мисъл, мечтата, въображението, смелостта да опитват нови и нови неща. А книгите са тези, които отварят врати и рисуват светове. Затова \"Къщите\" на Галена са за четящи хлапета. Там малчуганите прелистват книжки буквално всеки ден. А в уроците им оживяват герои от класически произведения и неостаряващи приказки. Учителите днес са пирати, утре - животни от джунглата, следващата седмица - Маша и Мечока. В програмата на хлапетата всяка седмица има куклен театър, вълшебна творилница... Аз вярвам, че промяната, за която всички мечтаем, ще се случи отдолу, именно от тези творящи нови светове мечтатели. Нужна е просто критична маса от хора, които вярват и действат, казва Галена.  С времето усетих сили да направя и детска градина, където тези принципи на работа да останат валидни и така да дадем алтернативата на възможното българско образование в предучилищна възраст. Не зная дали хората си дават сметка  Там се посяват зрънца, плодовете от които берем цял живот. За да имаме общество от самостоятелно мислещи и независими индивиди, трябва още в детството да запалим у децата импулса на \"нещотърсачи\", както казва Пипи. Това беше мечтата ми, с която започнах да правя Детска къща \"Приказка без край\", а след това се роди и \"Момо\", връща се във времето Галена. Още като дете голямата ми страст бяха къщичките, които с моите приятели строяхме. Разбира се, Пипи беше моят герой. Имах свободно и щастливо детство, в близост до природата, с много котета и кучета, което искам да предам и на нашите деца. Хлапетата обичат природата, тя е техен дом и те имат силна връзка с нея. Не с големите градове, молове или затворени комплекси. Днес ми е тъжно, като виждам много момчета и момичета, които разговарят с въображаеми анимационни герои и буквално не знаят как да играят. А има толкова неща за откриване в този свят, не спира да се вдъхновява Галена. Всеки от моите детски домове се роди със своите болки и радости. Но кой е казал, че трябва да е лесно?, усмихва се мечтателката. Слушаш я и сякаш потъваш в сиво-сините й очи - там една мечта винаги блещука. Гледаш я как общува с децата и усещаш, че за нея това е истинска наслада. Казва, че най-големите й учители всъщност са хлапетата.   Когато станеш майка, знаеш, че всеки родител, който ти е поверил детето си, е поверил част от сърцето си. И тогава спираш да мислиш за работата си просто като за времето от осем до шест. Затова смятам, че в България учителската професия е толкова несправедливо неглижирана от обществото, добавя Галена. И отново се усмихва - Знам само, че успехът се измерва с щастливите очи на децата, благодарните майчини думи и удовлетворението на хората, с които се случва това вълшебство. Галена е едва на 20 години, когато се впуска смело в журналистиката. Започва работа в университетското радио \"Алма Матер\". Следващите осем години работи като репортер в различни столични и национални медии. Там има възможност да се среща с хора, които са посветили част от времето си на обществени каузи и социални проекти. Тях запомня, от тях се вдъхновява. Казва, че е приключила с журналистката без особени сантименти. Но и до днес вярва, че един млад човек може да вземе много от репортерската професия. Тя те среща с безброй съдби, с много социални процеси и развива интуицията ти към \"трудните\" теми на обществото без излишен патос, разсъждава Галя. След журналистическите години скача в пиар професията с двата крака, минавайки през държавната администрация, а после и през частна агенция. Там също открива възможности да подкрепя ентусиасти с кауза, които се нуждаят от глас сред обществото. Така сякаш бавно и аз \"узрявах\" за моята лична промяна - от млад човек, който гради кариера в корпоративния свят, към мечтател, който създава свят по свой вкус. Свят на нещотърсачи, свободни дечица, приказни герои и най-вече - пълен с любов.", "date": "2019.04.25", "title": "Галя, Пипи и приказките"}
{"url": "https://duma.bg/haval-i-great-wall-s-novosti-v-shanhay-n190706", "text": "Китайските автомобили са известни със своята ценова достъпност. Благодарение на мощната държавна подкрепа във вид на субсидии и високите  производствени показатели, заедно с пословичната китайска трудова дисциплинираност се постигат доста конкурентоспособни цени. Въпреки, че най-големият китайски производител на пикапи и всъдеходи - Great Wall, се отказа от леките автомобили и започна да предлага вече само тях, което означава и по-високи цени, цените все пак се задържат на много приемливо ниво за това, което предлагат на клиентите. Всичко това важи с пълна сила и за новите модели на дъщерната марка Haval на Great Wall - Haval F7 и F7x. Haval вече се позиционира от компанията майка като младежка марка.  Haval F7 е вече познат на пазара - той се появи в Поднебесната империя в края на миналата есен, но F7x е нов, стилен и динамичен купеобразен кросовър. И двата модела ползват обща платформа, споделят една и съща двигателна гама и интериор, което е още един коз по отношение постигането на силно конкурентоспособни цени.  Под капаците и на двата автомобила има избор между 1,5-литровия бензинов двигател с мощност 170 к.с. и максимален въртящ момент от 285 Нм и двулитровия мотор с ходов обем 2 л с максимална мощност от 224 к.с. и максимален въртящ момент от 385 Нм. Външно отпред автомобилите доста си приличат, но само след заобикаляне на F7x и в поглед отзад веднага става ясно, че този кросовър се позиционира на пазара като доста по-имиджов модел. За това говорят динамичният силует на профила, спускащият се повече назад покрив, високата задница и силно наклонените задни стойки на покрива. Всичко тук е изпълнено в най-добрите традиции на новия пазарен клас купе-кросовър. Предната част на колата не е пипана, защото и в стандартния си вид при модела F7 тя изглежда достатъчно стилно и спортно. Независимо от агресивния си имидж, новият вариант не е много по-скъп. Стартовата цена на F7х в пазара на Поднебесната империя в базовото изпълнение тръгва от около 18 000 долара, докато за тази на стандартния базов Haval F7 се търсят малко повече от 16 000 щатски долара. Един от най-интересните и необичайни експонати на международния автосалон в Шанхай е електрическият пикап, представен от Great Wall. Моделът се е получил много екологичен, пък и доста неочакван за марката. Той е потвърждение на силното развитие на електромобилите и \"разпълзяването\" им по всички пазарни сектори - на хечбеците, вановете, седаните и кросовърите. Сега вече и при пикапите с появата на електрическия модел на Great Wall. В дизайна на машината се вижда известно сходство с този на Toyota Hilux, но не това е главното. На първо място, отсъства прякото копиране, така характерно за китайската автопромишленость и на второ, все пак става дума за електромобил, каквито все още липсват на японската марка номер 1.  Известната и у нас с продукцията си компания Great Wall в традиционния за китайските автопроизводители стил, не разказва много за техническата част на интересното си предложение. Ясно е, че моделът е с пълно задвижване и на пазара ще се появи в няколко версии, в зависимост от капацитета на монтирания литиево-йонен акумулатор. Очаква се най-скъпият й топ вариант да предложи пробег с едно зареждане от 500 км, измерен по стария международен цикъл за изпитания NEDC. Прототипът изглежда като напълно готов за серийно производство автомобил. В компанията се занимават и с други перспективни разработки в посоката на чистите автомобили, като развитие на водородни системи за захранване, тип \"горивни клетки\", с нови хибридни трансмисии, които в скоро време ще може да видим и при серийните й модели. Представеният в Шанхай електрически пикап е построен на базата на новата линия пикапи Great Wall P-series. Този автомобил скоро ще се присъедини към обновената моделна гама на Great Wall, която оттук нататък ще произвежда само пикапи. Стандартното класическо изпълнение на пикапа с ДВГ идва в два варианта - \"граждански\" и особено подготвен и стилизиран \"оф-роудърски\" за по-яка безпътица. Техническите характеристики са оскъдни, но е известно, че за пръв път във всъдеход на Great Wall ще се монтира 8-степенна автоматична предавателна кутия. В списъка на оборудването влизат адаптивен круз-контрол, система за автоматично паркиране, безключов достъп, подгряване на седалките, автоматичен климатик и светодиодни светлини. Идва времето на отпуските, на пътуванията в по-близката и по-далечна европейска чужбина. Свикнали с нашите порядки, може и да превишим скоростта, да си говорим по телефона или пък да паркираме, където не трябва. А това може да ни излезе доста солено. Затова, преди да пресечем границата, тръгнали към Европа, е добре да се запознаем добре с местните правила за движение в страните, които искаме да посетим. Иначе може сериозно да ни се вгорчи отпуската... В много от европейските страни има доста сурови наказания за нарушителите на правилата за пътно движение. Те варират от глоби, понякога в сериозен размер, до дори лишаване от свобода и конфискация на превозното ви средство. Най-болезнени са глобите в скандинавските страни, в Холандия, Швейцария и Италия. Ако превишите максимално допустимата скорост с 20 км/ч, в Норвегия ви чака глоба от 480 евро, в Швеция от 230 евро, във Финландия 200 евро, в Италия 175 евро, в Холандия 170 евро и в Швейцария 160 евро. В Германия са по-ларж - глобата е не повече от 35 евро. Ако ограничението на скоростта е превишено вече с 50 км/ч, то във Великобритания глобата може да стигне до космическите 2900 евро, в Австрия 2180 евро, а в Швейцария ще е равна на 60 месечни заплати на провинилия се! За превишение на допустимото съдържание на алкохол в кръвта в Италия може да останете без автомобил, ако сте и собственик на транспортното средство. В Дания има аналогично правило при прекалено високи дози, а в Швеция и Испания прекалено глътналия водач може да се окаже окован като Иванчева с белезници на пътя.  Разговорите по телефона зад волана без използването на устройство \"свободни ръце\" също здраво ще ви бръкнат в джоба. В Холандия, Великобритания, Дания и Испания са безпощадни към това нарушение - глобите са от порядъка на 200 евро. Неправилното паркиране струва доста в Испания - до 200 евро, в Холандия е 95 евро, в Кипър е 85 евро и в Дания 70 евро. В Германия, в зависимост от обстоятелствата, тази глоба варира от 10 до 70 евро. За непоставен колан във Великобритания се бъркате с до 580 евро, в Дания и Испания с 200 евро. В Полша са направо либерални - 25 евро, а в Швейцария са малко по-строги 55 евро. Ако глобата ви е изписана, е най-добре да я платите колкото се може по-бързо, за да се избегнат доста сериозни лихви при закъсненията. В някои страни като Италия, Франция и Испания предлагат дори намаления при бързо плащане на наложените глоби.", "date": "2019.04.25", "title": "Haval и Great Wall с новости в Шанхай"}
{"url": "https://duma.bg/kniga-s-aromat-na-vkusni-gozbi-n190705", "text": "Знаете ли с какво обядва лакомникът Портос от \"Тримата мускетари\"? А помните ли с какво гощават ненаситния Чичиков от \"Мъртви души\"? Сещате ли се за предпочитаните от Мегре и Еркюл Поаро блюда? А в коя книга мисис Хъдсън приготвя пиле за гениалния Шерлок Холмс? Какво вечеря Билбо Бегинс, когато джуджетата се изсипват в дома му? Как се сервира храната в книгите на Дъглас Адамс? И какво ни е необходимо, за да приготвим изключителните \"Кални мъжки ботуши\" - коронната рецепта на леля Ог, или пък знаменитото \"вино от глухарчета\"? Изкушаващо литературно пиршество пристига на българския книжен пазар с логото на издателство \"Милениум\". \"Литературен гастроном. 101+ рецепти от любими книги\" представя 80 майстори на перото с повече от 100 техни произведения, в които храната и кулинарията са неделима част от завладяващото повествование. Включените откъси от книжните шедьоври не просто провокират въображението и стимулират желанието за развихряне в кухнята, но и потапят читателя в един добре познат или пък в напълно нов свят на вкусове и усещания. А ако искаме да обогатим кулинарните си умения и да опитаме от ястията, с които е \"преяждала\" белетристиката, можем да ги приготвим сами: в изданието са включени и точните рецепти, някои от които са привидно прости за изпълнение, други - страхотно екзотични, но благодарение на тях ще открием безброй прекрасни, интересни и малко известни факти: кой френски десерт украсява руските аристократични трапези по времето на Пушкин, коя е \"короната на гозбите\", поръчана на Джуджето Дългоноско от чуждоземния граф, за да изпита кулинарните му умения, от какво се приготвя рибена плакия ала \"Моби Дик\", или какъв е вкусът на омагьосания локум, с който Бялата Вещица от \"Хрониките на Нарния\" подкупва Едмънд да издаде другарите си. Изданието е уникална разходка през вкусовете и гастрономичните удоволствия в литературата, а ястията, които ще ни сервира, ни връщат спомена за любимите книги и със сигурност ще засилят апетита ни както за кулинарни експерименти, така и за още четене. Майсторският труд на Галина Иванова \"Литературен гастроном. 101+ рецепти от любими книги\" излиза с изкушаваща сетивата корица, дело на Стоян Атанасов от \"Kontur Creative\".", "date": "2019.04.25", "title": "Книга с аромат на вкусни гозби"}
{"url": "https://duma.bg/pochetoha-valeri-petrov-s-poeziya-n190717", "text": "На 24 април 2019 г. в Галерия-книжарница \"София прес\" по инициатива на Съюза на българските писатели и на Народно читалище \"Емил Шекерджийски-1919 г.\", на Агенция София прес, фондация \"Нисим\", издателство \"Захарий Стоянов\" и федерация \"Култура и медии\" бе отбелязана 99-ата годишнина от рождението на Валери Петров.  На поетико-музикална среща, озаглавена \"Нашият приятел Валери\", се събраха близки, приятели и колеги на Валери Петров, представители на културни институции и творчески организации, почитатели на неговото творчество. В програмата прозвучаха стихове на Валери Петров в изпълнение на Асен Кисимов и Бенедикт Молхов (на запис от техния едноименен рецитал от 1993-1994 г.) и на съвременни поети. За Валери Петров и неговото необятно творчество говориха председателят на СБП Боян Ангелов, издателят Иван Гранитски, неговият съратник и приятел, писателят Анжел Вагенщайн, близките на Валери Петров Иво, Анна и Огнян Хаджимишеви.  С тази среща се поставя началото на подготовката за честването на стогодишнината от рождението на поета, писателя, драматурга, преводача, общественика Валери Петров. Споделено бе намерението да се учреди национална награда \"Валери Петров\", първият носител на която да бъде обявен през 2020 г. Едновременно с това да се създадат школа за творческо писане за млади творци, прегледи на литературното творчество на големия поет и неговите интерпретации в театъра и киното, радиото и телевизията, пластичните изкуства, конкурси, рецитали за представяне и популяризиране на творчеството на Валери Петров. Намеренията са да се подготвят нови издания на негови произведения, изложби на документи, био-библиографично изследване и т. н. Предстои формирането на инициативен комитет за честването, привличането на нови институции и личности в подготовката му, изработването на програма за неговото провеждане.", "date": "2019.04.25", "title": "Почетоха Валери Петров с поезия"}
{"url": "https://duma.bg/stihotvoreniya-ot-devu-liy-n190715", "text": "В ябълката очна, три коня около гледеца препускат, и няма край дълбокият и тих тунел, светлина когато идва, мъждука тя и топлина не носи. И тъй очите мои скръбни съзряха смътно там града потънал от морето издигащ се, с хората негови, изчезнали преди, сега завръщащи се, пируващи, поеми пишат те, затанцували на върха на часовниковата кула. С глава надолу се полюшват те, и в небето краката им висят, и телата им морето разлюляват и приливите раждат, ала накрая водите оживени пак назад се връщат - чрез вълни разбили се. Глас усещам от двете посоки: плах лотос. Резонанса долавям, когато слънцето и луната огреят всеки лотос воден, осезавам цъфтежа на водата и смъртта на рибите в мрежите, аз чувам как някой под водата сянка разчита. Тихият глас дето от двете посоки долита, упорства. Като песен на кит, като мантра. Ти и аз разстоянието от небесата до твърдта измерваме - със стебло от лотос. Дочувам диханието хилядолетно  на древните свещени камъни. Плах Лотос! Ако Медей могъл би да почуства на всеки лотос красотата, той щеше да утихне мигновено. Със сведена глава и глас притихнал, умора щеше да усети от шума и надпреварата, и може би по-истински да види  някой слънчев лъч зареян. Никой да осребри не може  сълзите на рибите във водите дълбоки. Никой да се отблагодари не може за съвета мъдър на звездата падаща. О, лотос плах! Да се вслушваш продължавай. Аз вече друго не търся, само тих воден лотос да остана. Аз нямам повече време за губене, толкова красив е светът. Да избягам избирам. Сядам и върху себе си разсъждавам в място спокойно, самотно. И усещам как себе си от всеки друг по-добре да познавам е неотложната спешност. А когато мълча, да говоря истински всъщност започвам, всеки ден настоява, разказва, притиска, да призная фрагментите, техните отлики, и също да ги приема. Не съм вече тяло единно и не точно себе си, аз вървя през пространството на езика, силата, безсилието и вакума, аз отбягвам капана, който сам за себе си създадох, така е добре и нека така си остане. Просто приемаш да бъдеш забравен, понеже да нямаш желания не значи да бъдеш отчаян. Светът не е вече цял, една мъглявина друга поглъща. Ние сме между облаците абсорбиращи и делението индивидуално, във всеки миг преломени можем да бъдем, погълнати, за да сме унищожени, смъртта не означава  свършек, тя е друг път на енергия и преход. Такава сила ми трябва, да се преобразя от раните и болките, да отмина погрешния път в тишината, новия живот да открия и свят непознат, да следвам сърцето си и честно да пиша, но нивга сърцето си да композирам. Деву Лий, роден през 1963 г., е поет и литературен критик. Живее в Суджоу, известен с красотата си град в близост до мегаполиса Шанхай. Неговите първи стихове и есета са публикувани през 1984. Автор на сборниците \"Сподавен метроном\" и \"Лирика и есета\". Негови произведения са включени в престижната антология \"Избрана лирика от деветима поети\" (2000).   Деву Лий е представител на съвременната вълна в китайската литература. При него се съчетава модерността с онова дълбоко отношение към висшата естетика, което е рядкост в днешния глобален век. Деву Лий ме спечели именно с неговото сакрално отношение към литературните ценности, с проникновеността си на поет и автор на естетически студии и есета.  При Деву Лий се съчетават хармонията, умереността, както и балансът между стансова мяра, лирическа дълбочина и загадъчност на посланието. Поетът се вълнува от онези вълни на времето, които принасят и отнасят. В неговата лирика те се появяват като вълни на морето, на реката, на полюшващата се гора, вълни на съзнанието, на светоусещането, на индивидуалната аперцепция, положена в противоречивата канава на световната стихия. Също така, при него има нещо, което е присъщо само на мъдростта на изтока - съзерцанието, даоисткото действие чрез бездействието, които създават обаятелната уникалност на китайската поезия във времето. Поезията на Деву Лий превежда читателя през градини с хортензии, чаени поля, цъфтящи китайски вишни, пролетен дъжд над планините, лунно сияние, меко потъващо в облаците, магични дървета, които пеят мистично под полъха на вечността. Кръговратът на всичко, що е, хармонията между елементите, единството между небе, земя, душа и взор е отличителна индивидуална кауза, проявяваща се под различни форми в поезията на Деву Лий не просто като щрих, а като същностна мотивация за творчество. Но най-важна за него остава чистотата на перото, почтеността на импулса за творчество и искреността на мотивацията. Деву Лий е много известен в Китай и с това, че отстоява някои традиционни духовни ценности, присъщи на неговия народ, и по този начин остро се противопоставя на консуматорското глобално общество, което се опитва да наложи своите глуповати и похабени нагласи навсякъде, без да пропуска и родината на Деву. С тази си философско-естетическа концепция поетът е съумял да създаде собствено кредо, което се харесва на онези читатели и литератори, които отдалеч премислят и промислят евентуалните опасности пред собственото си общество, ако се допусне то да бъде обезличено и обездухотворено под напора на глобалното статукво, потъпкващо културните постижения на народите и галфонизиращо цели поколения, дялове от науката и жанрове в изкуството. Това ме накара допълнително да уважавам Деву Лий, който, освен изключително талантлив поет, критик и естет, се оказа и силна личност с ярка гражданска позиция. Отново се замислих колко е важно горните две неща да вървят ръка за ръка при твореца, така, както ни завеща самият Ботев, при това веднъж завинаги.  По отношение на поезията и изкуството на превода Деву Лий заявява своето естетическо кредо: \"Стиховете са светоусещането на поетите. Да пишеш лирика означава да си откривател на незрими пространства, понякога заключени в тайната дори само на едно сърце. Що се отнася до истината, то поезията не се нуждае от потвърждение или доказателства. Всяка една дума е самостойно духовно същество. Преводът не означава механично да се пренесе думата от един език в друг, а да се пробуди друга душа на друг език. Аз никога не бих иронизирал акуратността на преводаческия труд. Но ако дадено мое стихотворение би могло да даде нов живот на дума от друг език, дори това да не е точният превод на оригинала, то аз бих се почуствал възхитен и вдъхновен.\" Именно тези естетически послания ме привлякоха към творчеството на Деву Лий. Рядко ни се случва на нас, читателите, да открием за себе си проникновен съвременен поет, отдаден на литературата, служещ безусловно на олтара на изкуството. Приятел по душа. Мъдрец с нежен дух. Поет с лира, лишена от корист, маниерност, себелюбие или подражателство.", "date": "2019.04.25", "title": "Стихотворения от Деву Лий"}
{"url": "https://duma.bg/horizontite-na-vanshniya-i-vatreshniya-svyat-na-choveka-n190716", "text": "Златимир Коларов е автор, който приема света и човека с многопосочните му измерения, с движещите се - във всяко измерение, сили, направлявани от видими и невидими неща. В стремежа си да потърси причините за този - логичен и нелогичен от човешка гледна точка, процес той импулсивно се насочва към нестандартното, различното и противоречивото. В новата си книга с новели \"Среднощен етюд за стари глупаци\" Златимир Коларов проследява живота на определена социална група хора - самотници, неудачници и несретници, без отличителни знаци. Хора, които не оставят следи след себе си, избутани извън \"нормалните\" рамки на поведение и действие. Времето се изнизва покрай тях, без промените, които го направляват, да имат някакво отражение върху случващото се наоколо. Монотонността на делника ги завлича в дъното на нищото и примирението. Превръщат се в безучастни зрители, без сетива за собствената си личност и нейната вътрешна опустошеност. Златимир Коларов не съди героите си, не им съчувства, а изпитва някаква подсъзнателна жал към тях и затова не им отнема всичко. Оставя им асоциативните спомени за миналото. Макар и редки, те предизвикват плахи емоционални трепети, лъч светлина пробива прашасалото им самотно съществуване, тръпка от присъствието - оскъден дар от съдбата, на жив човек, нахлул неочаквано в живота им, за да раздвижи застоялия въздух. Старият мъж от последния ред в салона на кварталното кино (\"На последния ред в киното\") неизменно седи на последния ред и неизменно след прожекцията се прибира в застарялото като него апартаментче. Единственото му развлечение е пътят от дома до киното и обратно. И съвсем неочаквано в живота му просветва - изневиделица в дома му попада младо момиче, настанява се в него и го съживява, започва да усеща, че е нужен някому и може да помогне. Живителни тръпки разтърсват душата и тялото му. Те предизвикват и спомените от детството - чистото селско небе, уханието на цветя, топъл дом и простор. Мъжът от киното - както и повечето останали герои в новелите, макар и трагичен посвоему образ, без в живота му да има реална трагедия, е органичен като типаж с трагиката на самотника, на апатичния и съзнателно примирения. Сложен образ, изграден и защитен по най-добрия начин. В друга новела - \"Бедна душа\", Златимир Коларов продължава темата за неосъществения човек и неговата безпомощност - осъзната или неосъзната, да променя настоящето. Тук писателят ни среща с друга разновидност на неудачника - мъж, чиито мечти и стремления са останали в далечното минало, в бедния му селски дом, защото сам е отрязал крилете им. С времето те - крилете, се превръщат в нравствени и духовни отломъци, преградили пътя на онова светло начало, което вече е само видение в сънищата му, но все още поддържа искрицата живот. Бедната душа, независимо че е изхвърлена извън борда на действителния живот и бавно потъва в дълбоките води на нищото, не буди състрадание, а особена, извън логичните закони на живота, жалост. В последните три новели - \"Черно-бяла снимка от стар албум\", \"В отблясъците на свещта\" и \"Зарко\", се долавя полъх от магическия реализъм на южноамериканските писатели, полъх на мистичност и легендарност. Писателят Венцислав Василев е сложна психически и духовно личност, склонен е да приема иреални, въпреки трезвия му поглед към живота, мистични и тайнствени явления и случки и съвсем естествено да ги синхронизира с действително случващи се събития и ситуации и с традиционните рефлекси на обикновените - като поведение и мислене, хора. Златимир Коларов естествено комуникира с природата, подчертава влиянието й върху емоционалното състояние на героите си и тяхното въображение. В лайтмотива на споменатите три новели са заложени както мистика и окултни вярвания и настроения, така и известна романтика и пастелна оцветеност. Експресивният рисунък е въздействащ, въздействащо е и умението на Златимир Коларов да моделира героите си, да детайлизира техни постъпки, които уплътняват идейната задача и които открехват пролука към вътрешния Аз на личността, често жертва на психическа нестабилност и желание за себеизграждане. Действието във \"В отблясъците на свещта\" и в \"Зарко\" се води от първо лице - на места и от трето, или по-точно от вътрешния монолог на героя. Сгъстено е като идейно съдържание и подтекст и е разгърнато със символни или магични метафори и образи. В белетристичните истории е отделено място и на асоциативните видения, на духа на времето и особено на мисловния поток на подобен род герои. Въздействаща емоционално е и художествената пълнота на идейния замисъл. Мисля, че \"Среднощен етюд за стари глупаци\" се нарежда между най-доброто в белетристиката ни през последните няколко години.", "date": "2019.04.25", "title": " Хоризонтите на външния и вътрешния свят на човека"}
{"url": "https://duma.bg/ryazan-gradat-na-poeziyata-n190707", "text": "Времето, времето, то отлита така бързо и неусетно. Сякаш беше вчера, а минаха три години, откакто бях тук. И ето сега отново съм в Рязан, един от най-старите руски градове, носещ духа на Русия. И усещането е същото, като тогава... И поводът е същият - международният фестивал \"Световни дни на поезията на ЮНЕСКО\", само че това е вече неговото 19-о издание, а в Рязан се провежда за втори път.  Организаторите ме посрещат с отворени обятия в необятните и необясними за западния свят простори на руската душа. Поети от Русия, Полша, Беларус, Литва, Украйна, Великобритания, както и Република Якутия в Русия, и България в лицето на моя милост.  Преди да си говорим за фестивала, няколко думи за града домакин. Рязан има над 10-вековна история. Намира се на 180 км от Москва. Днес в него живеят малко над 500 хил. души. Но в петък вечер и в неделя следобед шосето, съединяващо го с Москва, е пълно с коли. Оказва се, че много московчани имат вили в близките красиви местности и идват тук да си отдъхнат от забързания ритъм на мегаполиса. Рязан е хубав, добре поддържан град. Някои от сградите са на повече от 100 години, двуетажни, с малки магазинчета отдолу. Улиците са прави и дълги, градоустройственият план е още от времето на Екатерина II.  И като стана дума за магазинчета, имах възможност да посетя някои от големите магазини и търговски центрове (на които у нас им викаме кой знае защо молове). Исках да видя как санкциите се отразяват на руснаците, респективно на рязанци. Ами никак. Местните се смеят, когато чуят думата \"санкции\". Магазините са претъпкани със стока, преобладават руски продукти, но и световноизвестните марки са навсякъде. При това надписите на фирмените магазини са предимно на кирилица. И не е скъпо.  Централната улица е \"Първомайска\". В единия й край се намира площад, на който гори вечният огън в памет на загиналите във Втората световна война. В другия й край е Старият кремъл, както на руски се нарича централната част на града, оградена с крепостни стени. Съхранени са насипният вал и част от крепостната стена. Впечатляват с великолепието си църквите \"Успенски събор\", построена през XVII век в стил московско бароко, \"Христорождественският събор\", Църквата на Светия дух, \"Архангелският събор\". Над всичко се извисява високата 83 метра камбанария, с идеални пропорции, образец на класическия стил, една от най-красивите в Русия. Тук се намира и Спасо-Преображенският манастир със собствени църкви и камбанария, както и Дворецът на княз Олег.  Една разходка по улиците ще ви отведе до красивите паркове, цирка, Държавния драматичен театър, местната Филхармония и библиотеката \"Максим Горки\", която е една от най-големите в РУсия, съхраняваща над 1 милион заглавия в библиотечния си фонд. Навсякъде има паметници на известните рязанци, а те са много. Ще спомена само някои от тях: лауреата на Нобелова награда Иван Павлов, основоположника на космонавтиката Константин Циолковски, писателя Константин Паустовски... И разбира се, големият поет Сергей Есенин. Той е роден в близкото село Константиново, но си е рязанец - така го възприемат местните, така се е възприемал и той сам. Затова и държавният университет, основан през 1915 г., носи неговото име. Именно тук беше и пресконференцията, с която започна фестивалът.  Международният фестивал \"Световни дни на поезията на ЮНЕСКО\" е изключително престижно събитие и затова огромният интерес от страна на медиите е оправдан.  След пресконференцията е предвидена среща с ученици от местни училища. Впечатлен съм. Интелигентни деца, възпитани. Облечени са семпло, някои с униформи, други - не, но без предизвикателните тоалети на българските им връстници. Изключителна дисциплина. И огромен интерес към поезията. Засипват ме с въпроси. Много от тях също пишат и с желание, макар и малко притеснено, представят творбите си. А са талантливо написани, много талантливо. Личи си отношение към литературата. Разделяме се дълго с обещанието да се срещнем отново.  Официалното откриване е вечерта в местната филхармония. Импозантната класическа сграда, отлично ремонтирана, бързо се изпълва с публика. В Рязан има истински бум на поезия, казват местните. И това е през последните години. Съществуват няколко местни писателски организации, но има и много поети, които предпочитат да са самостоятелно. Концертът обаче е впечатляващ, а откриването е с думите на главния организатор, поетесата Елена Корнеева, и президента на фестивала, полския поет Александър Навроцки. Всеки от поетите представя творчеството си - на родния си език и на руски. Но разбира се, най-важен е езикът на поезията, който обединява хората чрез силата на чувствата, чрез доброто.  А програмата е доста наситена. Организацията - перфектна. Посещение в Ясная поляна - имението на Лев Толстой, където усещаме духа на великия писател. В местния културен център отново има концерт рецитал. На следващия ден е Константиново - родното село на Есенин. Минаваме през музея, където емоционалният разказ за драматичната съдба на големия поет на Русия изтръгва сълзи от очите ми. Тук е родната къща на Есенин с тополата отпред, която той сам е посадил; училището, в което е учил; църквата, където е кръстен. И онзи неповторим изглед към река Ока и безкрайните полета зад нея - каква по-ярка метафора за широката руска душа. Тук е и заключителният концерт рецитал, в който ние, поетите, си дадохме обещание да съхраним езика на поезията чист.  Бързо минава времето. Рязан маха за довиждане. Времето е топло, приятно, но е малко тъжно. И се сещам за срещата в училището, където децата ме попитаха как се чувствам на тяхна земя. Като вкъщи им отговорих. А това са неща, които не се обясняват. И когато те пита дете, гледайки те в очите, нямаш право да излъжеш. Доскоро, Рязан! ", "date": "2019.04.25", "title": "Рязан - градът на поезията "}
{"url": "https://duma.bg/balgarite-znayat-malko-za-cherniya-drob-n190709", "text": "Всеки пети българин има най-обща информация относно черния си дроб и неговите функции, показват данните на онлайн проучване \"Запознатост на българите със състоянието и заболяванията на черния дроб\", проведено от маркетингова агенция BluePoint през април 2019 г. Българите не са наясно, че черният дроб изпълнява около 500 жизненоважни функции в организма и го свързват само с две - детоксикира вредните вещества в организма (89.3%) и участва в обработването на алкохола (88.5%).  Почти всички запитани възприемат черния дроб като много важен (96%), но делът на хората, които профилактично преглеждат черния си дроб е много нисък.  Всеки трети погрешно смята, че колкото е по-качествен алкохолът, който се приема, толкова е по-малък рискът от чернодробно заболяване. Освен спиртните напитки, анкетираните смятат затлъстяването (83.8%), лекарствата (85.2%), мазната храна (81.2%), наркотиците (77.3%) и заседналия начин на живот (63.5%) като пагубни за черния дроб. В същото време 8 от 10 българи казват, че се хранят нездравословно или периодично включват в менюто си нездравословни храни, а всеки втори не спортува активно. Повече от половината българи никога не са изследвали черния си дроб и нямат намерение да го направят в близките месеци.  Черният дроб е най-големият вътрешен орган в човешкото тяло. Той осигурява вещества, които произвеждат енергия и основни витамини, желязо, мед и участва в произвеждането на холестерол, подпомага на имунната система да се справи с инфекции.", "date": "2019.04.25", "title": "Българите знаят малко за черния дроб"}
{"url": "https://duma.bg/istoriyata-na-ana-mariya-zaher-edna-ot-novite-zheni-na-praga-na-hh-vek-n190704", "text": "Колекция \"Музи\" на ИК \"Емас\" събира вълнуващи романи за изключителни героини - олицетворяващи новата, еманципирана жена от края на XIX и първата половина на XX век. Жени, чийто живот е бил изпълнен с изкуство, вдъхновявали артисти и самите те изпълнени с вдъхновение. Живот на фона на драматични исторически промени и из улиците на бляскавите метрополии - Париж, Лондон, Берлин... Поредното издание от колекцията - \"Хотел \"Захер\" от Родика Дьонерт (превод Величка Стефанова), отвежда във Виена и отваря вратите към хотел \"Захер\" - една от ярките емблеми на града, и към бурния живот между стените му. А из коридорите на пищната сграда се разпорежда Ана Захер - жената, изградила репутацията на хотела като средище на артисти, аристократи, политици и благодарение на която всяка уважавана сладкарница по света има в менюто си торта \"Захер\". Оригиналната рецепта за кулинарния шедьовър също се крие между кориците на книгата. И днес в сърцето на Виена, точно срещу Националния оперен театър, се издига внушителната сграда на хотел с емблематичното име \"Захер\". Построен през втората половина на XIX век, хотелът, собственост на Едуард Захер - сина на създателя на едноименната торта, бързо се превръща в център за срещи на виенския, а и на европейския политически и културен елит. В неговите елегантни апартаменти отсядат държавни глави, звезди от цял свят, а в легендарните дискретни сепарета вечерят император Франц Йозеф, кралица Елизабет II, Херберт фон Караян... Името \"Захер\" е известно на милиони хора по света, но малцина знаят, че блясъкът и престижът на хотела, а и дълговечната слава на прочутата торта се дължат на една жена - Ана Мария Захер, на нейния финес, безпогрешен вкус, неизчерпаема енергия и здрава ръка. Годината е 1892-ра, градът - Виена, бляскавата столица на една от последните империи в света. В една от най-прочутите й сгради - хотел \"Захер\", гасне Едуард Захер, нейният собственик. Кой ще го наследи, кой ще поеме проспериращото предприятие? Синът му е малък, съпругата му е просто жена... Но не така мисли 33-годишната Ана Мария. Защото тя е огън и пламък, защото е една от \"новите\" жени - жена със способности и самочувствие, жена, нехаеща за мястото, отреждано й от старите обществени норми. И през следващите десетилетия хотелът ще стане в нейните ръце марка за елегантност и лукс, един от най-известните в света.", "date": "2019.04.25", "title": "Историята на Ана Мария Захер - една от \"новите\" жени на прага на ХХ век"}
{"url": "https://duma.bg/falshiv-geroy-tragva-na-turne-n190699", "text": "След изключително успешната премиера, която изправи на крака препълнената зала 1 на НДК, логично следва и \"Фалшив герой\" - турнето. Първото представление на спектакъла получи одобрението и любовта на публиката, както и признанието на критиката. Турнето \"Фалшив герой\" ще тръгне от Русе на 27 май, ще мине през София на 6 юни, отново в зала 1 на НДК, след което, в разгара на лятото, в двата големи морски града - Бургас на 8 юли и Варна на 19 юли, научи ДУМА от Мони Крумов. \"Фалшив герой\" е мащабна суперпродукция, изградена върху най-популярните и обичани песни на Тодор Колев, поднесени с нови арaнжименти и изпълнени от Симфоничния оркестър на Държавната опера в Русе с диригент Димитър Косев, балета на Държавна опера в Русе с хореографка Зорница Петрова, цяла банда прекрасни музиканти, сред които Михаил Йосифов (тромпет), Стоян Янкулов-Стунджи (барабани), Борис Таслев (бас), Ангел Заберски (пиано), Велислав Стоянов (тромбон), Димитър Льолев (саксофон), Александър Логозаров (китара) и трио \"Тринити\" (бек-вокали Миглена Русева, Божана Спасова, Славина Калканджиева). Солисти са Ненчо Балабанов, Поли Генова и Димо от \"ПИФ\", със специалното участие на Хилда Казасян. Тодор Колев е оставил след себе си незабравими песни, образи и реплики в роли и телевизионни предавания, които и до ден днешен носят болезнено актуални човешки и социални послания. Поставени в контекста на обикновени житейски ситуации и теми, тези послания дават усещането за безсмъртие, което ни накара да се разсмеем през сълзи и да потърсим в себе си онзи \"Фалшив герой\".  Проводник на тези послания е драматургичната нишка, в която сценаристът и режисьор на спектакъла Красимир Давидов вплита тримата пеещи актьори. Общата енергия на Ненчо Балабанов, Поли Генова и Димо Стоянов създава прекрасен миг на съвършенство, фокусиран с любов и респект върху творчеството на Тодор Колев.  Във \"Фалшив герой\" няма нищо фалшиво - това е спектакъл, който цяла България заслужава да види, посочват създателите му.", "date": "2019.04.25", "title": "\"Фалшив герой\" тръгва на турне"}
{"url": "https://duma.bg/sabraha-22-knigi-s-podpisi-v-podkrepa-na-praznik-na-balgarskiya-folklor-n190698", "text": "Няколко хиляди почитатели на българския фолклор, които изпълниха зала 1 на НДК в очакване на спектакъла \"Време за фолклор\", имаха възможност да се подпишат в подкрепа за създаването на специален празник в негова чест. Тази възможност бе обявена преди началото на концерта. Както ДУМА писа, утвърждаването на Национален ден на българския фолклор е идея на художествения ръководител, създател и продуцент на \"Чинари\" Асен Павлов. Зад него застава и целият състав на ансамбъла, а в инициативния комитет са още проф. Дора Христова - дългогодишен диригент на \"Мистерията на българските гласове\", Стоян Янкулов-Стунджи, целият състав на \"101 каба гайди\" и проф. Румяна Цинцарска - фолклорист. Пред сцената бяха оставени 22 специално подготвени книги за събиране на подписи в подкрепа на инициативата - 22 на брой като предложената дата 22 юни - деня на лятното слънцестоене. Стана ясно, че Министерството на културата подкрепя инициативата, а зад нея застанаха още Съюзът на артистите в България начело с Христо Мутафчиев, Съюзът на българските музикални и танцови дейци с председател Станислав Почекански, Гилдията на атракционните и сценичните изкуства с председател Иван Иванов, Националната секция на ЦИОФФ в България с председател Емил Павлов. Бе огласена и идеята да бъде присъждана годишна награда на личност или институция, подпомогнали развитието на българския фолклор. Богатството и мисията на българския фолклор бяха защитени по най-блестящ начин в двучасовия спектакъл в зала 1 на НДК. С майсторските си изпълнения, с любовта към това, което сътворяват, с приповдигнатото настроение и зареждащата енергия от сцената изпълнителите убедително доказаха, че българският фолклор заслужава да има свой празник. С нестихващи аплодисменти и бурни възгласи бяха посрещани неземните изпълнения на лауреатите на \"Грами\" \"Мистерията на българските гласове\", които вдигат на крака публиката в престижни зали по целия свят; неудържимите танцьори от ансамбъл \"Чинари\", които за четвърт век успяха да спечелят със спектаклите си едни от най-престижните награди у нас и сърцата на хиляди хора в други страни; Стоян Янкулов-Стунджи, който разтърси зала 1 на НДК заедно с \"Чинари дръмс\" и \"101 каба гайди\" - с хипнотичния звук на гайдата те пренесоха публиката в приказните родопски селения.", "date": "2019.04.25", "title": "Събраха 22 книги с подписи в подкрепа на Празник на българския фолклор "}
{"url": "https://duma.bg/tam-nyakade-s-hudozhnika-dimitar-petrov-n190701", "text": "Творческият цикъл \"Там някъде\" е част от търсенето и откриването на нови имагинерни пространства. Платната на Димитър Петров лесно събуждат асоциации за несъществувало досега, изцяло ново място, което същевременно е сродено и с познатата ни материалност. Чрез почти абстрактния си визуален език художникът изгражда един съновен, освободен от ограниченията на реалността свят, убежище за лични чувства и терзания, но също така и приканващ зрителя да се почувства част от него. Работата на Димитър Петров е обвързана с големия въпрос за човека и неговото място в космоса, чрез нея той картографира вътрешни пространства. Живописта му е сетивна, чрез цветовете и композициите той създава алюзия, която да провокира определено усещане. Чрез резките си, понякога безсрамни, противопоставяния на цвета и формата, той с младежка дързост заявява просторите на въображението, посочват от софийската галерия \"Нюанс\" (ул. \"Иван Денкоглу\" 42), където до 4 май може да се разгледа изложбата.    Димитър Петров е завършил стенопис, в  характерните за работата му наслоявания и отнемания деликатно се прокрадва неизменната му свързаност с нея. \"Там някъде\" е поредната крачка в творческия път на художника, който отдавна е намерил себе си като творец и върви в напълно осъзната посока.  ", "date": "2019.04.25", "title": "\"Там някъде\" с художника Димитър Петров"}
{"url": "https://duma.bg/maystori-se-sabirat-v-lorana-n190702", "text": "\"Майстори\" е живописна изложба на столичната галерия \"Лоранъ\", чието заглавие по недвусмислен начин въвежда в съдържанието й. Имената на авторите са Владимир Димитров-Майстора, Васил Стоилов, Златю Бояджиев, Иван Милев, Никола Танев, Иван Ненов, Борис Георгиев, Цанко Лавренов, Иван Пенков. Колекцията се показва за първи път пред публика.   Васил Стоилов е представен с нежен детски портрет с фина тонална градация. В него прозрачно преливащите тонове и меките загатнати сенки оформят овала на детското лице и дават осезаема представа за прозрачната детска кожа. В допълнение използваната пастелна гама и контрастът й с лазурно-синята рокля постигат чистотата на детското излъчване.  При портретите на Владимир Димитров-Майстора  негов обект на внимание са първият му братовчед Павел и съпругата му Траяна. Спомняме си замислените и меланхолични портрети на Павел в различни възрасти или знаковото произведение \"Размисъл\", за което е модел Траяна. В портрета избраният ракурс и предпочетеният формат - полуфигура, създават усещане за монументалност. Впереният в зрителя поглед, гордо вдигнатите глави и тъмната гама с няколко светлинни акценти засилват внушението за открити и силни хора.   Друг е подходът на Никола Танев, който в пейзажа си използва светлината, за да открои преекспониран на слънце изглед от о-в Самотраки. В него скупчените една в друга къщи сякаш стават източник на светлина. Преобладаващите бели, охри, пясъчни и маслинени цветове изтъкават върволици от постройки, улички и хора от островното селище.   В произведението си Борис Георгиев показва пасторално-идиличен пейзаж, в който се съдържат всички характеристики на иреалност. Майсторството на фините преходи е допълнено от използвания набразден ефект на основата като вид допълнително пластично изграждане. Ключова тема в творчеството на Златю Бояджиев са пейзажите от Стария град в Пловдив. Виждаме повтарящи се места, затвърдили се като устойчиви елементи в платната му - камбанарията на черквата \"Св. св. Константин и Елена\", Часовниковата кула, арменската църква. Изложбата продължава до 15 май в салона на ул. \"Оборище\" 16.  ", "date": "2019.04.25", "title": "\"Майстори\" се събират в \"Лоранъ\""}
{"url": "https://duma.bg/moreto-pod-formata-na-zhivopisni-platna-n190700", "text": "До 9 май във варненската галерия \"Le Papillon\" (ул. \"Драгоман\" 12) пренасяме простора на морето под формата на 16 живописни платна, избрани за експозицията \"Необятност\". Фоти Фотев е лиричен художник убедително пресъздаващ емоционалното въздействие, както на променливото Черно море, така и на привидно незначителни полски пейзажи, но всички притежаващи магнетизъм и смисъл отвъд видимото. Реалното усещане на типичните за нашето море нюанси той постига майсторски с плътност и дълбочина на цвета, с игриви тънки маски и фино полагане на маслените бои, посочват от галерията.   Защо Черно море? Отговорът идва логично и естествено - добрата живопис се ражда от теми, вълнуващи дълбоко художника или пейзажи, провокиращи чувства, които да бъдат споделени. А брегът на Черно море е изградил представата за света и шлифовал романтичната емоционалност на Фотев. Защото той не е просто документалист-реалист, а е маринист, изразяващ се с прийомите на класическа живопис. Пейзажите му са така влияещи, защото са създадени често пленерно от натура, често след дълго наблюдаване на различните състояния на морето.  Дали ще рисува пейзажи, портрети, натюрморти, авторът впечатлява със своя тънък професионализъм и изящество. Той запазва усета към балансираната композиция, точен рисунък и овладян колорит. За Фотев картината е вълшебен свят, привличащ само оня зрител, който споделя философските и естетически представи на твореца\",  отбелязва изкуствоведката Пенка Седларска.                                                                                                         ", "date": "2019.04.25", "title": "Морето под формата на живописни платна"}
{"url": "https://duma.bg/lavitsa-n190703", "text": "\"ДОБРОТО ЯЙЦЕ\" от Джори Джон и Пийт Осуалд издава \"Таралеж\" в превод на Симона Калева. Докато другите яйца се държат зле и непрекъснато правят бели, доброто яйце започва да се пропуква под огромния натиск на представата, че трябва да продължава да е все така перфектно. Докато един ден решава, че трябва да спре да е толкова добро. Време е да направи промяна... Успешният тандем Джори Джон и Пийт Осуалд - създатели на \"Лошата семка\", \"излюпват\" тази забавна и очарователна история, която напомня колко са важни балансът, грижата за себе си и приемането на онези, които обичаме (дори понякога да не са перфектни). Книжката е подходяща за работа с деца в група. \"ОТ ДЕН ПО-ЯСНА\" от Мирко Боне издава \"Атлантис-КЛ\" в превод на Ива Иванова. \"О, нощ, от ден по-ясна...\" - около този стих на Андреас Грифиус Мирко Боне изгражда нежен и поетичен роман, в който светлината струи и над камбанариите на северния Хамбург, и сред природата на Южна Франция, и в картината на Камий Коро \"Житна нива в Морван\". Около нейната кражба се развива действието, тя съпровожда живота на Раймунд от ранно детство. След любов и приятелство, вярност и измяна, възход и падение, той намира сили да надмогне раздвоението и да излезе от сянката на собственото си съществуване. \"ТЪРСЕНЕ ИЗ ТАЙНСТВЕНА ИНДИЯ\" от Пол Брънтън издава \"Вакон\" в превод на Таня Докторова. През 30-те години на миналия век британският писател и журналист напуска комфортния си дом и сигурната си работа в Англия, за да се потопи в противоречивата, шумна, мръсна, религиозна, изумителна атмосфера на Индийския субконтинент. За да потърси истинските духовни личности, правилните учители, без да жертва рационализма си в името на сляпата вяра. Среща впечатляващи факири, мними месии, себеотдадени йоги и най-обикновени фокусници. Накрая съдбата го отвежда при мъдреца отшелник Рамана Махариши, който се превръща в негов водач в пътуването до центъра на... душата. \"ЧУДОТО НА ОЦЕТА\" от д-р Пени Стануей издава \"Бард\" в превод на Красимир Вълков. Авторката не само разяснява здравословните и практическите свойства на ябълките, сайдера и ябълковия оцет, но и посочва възможностите за третиране на множество болести. Тя обяснява защо ябълковият оцет е толкова популярно козметично средство и как може да се използва за почистване и поддържане на косата и кожата. Той има безброй приложения като заместващ продукт в домакинството - от освежител за въздух, почистване и полиране, до борба с вредители. Книгата съдържа рецепти за готвене и за консервиране на вкуснотии с ябълки, сайдер и ябълков оцет.", "date": "2019.04.25", "title": "Лавица"}
{"url": "https://duma.bg/prof-emma-tahmizyan-shte-vodi-uarkshop-v-nma-n190688", "text": "Проф. Емма Тахмизян ще води уъркшоп по пиано от 7 до 13 май в зала 48 на Националната музикална академия. Заключителният концерт на участниците ще се състои на 13 май от 18 ч. в концертната зала на НМА, бул. \"Евлоги и Христо Георгиеви\" 94.", "date": "2019.04.25", "title": "Проф. Емма Тахмизян ще води уъркшоп в НМА"}
{"url": "https://duma.bg/stabat-mater-zvuchi-v-starozagorskata-opera-na-veliki-chetvartak-n190694", "text": "Старозагорската опера ще представи на своята сцена обаятелната творба на Джоакино Росини \"Стабат Матер\" днес, 25 април, от 19 ч.  Денят по християнския календар е Велики четвъртък - един от най-важните и вълнуващи от Страстната седмица, ден за пречистване и смирение, ден за размисъл и равносметка, в който всеки от нас сплита длани в молитва и иска прошка, за да продължи напред с любов и надежда. С изпълнението на \"Стабат Матер\" от Росини Държавната опера в Стара Загора изразява своята дълбока съпричастност към съкрушителните поражения за цивилизационна Европа, нанесени върху един от нейните стълбове и символи - Парижката Света Богородица. Призив и покана за обединение и съчувствие! По някакво съдбовно съвпадение месата \"Стабат Матер\" на Росини в окончателния си вариант е изпълнена за първи път в Париж през 1842 г., където Росини се премества през 20-те години и остава до края на дните си.  Успехът е огромен - парижкият \"Journal des Debats\" сравнява по значимост събитието с премиерата на \"Сътворението\" на Хайдн и веднага през същата година \"Стабат Матер\" е изпълнена в още 29 европейски града. А Хайнрих Хайне заявява, че \"Стабат на големия Маестро е главното музикално събитие на годината\".  На старозагорската сцена великолепното произведение ще прозвучи под диригентството на маестро Ивайло Кринчев, с участието на солистите Емилия Иванова, Петя Петрова, Ивайло Михайлов, Пламен Кумпиков, оркестъра и хора на Старозагорската опера. Диригент на хора е Младен Станев.", "date": "2019.04.25", "title": "\"Стабат Матер\" звучи в Старозагорската опера на Велики четвъртък "}
{"url": "https://duma.bg/sonya-yoncheva-i-nina-nikolina-oglasyat-plovdiv-n190695", "text": "В един от пролетните априлски дни в центъра на Пловдив, близо до сградата на общината, а по-късно и в квартал \"Кючук Париж\" пред залата на фолклорен ансамбъл \"Тракия\" изненадващо прозвучаха автентични народни песни от шопския край и Южна България. Случайни минувачи и гости спираха, снимаха и се заслушваха. Нина Николина и певицата от известните \"Магически гласове на България\" Таня Първанова, облечени в прекрасни оригинални носии от личната колекция на Нина, поднесоха приятна изненада на хората. Освен че използваха акустиката на междублоковото пространство, певиците изпълниха народни песни на фона на мултимедия, в която оживяха образите на Гена Димитрова и Райна Кабаиванска и Соня Йончева, научи ДУМА от Елица Пенова.   Изпълненията на Нина Николина и Таня Първанова са част от атрактивната мултимедийна инсталация \"Гласовете на България\", която е част от културната програма на \"Пловдив - Европейска столица на културата 2019\". Идеята на проекта \"Междублокови музикални акции \"Гласовете на България\" е чрез неочаквани прояви различни пространства да бъдат озвучени с народни песни. Българските женски гласове и традиционното българско пеене - звукоизвличане, са широко познати по света. Тази традиция се пази от двете направления, които са най-ярки - традиционното българско пеене (народно) и оперното (белканто).  Проектът представлява три акции, които да разкажат за музикалната традиция на българските женски гласове и мястото им в Европа. Проявите разчитат на информация \"от уста на уста\" и хората, които, уморени от делничния и забързан ден, нямат възможност да посетят музикално събитие, свързано с традиционна народна и оперна музика, но биха се показали от балкона или слезли в градинката, за да видят какво се случва.  Музикалните акции целят скъсяването на дистанцията между изпълнителя и публиката и участие - неусетно научаване на текста и мелодията. Подходът при мултимедийната инсталация е подобен - чрез използването на блока като архитектурна среда за прожекция на открито. Последната акция от проекта \"Белканто - от Пловдив до \"Метрополитън\" предстои да се случи до края на април в кв. \"Изгрев\". Чрез видеа и звук тя ще разкаже за гласовете на България. От нея ще научим за пътя на пловдивската оперна дива Соня Йончева. Случайните минувачи ще видят автентични интервюта с певицата от документалния филм \"Глас\", както и материали от \"Ковънт гардън\" и \"Метрополитън\", предоставени за проекта.", "date": "2019.04.25", "title": "Соня Йончева и Нина Николина огласят Пловдив"}
{"url": "https://duma.bg/absolventi-ot-natfiz-zaminaha-na-festival-v-moskva-n190696", "text": "Класът на проф. д-р Атанас Атанасов в НАТФИЗ вчера излетя за Москва. Преди месеци актьорите получиха покана да се включат в един от най-престижните форуми за изгряващи творци - Международния фестивал \"Your chance/Твоят шанс\".  Това е най-големият международен театрален фестивал за студентски и следдипломни прояви. Всяка година привлича изявени млади театрали от Русия, Европа, Азия и Америка. Домакин е на най-добрите театрални училища от света и се посещава от режисьори, известни критици, кастинг агенти и продуценти. Преди да се изправят на международния фестивален подиум, студентите на проф. Атанасов трябваше да вземат всичките си държавни изпити и да наберат нужните за пътуването до Москва средства. Последното се оказа нелека задача, която успя с помощта на Програма \"Мобилност\", НФК, авиокомпания \"България Ер\" и десетки частни дарители, научи ДУМА от Десислава Димитрова, гл. експерт ВО на академията. През последните две години от образованието си в НАТФИЗ младите актьори инициираха благотворителни спектакли, доведоха в България автора на \"Papas in motion\" Роналд Рудол, спечелиха индивидуални и общи отличия, последното от които - голямата награда от МСТФ \"Данаил Чирпански\" за \"Хора с куфари\" от Ханох Левин. Със същия спектакъл, постановка на Мартин Каров и Веселин Петров, абсолвентите ще влязат в надпреварата на \"Your chance\". Българската публика ще има възможност да гледа спектакъла отново на 21 май.", "date": "2019.04.25", "title": "  Абсолвенти от НАТФИЗ заминаха на фестивал в Москва"}
{"url": "https://duma.bg/vrachvat-nagradite-askeer-na-24-may-n190697", "text": "Фондация \"А'Аскеер\" ще връчи традиционно на 24 май в Театър \"Българска армия\" своите награди за постижения в театралното изкуство през изминалия сезон. Отличията се дават \"от артисти - за артисти\" и всяко от тях е професионален и естетически избор на хора, правещи театър. Десетте спектаклови категории на \"Аскеер 2019\" включват представленията и техните творци с осъществена премиера в периода от 1 април 2018 г. до 31 март 2019 г. Тази година обект на внимание са били 90 представления. 65 от тях са реализираните премиери в София, 25 спектакъла са представени от извънстолични театри.  Именитият актьор Иван Налбантов е удостоен с приза за цялостен принос към театралното изкуство. Това стана ясно на специална пресконференция, на която бяха оповестени и номинациите в отделните категории. Като най-добро представление се конкурират \"Дебелянов и ангелите\" на ДТ \"Н.О. Масалитинов\" в Пловдив, реж. Диана Добрева; \"Празникът\" на Малък градски театър \"Зад канала\", реж. Явор Гърдев; \"Спускане от връх Морган\" на Народния театър \"Иван Вазов\", реж. Николай Ламбрев-Михайловски. Носителят на приза за режисура ще бъде избран сред Деян Донков за \"Любовникът\" (НТ \"Иван Вазов\"); Диана Добрева за \"Бащата\" (НТ \"Иван Вазов\") и \"Дебелянов и ангелите\" (ДТ \"Н.О.Масалитинов\" в Пловдив); Явор Гърдев за \"Наблюдателите\" (НТ \"Иван Вазов\"). За водеща мъжка роля са номинирани Валентин Ганев за Лаймън Фелт в \"Спускане от връх Морган\"; Владо Пенев за Андре в \"Бащата\"; Иван Бърнев за Хелге в \"Празникът\". Трите актриси, номинирани за водеща женска роля, са Василена Винченцо за всичките й роли в \"Кокошка\" (ТР \"Сфумато\"); Илиана Коджабашева за Леа Фелт в \"Спускане от връх Морган\"; Радина Кърджилова за Сара в \"Любовникът\". Изборът в раздела \"Поддържаща мъжка роля\" ще бъде между Алексей Кожухаров, Венелин Методиев, Димитър Банчев, Добрин Досев, Ивайло Христов, Красимир Василев, Никола Орешков, Петър Тосков, Симеон Алексиев, Стилиян Стоянов, Тодор Дърлянов, Троян Гогов за ролята на Ангелите в постановката  \"Дебелянов и ангелите\"; Валери Йорданов за Петлето в \"Опит за летене\" (НТ \"Иван Вазов\"); Стоян Младенов за Ансел Смит в \"Килър Джо\" (МГТ \"Зад канала\"). Анастасия Лютова за Шарла Смит в \"Килър Джо\"; Донка Аврамова-Бочева за Беатриче в \"Защото на мама така й харесва\" (Театър \"Възраждане\"); Ирини Жамбонас за Елизе в \"Аз обичам, ти обичаш, тя обича\" (МГТ \"Зад канала\") са конкурентки за поддържаща женска роля. Със своята театрална музика най-силно са впечатлили комисията Калин Николов за \"Празникът\" (МГТ \"Зад канала\"), \"Драконът\" (ТМПЦ-Варна) и \"Наблюдателите\" (НТ \"Иван Вазов\"); Петър Дундаков за \"Портретът на Дориан Грей\" (ДТ \"Никола Вапцаров\" в Благоевград); Христо Намлиев за \"Луда трева\" (ТР \"Сфумато\"), \"Нос\" (Театър 199 \"В. Стойчев) и \"Телефонът на мъртвеца\" (ТМПЦ - Варна). Номинациите в категория \"Костюмография\" са на Елис Вели за \"Развратникът\" (Театър \"София\"); Мариета Големехова за \"Нос\" (Театър 199 \"В. Стойчев); Свила Величкова за \"Драконът\" (ТМПЦ-Варна), \"Коя гад изяде кашкавала\" (ДТ \"Сава Огнянов\" в Русе) и \"Наблюдателите\". Венелин Шурелов за \"Опит за летене\"; Мира Каланова за \"Дебелянов и ангелите\" и \"Бащата\"; Никола Тороманов за \"Дивата патица\", \"Наблюдателите\" и \"Развратникът\" са конкуренти за сценография. Носителят на статуетката за изгряваща звезда ще бъде посочен между Александър Кънев за Гаврюшка в \"Картоиграчи\" (ДТ \"Иван Радоев\" в Плевен); Ненчо Костов - за Дебелянов в \"Дебелянов и ангелите\" и Васил Левски в \"Наблюдателите\"; Полина Христова за Колежки асесор Ковальов в \"Нос\" (Театър 199 \"В. Стойчев). Комисията по номинациите в категорията \"Съвременна българска драматургия\" е обсъдила 16 пиеси и е излъчила трите най-добри текста, които да бъдат разгледани от комисията в спектакловите категории: \"Дебелянов и ангелите\" от Александър Секулов; \"Наблюдателите\" от Константин Илиев; \"Цигуларката на бога\" от Стефан Цанев (ДТ \"Любомир Кабакчиев\" в Казанлък, реж. Мартин Киселов). Традиционно връчването на наградите \"Аскеер\" е под почетния патронаж на министъра на културата и на министъра на отбраната. Автор на статуетките е проф. Георги Чапкънов-Чапа. Церемонията по награждаването ще се излъчи директно на 24 май от 20.40 ч. по БНТ 1 и на запис по останалите канали на БНТ. Галаспектакълът е поверен на Иван Москов - режисьор, сценаристи Александър Чобанов и Христо Кабаджов, музикална картина - Добрин Векилов-Дони.", "date": "2019.04.25", "title": "Връчват наградите   \"Аскеер\" на 24 май"}
{"url": "https://duma.bg/andre-riyo-s-pozdrav-kam-balgarite-za-velikden-n190687", "text": "Скъпи приятели от България, обръща се Андре Рийо към българските си почитатели в специално записано обръщение от замъка си в Маастрихт, отново грее слънце и е празник след мрачната зима. Аз съм си у дома, както и на Коледа, казва Андре Рийо. Винаги събирам голямото си семейство на тези хубави празници. Синовете и внуците ми са около мен. Гледам ги през прозореца как играят в градината. Фантастична е тази традиция великденската трапеза на Краля на валса да грее в цветовете на слънцето - жълто като светлината, цветно като пролетта, в шоколад и великденски зайци. Винаги бъдете със семейството си! Пожелавам и на вас светли великденски празници! Ще се видим скоро, казва маестро Рийо. Концертите му в София са на 8 и 9 юни, организатор е \"БГ саунд стейдж\". Специален Великденски концерт на Андре Рийо ще бъде излъчен на Великден от 15 ч. по БТВ Лейди.", "date": "2019.04.25", "title": "Андре Рийо с поздрав към българите за Великден"}
{"url": "https://duma.bg/sofiya-hartien-art-fest-gostuva-v-ndk-n190682", "text": "За трети пореден път София хартиен арт фест гостува в НДК с две отделни експозиции, които си контрастират, но същевременно се допълват, обединени от една идея. Годишната изложба за хартиено изкуство - \"Аматерас\", ще е разположена във фоайе \"Запад\". Участие в нея ще вземат както автори от цял свят, представяли свои произведения в едни от най-известните световни музеи, така и български творци, които засилват интереса си към това изкуство, търсейки различни експериментални форми. Творбите на миналогодишния награден автор на \"Аматерас\" - Мартина Караиванова, ще може да се видят на етаж 3 - център в НДК. Проектът й \"След полунощ преди изгрева\" е лично откровение, докосващо много чувствителни струни в душата. Мартина Караиванова е позната с абстрактното третиране на теми, свързани с философски прочит на заобикалящата я действителност. Авторката работи и живее във Велико Търново, а красивите гледки от къщите в града сякаш са пресъздадени алегорично в изпълнени с тишина и загадъчност произведения. В продължение на десетилетие София арт фест е с фокус към ювелирните, изящни и интимни форми. И тази година обаче организаторите са отправили предизвикателство към авторите - да съобразят произведенията си (инсталации, обекти и пана) с нестандартните пространства в НДК. Важен акцент в програмата ще бъде лекцията на  Абд Maсуд, президент на международната организация Vienna Calligraphy Center. На 4 май той ще представи писменото наследство от своята родина Йордания и ще разкаже за културната политика на своята организация, която покровителства световните калиграфски традиции. Това е първа стъпка на проекта за културен обмен \"Писмени култури от Европа и света\", който през следващите няколко години ще представи София хартиен арт фест на много международни форуми. Събитието ще бъде открито на 2 май в 18 ч. и ще е с вход свободен за посетители до 14 май, всеки ден между 10 и 19 ч.", "date": "2019.04.25", "title": "София хартиен арт фест гостува в НДК"}
{"url": "https://duma.bg/s-birena-dieta-mazh-svali-20-kg-n190680", "text": "Американецът Дел Хол, който реши по време на Великденските пости да мине само на бира, успя да отслабне с 20 кг, съобщи сайтът Лайф. Мъжът започна да консумира само кехлибарена напитка на 6 март и издържа на тази диета 46 дни - до 21 април. Жителят на град Нютаун в щата Охайо се вдъхновил от примера на баварски монаси. През Средновековието божите служители по време на Великите пости преминавали само на бира собствено производство. Пивото им било доста силно и достигало 12 градуса. По време на своите пости Хол пиел също неподсладен чай, кафе без захар, газирана вода и вземал мултивитамини. На ден американецът изпивал от две до пет бутилки бира. По време на изпитанието не чувствал нито глад, нито опиянение, а само от време на време сънувал храна. В началото на постите Хол тежал 132,6 кг.", "date": "2019.04.25", "title": "С бирена диета мъж свали 20 кг"}
{"url": "https://duma.bg/shouto-s-dinozavri-pristiga-v-balgariya-n190681", "text": "Световно признатата грандиозна продукция Walking With Dinosaurs - The Arena Spectacular, базирана на отличените с редица награди серии на BBC Studios, пристига в България. Мащабното шоу, което гостува за първи път у нас, е гледано от над 9 млн. души в повече от 250 града по целия свят. Екипът е в страната ни, за да подготви сцената на \"Арена Армеец\" за четирите впечатляващи шоута на 26, 27 и 28 април. Внушителният спектакъл показва динозаврите в реален размер, като всичко, което публиката ще види, е базирано на последните научни изследвания. Подготовката за шоуто продължава цяла седмица, а продукцията пристига в България с 23 ТИР-а.  Вратите в деня на всеки от спектаклите ще отворят 60 минути преди обявения начален час на шоуто. Билети за четирите представления все още се продават в мрежата на Eventim, както и на място на касата на \"Арена Армеец\" в деня на събитието.", "date": "2019.04.25", "title": "Шоуто с динозаври пристига в България"}
{"url": "https://duma.bg/london-ostana-s-po-malko-tankove-ot-uganda-n190685", "text": "Великата сила Великобритания в момента има по-малко основни танкове, отколкото имат армиите на Уганда или Сърбия, съобщава сайтът topwar.ru. По данни на шведския Международен институт за стратегически изследвания Великобритания има 227 танка \"Челънджър 2\", което я поставя на 48-мо място в рейтинга на тази организация, който измерва мощта на бронетанковите сили на армиите по света. За сравнение Русия има най-много танкове в света - 12 950, следват САЩ с 6333, Китай с 5800 и Индия с 4665 танка. Великобритания е изпреварена дори от бившия си военен противник Аржентина (231), Германия (236) и Уганда (239). При това още в началото на 90-те години на XX век танковете в британската армия бяха около 1200.  На островната армия обаче й предстои модернизация с оптимизация, която можела да свали Лондон на 56 място във въпросния рейтинг. Правителството има намерение да съкрати с една трета броя на танковете и да модернизира останалите 148. Така Великобритания ще се окаже с по-малко танкове от Сърбия, Мианма и Камбожда, пише \"Таймс\". Пред вестника източник от министерството на отбраната е заявил, че това намаляване на авторитета чрез още съкращения на техника и хора ще доведе до деморализация на въоръжените сили. За отбелязване е и че британците ще модернизират само малко повече от половината БМП \"Уориър\", които сега са 466 броя.  Официални източници обаче са коментирали, че все още няма взето окончателно решение за съкръщаването на танковете \"Чалънджър 2\". Тези машини се намират на въоръжение от 1998 г. и се очаква да останат в армията до 2035 г. Танкът обаче е критикуван от британски военни, които изтъкват, че единствената причина да бъде предпочетен пред германския \"Леопард 2\", е, че е британски и страната имала \"стратегическа необходимост\" да съхрани възможностите си за проектиране и производство на танкове. Сега, дават пример бившите военни, \"Леопард-2\" е закупен от 18 държави по света и още 4 водят преговори за него, американският \"М1А1 Абръмс\" е закупен от 7 държави и още две се готвят да го приемат на въоръжение, а \"Челънджър 2\" е избран само от Оман, стар клиент на британския ВПК.", "date": "2019.04.25", "title": "Лондон остана с по-малко танкове от Уганда"}
{"url": "https://duma.bg/rusiya-obmislya-nova-modifikatsiya-na-borey-n190683", "text": "Министерството на отбраната на Русия разглежда възможността за построяването на още две подводници от клас \"Борей\", но не с балистични, а с крилати ракети с голям обсег на действие. Това съобщи ТАСС, като се позова на свой източник в руския военнопромишлен комплекс. Подводниците щели да бъдат строени по нов проект \"Борей-К\". Ако решението бъде взето, двете подводници ще бъдат предадени на флота след 2027 г. Източниците на ТАСС не са разкрили повече подробности за характеристиките на новата модификация на \"Борей\". В момента руският флот експлоатира три стратегически атомни подводници от проект 955 \"Борей\", а още пет се намират в различни етапи на изпитания и строителство. Всяка от тях може да носи по 16 междуконтинентални балистични ракети \"Булава\" с ядрени бойни глави. Подводниците тип \"Борей\" в бъдеще се бъдат подводната съставляваща на руската атомна триада.  Към днешна дата в руския флот има два типа подводници с крилати ракети - 949А \"Антей\", който е още от съветско време и проект 885 \"Ясен\", създаден вече след разпадането на СССР. Последният тип подводници, заедно с проектирания в момента тип \"Лайка\", ще бъдат основните многоцелеви подводници в руския флот. Всеки от седемте строени в момента \"Ясен\"-и може да носи по 32 крилати ракети \"Калибър\" или \"Оникс\". Някои от подводниците от проект 949А пък се очаква да бъдат превъоръжени с тези ракети, в замяна на досегашните противокорабни \"Гранит\".  В американския флот четири стратегически подводници клас \"Охайо\" също бяха превъоръжени с крилати ракети. Всяка от тях може да носи до 154 ракети \"Томахоук\".", "date": "2019.04.25", "title": "Русия обмисля нова модификация на \"Борей\""}
{"url": "https://duma.bg/novi-eksportni-uspehi-za-tsezar-n190684", "text": "Саудитска Арабия е поръчала допълнителни 100 ед. 155-мм самоходни гаубици \"Цезар\" във Франция, като е добавила към тях и 105 леки буксируеми 105-мм гаубици. За това съобщава френската неправителствена организация (НПО) Disclose, на която се позова руският блог bmpd.livejournal.  До 2023 г. Садитска Арабия трябва да получи общо 129 гаубици \"Цезар\". Преди това, още през 2006 г., Рияд закупи от Франция 80 \"Цезар\"-и. Вероятно част от сегашните гаубици (24) ще бъдат предадени на Ливан, който трябваше да ги получи през 2016 г. в рамките на тристранна сделка, спряна по политически причини. Според френското НПО компанията производител \"Некстер\" не разкрива всичките си продажби за Саудитска Арабия по политически причини. Пожелал анонимност служител на оръжейната компания нарекъл сделката \"политически щекотлива\", явно поради обвиненията към Рияд в преследване и убийства на политически противници зад граница. Според информации на френското военно разузнаване Рияд високо цени възможностите на \"Цезар\" в йеменския конфликт, където тези далекобойни (до 38 км обсег) гаубици са били широко използвани от саудитците за обстрелване на цели през граничната бразда. Вероятно Саудитска Арабия е поръчала \"Цезар\" върху ново шаси (8х8). Блогът bmpd отбелязва, че досега само Дания е поръчала същия тип шаси за 15 гаубици \"Цезар\", които е поръчала на \"Некстер\". Освен скандинавската страна, поръчки има направени и в Индонезия за 55 единици.", "date": "2019.04.25", "title": "Нови експортни успехи за \"Цезар\""}
{"url": "https://duma.bg/amerikanska-soul-diva-shte-pee-na-kontserta-na-leni-kravits-n190686", "text": "Американската соул певица Annahstasia ще подгрее мегазвездата Лени Кравиц на концерта му в София на 4 май в \"Арена Армеец\". Певицата с нигерийски произход работи заедно с австралийския продуцент Джей Купър, чийто талант в хип-хоп и електронното звучене е перфектна комбинация с уникалния й глас. Дебютното й EP \"Sacred Bull\", което излезе на 22 март 2019 г., предизвика изключително голям интерес. Със специфичното си и разпознаваемо звучене певицата печели все повече фенове по целия свят. Концертът на Лени Кравиц в София е част от световното му турне в подкрепа на единадесетия студиен албум на американската суперзвезда \"Raise Vibration\". Организатори са \"София мюзик ентърпрайсис\" и \"Live Nation\". сн. 2705", "date": "2019.04.25", "title": "Американска соул дива ще пее на концерта на Лени Кравиц"}
{"url": "https://duma.bg/yasno-e-kolko-yaytsa-i-kozunak-sa-bezopasni-na-velikden-n190679", "text": "Учени предупреждават, че е необходимо по Великден яйца и козунак да се ядат в определени количества, пише РИА Новости. Здравословното количество е едва 3 яйца дневно. С козунака трябва да се ограничаваме още повече. Празничният хляб е висококалоричен и количеството, което няма да се отрази на здравето ни по никакъв начин, е едва 100 грама на ден. Диетолозите правят уговорката, че посочените препоръчителни дози са на база предположението, че човек яде и друга храна освен яйца и козунак. Ако се откажем от всичко останало и консумираме само двата вида типични великденски продукти, може да си позволим и повече.", "date": "2019.04.25", "title": "Ясно е колко яйца и козунак са безопасни на Великден"}
{"url": "https://duma.bg/delio-rosi-stana-trenor-na-chochev-v-palermo-n190674", "text": "Изгоненият от Левски Делио Роси е новият треньор на Палермо. Италианецът подписа до края на сезона с тима на Ивайло Чочев. Той замени уволнения наскоро Роберто Стелоне. Това ще е вторият престой на Роси начело на тима, след като води Палермо между 2009 и 2011, когато го класира за Лига Европа и за финал за Купата на Италия. За Палермо пък това е втора треньорска смяна през сезона. Тимът започна с Бруно Тедино, а от края на септември начело бе Стелоне. Отборът е 3-ти в Серия Б с 57 т., на 6 зад лидера Бреша и на 3 зад втория Лече. Директна промоция в елита на Италия получават първите два тима, а от третия до осмия играят плейофи за още 1 квота. Делио Роси бе треньор на Левски между 4 август 2017 г. и 27 юли 2018 г. Той беше уволнен от \"Герена\" заради невъзможността да се справя с работата. В кариерата си той е водил още Лацио, Сампдория, Фиорентина, Болоня и др.", "date": "2019.04.25", "title": "Делио Роси стана треньор на Чочев в Палермо"}
{"url": "https://duma.bg/nameriha-pari-za-stadiona-na-botev-pd-n190675", "text": "Осигурени са парите за изграждането на ст. \"Христо Ботев\". Шефовете на клуба са пред финализирането на заема, който клубът ще изтегли от Фонда на фондовете. Това ще даде възможност строежът да започне. Кметът на Пловдив Иван Тотев пък съобщи, че на сесия на 16 май Общинският съвет ще гласува концесията за изграждането на ст. \"Локомотив\" и базата на клуба в район \"Тракия\". Всички документи за това са готови. Спартак Пд пък ще получи ст. \"Тодор Диев\" за 35 години на сесия на ОбС през юни. \"Искаме да уведомим нашите привърженици, че икономическият анализ вече е готов и документите са внесени за съгласуване в Министерския съвет. След разговор с Иван Тотев имаме уверението, че документацията ще се придвижи бързо и през юни реално ще бъде гласувана концесията. Ръководството на клуба отново декларира, че има готовност да започне строителните дейности веднага след гласуването на концесията\", обявиха от Спартак Пд.", "date": "2019.04.25", "title": "Намериха пари за стадиона на Ботев Пд"}
{"url": "https://duma.bg/mari-otiva-v-kitay-n190676", "text": "Станимир Стоилов ще поеме към Китай. Един от най-успешните родни треньори през новия век ще застане начело на Гуанджоу РФ. Той ще замени на поста сръбската легенда Драган \"Пикси\"  Стойкович. Стоилов преговаря в Хонконг с китайците, съобщи БТА. След 6 кръга Гуанджоу РФ е 11-и в класирането само с 1 победа. Отборът е сред традиционните в местната лига, известна с инвестициите от стотици милиони долари. Гуанджоу РФ завърши в топ 10 на Лигата в 6 от последните 7 сезона. Целите на отбора са винаги високи, а зад него стои една от големите компании за недвижими имоти в страната - Гуанджоу РФ, разположена в едноименния 15-милионен град. Клубът е сред силните в страната и като финансови възможности, и като привличане на големи фигури. Легендарният швед Свен Йоран Ериксон бе начело, преди да се появи Пикси. В тима играе белгийският национал Муса Дембеле, който дойде директно от Тотнъм. Мъри обаче отрече пред Дарик радио, че изобщо води преговори с китайци и е в България. Спрягаше се, че при договорка той да включи в щаба си освен традиционните помощници Саид Ибраимов, и Цанко Цветанов и бившия треньор на ЦСКА-Сф Стамен Белчев, който в момента крачи към Първа лига с Арда Кърджали. Двамата са приятели по хасковска линия. За последно екипът на Стоилов води казахстанския национален тим, но напусна в началото на годината. Името му бе спрягано за отбори в Русия, турския гранд Фенербахче, и разбира се, Левски. Със \"сините\" Мъри написа първите страници на сериозната си треньорска биография, като стигна групите на Шампионската лига и 1/4-финал за Купата на УЕФА, преди да бъде преименуван турнира в Лига Европа. Стоилов имаше срещи с новия благодетел на \"сините\" Васил Божков, но обяви, че му е рано да се връща в български отбор и ще продължи да работи в чужбина. Ако подпише договор, хасковлията ще бъде вторият български футболен треньор в Китай след пловдивчанина Ясен Петров.", "date": "2019.04.25", "title": "Мъри отива в Китай"}
{"url": "https://duma.bg/112-piloti-na-evropeyskoto-po-motokros-v-troyan-n190668", "text": "112 пилоти са заявени за Европейския шампионат по мотокрос в Троян. Състезателите пристигат от Румъния, Турция, Северна Македония, Сърбия, Гърция, Молдова, Чехия, Украйна, Хърватия, Словения, Унгария и Кипър, Почитателите на мотокроса ще бъдат посрещнати от обновена инфраструктура на мотополигона и подобрено състезателно трасе, за което принос имат местната община и кметът Донка Михайлова. Програмата за състезанието (при поносими метеорологични условия) ще даде възможност да бъдат наблюдавани 4 манша в събота (3 квалификационни - EMX65, EMX85, OPEN и първият състезателен за МХ/Veteran в късния следобед). При сериозен априлски дъжд квалификационните маншове, по решение на журито, могат да бъдат преобразувани в квалификационни тренировки. В неделя състезанията започват след официалното откриване в 10.30 ч.", "date": "2019.04.25", "title": "112 пилоти на европейското по мотокрос в Троян"}
{"url": "https://duma.bg/hokeistite-s-vtora-pobeda-na-svetovnoto-n190665", "text": "Националният отбор на България постигна втора победа на Световното първенство по хокей на лед за мъже в Дивизия III, което се провежда в Зимния дворец в столицата. Нашите спечелиха във II кръг срещу Турция с 3:1 (0:0, 3:0, 0:1). За успеха вкараха през втората третина Мирослав Василев, Веселин Диков и Янаки Гачев. За гостите в средата на последната част почетно се разписа Ченгиз Чъплак. България излезе еднолично начело в класирането с максимален актив от 6 точки, пред Тайван 5, Туркменистан 4, Люксембург 3, Турция 0 и ЮАР 0. Българите играят днес срещу Туркменистан. Победителят в групата ще играе догодина във II дивизия. ", "date": "2019.04.25", "title": "Хокеистите с втора победа на световното"}
{"url": "https://duma.bg/mestyat-finalniya-mastars-v-torino-prez-2021-2025-g-n190667", "text": "Финалите на АТР ще се преместят в Торино през 2021 г. и ще се провеждат в северния италиански град до 2025 г., обявиха от Асоциацията на професионалните тенисисти. Престижната надпревара, в която участват осемте най-добри през сезона, се провежда в лондонската зала \"О2\" от 2009 г., но догодина ще бъде последното издание в столицата на Обединеното кралство. \"С този петгодишен договор най-добрите тенисисти в света ще се борят за най-престижното отличие в зала \"Пала Алпитур\" в Торино, най-голямата зала за спортни събития в Италия\", поясниха в официалното съобщение от АТР. Съоръжението за 18 500 зрители беше изградено като покрит Олимпийски стадион за Зимните игри в Торино 2006.", "date": "2019.04.25", "title": "Местят финалния \"Мастърс\" в Торино през 2021 - 2025 г. "}
{"url": "https://duma.bg/loko-pd-na-6-i-final-n190672", "text": "Локо Пд първи се класира за финал за Купата на България. Пловдивчани завършиха 0:0 със Септември на Националния стадион и след комфортния успех с 4:0 преди седмица си осигуриха място в мача за трофея за шести път в историята. 4 от тях са за  Купата на Съветската армия, а петият и единствен през XXI век e през 2012 г., загубен от Лудогорец с 1:2 след късен обрат.  Локо ще гони първото си отличие във втория по сила турнир срещу по-добрия от ЦСКА-Сф или Ботев Пд, които спориха снощи на \"Армията\" при 2:3 от първия мач в Коматево преди седмица. Иначе двубоят пред празните трибуни на \"Васил Левски\" беше протоколен и с изразително предимство за Септември в началото. \"Железничарите\" спокойно приеха играта в своето поле и изчакваха шансовете си за контраатака. Столичани пропуснаха на 2 пъти да вкарат ранен гол, който да върне някаква интрига. Удар на Владимир Николов (6) обаче бе спасен от вратаря Мартин Луков, а Илия Димитров (12) комично не уцели топката от чиста позиция. В ситуацията играещият под наем от Левски дупничанин беше изведен сам на 7-8 м пред вратата, но не можа да уцели топката. През второто полувреме интересни ситуации почти нямаше, а играчите на Локо чудесно убиваха темпото. \"Човек няма смисъл да живее без надежда. Винаги съм бил оптимист. Класирането за финала е награда за труда ми. Стигал съм много финали. Толкова, колкото вие не сте сънували. Да, сега има радост и удовлетворение. От 2 години сме готови за участие в Европа, но го изпускаме с 1 точка. Нова селекция, ако спечелим купата? Не. Тези момчета са взели една камара пари, нека си ги заслужат. Ако не съм убеден, че ще спечелим финала, щях ли сега да съм тук пред вас? Някога да съм казал някоя глупост? Каквото съм казал, винаги се е сбъдвало. Какви положения? Днес футболистите си танцуваха... Това, ако беше игра... Само мъчиха терена. Казах на шофьора да им каже да си платят нафтата\", обяви в шеговит тон шефът на Локо Христо Крушарски. \"Сега беше важна психологията, много неща бяха решени след първия мач. Каквото и да казваш, момчетата не слушат. Мачът беше по-труден, отколкото си мислехме. Противникът беше близо да вкара гол и не се знаеше какво ще стане. Резултатът е ОК. Явно дръпнахме ръчната, за да мислим за следващия двубой. Сега ще се радваме с нашите страхотни фенове, а после ще мислим за следващите мачове. Искам да намерим добра форма както за финала, така и за оставащите мачове в първенството. Върша работата си, трябва дълго време, за да изградиш един отбор, не е толкова лесно, колкото всеки си мисли. И миналата година имахме добър период по това време - това не е случайно\", каза босненският треньор на \"черно-белите\" Бруно Акрапович. \"Във футбола сме виждали какви ли не обрати. Макар че не сме си правили илюзии за чудо, но излязохме да се надиграваме. Имахме 4-5 мача през 3 дни, затова дадохме шанс и на другите момчета. Така преценихме, така направихме. Не мога да кажа, че тези, които влязоха, играха по-слабо от другите. Утре трябва нещо да се нагърбим - пица, бира, трябва да се почерпят тези момчета. В един турнир, ако не стигнеш до последния мач, не е успех. Момчетата показаха добра игра. Във всеки мач излизаме за победа. Целта ни е да спечелим всеки следващ мач. Следващият мач е с Дунав, целта ни е да го спечелим\", каза помощник-треньорът на Септември Мариян Христов. Бившият национал всъщност се води старши треньор заради липсата на лиценз на Христо Арангелов.", "date": "2019.04.25", "title": "Локо Пд на 6-и финал"}
{"url": "https://duma.bg/evroshampionat-daniel-asenov-e-kandidat-za-evrodeputat-n190669", "text": "Даниел Асенов е кандидат за евродепутат. 22-годишният боксьор е четвърти в листата на коалиция \"Патриоти за Валери Симеонов\" (НФСБ и Средна Европейска класа). 22-годишният състезател, известен с прякора си Тайсъна от Кукорево, е 5-кратен европейски шампион за юноши, младежи и мъже и двукратен носител на купа \"Странджа\". \"Асенов има пълното основание да присъства и би бил гордост за всяка европейска листа. Имам още една причина да го издигна на челно място - той е представител на един селски боксов клуб - село Кукорево, Ямболско. Лично аз съм председател на този боксов клуб\", допълни Симеонов и уточни, че от повече от 20 години този клуб се издържа от телевизията му.", "date": "2019.04.25", "title": "Еврошампионът Даниел Асенов е кандидат за евродепутат"}
{"url": "https://duma.bg/anglichani-i-germantsi-iskat-balakov-za-trenor-n190670", "text": "Красимир Балъков е вариант да стане треньор на английски или немски отбор. Тимът от Острова се намира в третото ниво на местния футбол (Първа лига), а другият - във Втора Бундеслига в Германия. Наскоро Балъков обяви, че повече няма да изпълнява ролята на главен мениджър в Етър и остава само като треньор. Не е изключено обаче при оферта от чужбина той да напусне Велико Търново. \"Нека уточним, че става въпрос само за варианти за Англия и Германия. Няма нищо конкретно. Просто Балъков е в полезрението на два клуба, но е още рано да се прогнозира какво ще се случи\", обясняват пред Блиц близки до Бала. Неотдавна имаше спекулации, че търновецът е гласен да смени Петър Хубчев като национален селекционер. ", "date": "2019.04.25", "title": "Англичани и германци искат Балъков за треньор"}
{"url": "https://duma.bg/iran-shte-otgovorim-na-sanktsiite-n190655", "text": "Иранският върховен водач Аятолах Али Хаменей призова за край на санкциите над петрола и нарече действията на САЩ „враждебни мерки”, които „няма да бъдат оставени без отговор”. „Американските усилия да се бойкотира продажбата на ирански нефт няма да доведат до никъде. Ние ще изнасяме нашия петрол толкова, колкото ни трябва и възнамеряваме”, пише в официалния англоезичен профил на иранския лидер в туитър.  В понеделник Турция заяви, че няма да спазва санкциите срещу вноса на петрол от Иран, след като американският президент Доналд Тръмп обяви, че Вашингтон ще прекрати освобождаването от ограничения за 8 държави-клиенти на Ислямската република. Във вторник и Китай предупреди, че решението на САЩ да наложат санкции на купувачите на ирански петрол ще \"засили сътресенията\" в Близкия изток и на международния енергиен пазар, а Япония обяви, че ще поиска удължаване на сегашния режим.", "date": "2019.04.25", "title": "Иран: Ще отговорим на санкциите"}
{"url": "https://duma.bg/gorivata-shte-poskapvat-oshte-n190657", "text": "Цената на суровия петрол е скочила с 50% от началото на годината досега и продължава да расте. Горивата ще поскъпват и през следващите месеци с около 10 стотинки. Това прогнозира енергийният експерт Мартин Владимиров в интервю за БНР: \"Предполагам, че в рамките на 10 стотинки можем да видим поскъпване на бензина, но, разбира се, това никога не е сигурно, тъй като пазарът е твърде динамичен. Хората винаги смятат, че плащат твърде много. Да, цените на горивата в България по принцип са малко по-високи спрямо това, което е като покупателна способност на българина, но нека не сравняваме цените на едро и на дребно в Европа, плащаме най-ниските цени на дребно в ЕС.\"", "date": "2019.04.25", "title": "Горивата ще поскъпват още "}
{"url": "https://duma.bg/bryuksel-razreshi-darzhavna-pomosht-za-surovoto-mlyako-n190656", "text": "Европейската комисия одобри нотифицираната от България схема за държавни помощи \"Инвестиции за закупуване на съоръжения за добив и съхранение на сурово мляко и съоръжения за изхранване на новородени животни с мляко\". Това стана ясно по време на редовно заседание на Консултативния съвет по животновъдство. Схемата ще се прилага до 31 декември 2020 г. Заявления за кандидатстване се приемат до един месец преди изтичане срока на прилагане на схемата. Помощта има за цел да подпомогне малки и средни фермери, както и обединения от фермери, отглеждащи едри и дребни преживни животни, в процеса по добиване и съхранение на сурово мляко, особено в сезона на пашуване на животните. Бюджетът за помощ е в размер на 2 млн. лв. Максималният интензитет е до 50% от приемливите разходи за един инвестиционен проект на един бенефициент, но не повече от 25 000 лв. Всички животни трябва да бъдат регистрирани. По този начин ще се прекрати изплащането на субсидии на недобросъвестни животновъди, коментира земеделският министър Румен Порожанов.", "date": "2019.04.25", "title": "Брюксел разреши държавна помощ за суровото мляко"}
{"url": "https://duma.bg/lokhiyd-martin-otvarya-remontna-baza-za-f-16-v-balgariya-n190658", "text": "Американската компания \"Локхийд Мартин\" съобщи, че ще отвори база за поддръжка и ремонт на изтребители в България, ако правителството закупи самолети F-16 Block 70. \"Като част от ангажимента си да подкрепя придобиването на Ф-16 от България \"Локхийд Мартин\" ще отвори база за поддръжка, частичен и цялостен ремонт (MRO facility) в страната. Това означава, че българските самолети ще могат да бъдат поддържани в България от местни инженери и техници през цялата продължителност на своите 12 000 летателни часа живот\", каза Джим Робинсън, ръководител на проекта за придобиване на F-16 в България, цитиран от представителството на компанията у нас. САЩ и България преговарят за закупуването на 8 нови изтребителя F-16 Block 70, като се очаква в началото на май български представители да посетят САЩ, за да уточнят параметрите на бъдещата сделка.  Българското правителство твърди, че такава ще има още през юли, но все още остават открити въпроси. В петък от \"Локхийд Мартин\" съобщиха, че покупката на изтребителите ще бъде катализатор на дългосрочно стратегическо партньорство в България. От фирмата твърдят, че са готови да предоставят икономически и промишлени ползи за България. Най-чувствителните въпроси около бъдещата сделка са за цената и сроковете, в които да бъдат доставени първите машини. Парламентът отмени досегашните изисквания финансовата рамка да не надвишава 1,8 млрд. лв. с ДДС, а първите самолети да бъдат доставени до две години след подписването на контракта. Въпреки това официални американски представители обявиха готовност да се съобразят с българските нужди, но е въпрос на време да се види дали и доколко това е възможно.", "date": "2019.04.25", "title": "\"Локхийд Мартин\" отваря ремонтна база за F-16 в България "}
{"url": "https://duma.bg/plashat-rusiya-sas-100-hil-tona-diplomatsiya-n190659", "text": "Посланикът на САЩ в Русия Джон Хънтсман определи като сигнал към Москва разположените в Средиземно море две групи бойни американски кораби, водени от два самолетоносача. Това се посочва в съобщение на Шестия флот на военноморските сили на САЩ, цитирано от руските медии. \"Дипломатическите връзки и диалогът в съчетание с мощните отбранителни системи на тези кораби показват на Русия, че ако тя действително се стреми да подобри отношенията си със САЩ, трябва да преустанови дестабилизиращите си действия по целия свят\", коментира Хънтсман. Той предупреди многозначително, че всеки самолетоносач представлява сам по себе си \"100 хиляди тона международна дипломация\". Две бойни групи с флагмани два самолетоносача на американския флот започнаха на 23 април съвместни операции в региона. Общо в състава на групата влизат над 130 самолета, 10 кораба, включително самолетоносачите \"Ейбрахам Линкълн\" и \"Джон С. Стенис\", както и 9000 моряци и морски пехотинци. Последния път, когато две бойни корабни групи, водени от самолетоносачи на ВМС на САЩ, едновременно оперираха в Средиземно море, беше през 2016 г. През последните години Русия предупреждава за небивалата активност на НАТО покрай нейните западни граници. Алиансът пък определи активността си като \"възпиране на руската агресия\". Говорителят на Кремъл Дмитрий Песков по-рано увери, че Москва не представлявала заплаха за никого, но няма да остави без отговор действия, потенциално опасни за нейните интереси. Според руския военен експерт, полковникът в оставка Александър Жилин, двете бойни групи на САЩ да влeзли в Средиземно море за подкрепа на Израел в случай на противопоставяне с Иран. Пред Sputnik той коментира, че \"(иранските) \"стражи на ислямската революция\" са вкарани (в Сирия - ред.) за пряко противопоставяне с армията на Израел. Там във всеки един момент може да пламне военен конфликт. Ако това стане, ще бъде нанесен както предполагам, дори тактически ядрен удар срещу Иран\", предупреди Жилин, който е и ръководител на Центъра за изучаване на обществените проблеми на националната сигурност. ", "date": "2019.04.25", "title": "Плашат Русия със \"100 хил. тона\" дипломация"}
{"url": "https://duma.bg/razvalyat-dogovorite-s-amerikanskite-tsentrali-n190660", "text": "Държавата се кани да прекрати договорите за преференциално изкупуване на ток с двете т. нар. американски въглищни централи в комплекса \"Марица-изток\". Това заяви пред БТВ председателят на енергийната комисия в парламента Валентин Николов. Според него финансовият министър Владислав Горанов има решение за начина, по който ще бъдат прекратени договорите с \"Ей и Ес Гълъбово\" (\"Марица-изток 1\") и \"КонтурГлобал Марица-изток 3\", което щял да обяви съвсем скоро. След това енергията от двете централи ще се продава на свободния пазар. Ако това не стане по взаимно съгласие, държавата може да го направи еднолично въпреки риска от арбитражни дела, твърди Николов. Той допълни, че държавата вече имала опит във воденето на международни арбитражни дела и затова не се притеснявала от евентуални искове. Николов припомни положителното за държавата решение по делото, заведено от ЕВН. Депутатът добави, че двете централи са на различен етап от изплащането на инвестициите и прекратяването на договорите няма да стане по едно и също време. Освен това експерти на ЕК и наши експерти били на мнение, че инвестициите в едната от двете мощности - \"КонтурГлобал Марица-изток 3\", вече са изплатени. Планът за разтрогването на договорите с двете централи вече бил представен на бизнеса по време на срещата при премиера за цената на тока в понеделник, в която участваха работодателите и синдикатите. Намерението на правителството е прекратяването да стане бързо - докъм края на май, за да може облекчението в цените да се усети още от новия регулаторен сезон. Преди да пристъпи към действия обаче, кабинетът чака позицията на Европейската комисия, която е изразила готовност да съдейства за преговорите между държавата и централите. Брюксел настоява държавата да прекрати привилегиите за централите, тъй като те се считат за неразрешена държавна помощ. При всички положения правителството е готово на компенсации за централата \"Ей и Ес Гълъбово\" (\"Марица-изток 1\"), за която реномираният британски консултант Frontier Economics се е произнесъл, че инвестицията още не е изплатена. Според разчетите на Frontier държавата трябва да доплати на американския инвеститор неколкостотин милиона лева. Планът на кабинета е сумата да се изплати чрез специална добавка в цената на тока, която може да се въведе с промени в законодателството. На този етап правителството няма намерение да плаща от бюджета компенсацията на централата във връзка с преференциалните цени на тока.", "date": "2019.04.25", "title": "Развалят договорите с американските централи"}
{"url": "https://duma.bg/sasht-ubivat-poveche-tsivilni-ot-talibanite-n190654", "text": "За пръв път армията на САЩ и частите на правителството са убили повече цивилни в Афганистан от талибаните и други терористични групи, с които се борят. Статистиката е част от доклад на ООН, публикуван вчера. От началото на 2019 г. американските бомбардировки и акциите на проправителствените афганистански отряди са отнели живота на 305 цивилни. За същия период талибаните и други терористични групировки са убили 227 цивилни. В доклада за тримесечието на мисията на ООН в Афганистан се казва, че големият брой цивилни жертви се дължат на удари от въздуха, издирвателни операции или мисии на подкрепяните от САЩ проправителствени отряди, които \"често действат безнаказано\". ", "date": "2019.04.25", "title": "САЩ убиват повече цивилни от талибаните"}
{"url": "https://duma.bg/finansoviyat-nadzor-proveryava-evrohold-zaradi-chez-n190646", "text": "Комисията за финансов надзор (КФН) започна проверки в \"Еврохолд\" заради намерението на холдинга да придобие активите на ЧЕЗ в България. Надзорът се е самосезирал заради високия обществен интерес към сделката, съобщиха от комисията. Ще бъдат проверявани и основни дружества от финансовия холдинг. Основната цел на комисията е да провери финансовото състояние и капацитет на холдинга с оглед бъдещите придобивания, включително на \"ЧЕЗ Разпределение България АД и \"ЧЕЗ Електро България АД\", пише още в съобщението на КФН. По закон електроразпределителните дружества са част от националната европейска критична инфраструктура с пряко отношение към въпросите на националната сигурност. За назначените проверки са информирани прокуратурата и ДАНС, като същите ще бъдат уведомени както за резултатите от проверките, така и своевременно, ако се констатират факти и обстоятелства, навеждащи на заключения за извършени нарушения.", "date": "2019.04.25", "title": "Финансовият надзор проверява \"Еврохолд\" заради ЧЕЗ"}
{"url": "https://duma.bg/bezsmisleno-n190640", "text": "Шефът на парламентарната енергийна комисия Валентин Николов обяви, че договорите за преференциално изкупуване на ток от т.нар. американски централи - ТЕЦ \"Ей И Ес Гълъбово\" и \"Контур Глобал Марица изток 3\", ще бъдат прекратени. Според работодателските организации тези договори изкривяват пазара, защото държавата надплаща 548 млн. лв. върху пазарната цена на тока. Освен това те изсмукват от домакинствата 486 млн. лв. В този смисъл решението на Брюксел бе очаквано, но то може да се окаже и безсмислено.  Преговорите за намиране на решение не са започнали, макар че енергийният министър Теменужка Петкова обеща това да стане още миналата есен. Те ще продължат най-малко две години. Договорите на централите изтичат 2024 г. и 2026 г. Ако бъде постигната договорка, тя трябва да бъде съгласувана с банките кредиторки на централите. Така реално ще останат 2 години до изтичането на договорите, което обезсмисля всичко. Още през лятото на миналата година двете компании внесоха становища по предложената им от правителството методика за изчисляване на онази част от направените от тях разходи за изграждането на изцяло нова въглищна мощност на мястото на старата ТЕЦ \"Марица изток 1\" (над 1.3 млрд. евро) и екологизацията на \"Марица изток 3\" (над 700 млн. евро).  На базата на тази методика двете страни трябва да си стиснат ръцете за сумата, която ще им изплати НЕК, след като спре да им купува тока. Според неофициална информация правителството оценява тази компенсация на 450 млн. евро. Смята се обаче, че сумата е далеч над офертата на кабинета. Преди време Петкова коментира, че неустойката при едностранно разваляне на споразумението е 3 млрд. лв. Вярвайте, че веднага ще я усетим чрез сметките си за ток.", "date": "2019.04.25", "title": " Безсмислено"}
{"url": "https://duma.bg/datata-n190648", "text": "1744 - УМИРА АНДЕРС ЦЕЛЗИЙ, ШВЕДСКИ ФИЗИК И АСТРОНОМ (Р. 1701 Г.). Предлага скалата за измерване на температурата спрямо тройната точка на водата, която впоследствие получава неговото име - градус Целзий. Професор, участва в експедиция за измерване формата на Земята, пръв изследва светлината на звездите. На деветата генерална конференция по мерки и теглилки през 1948 г. температурната скала e преименувана в негова памет на скала по Целзий. 1874 - РАЖДА СЕ ГУЛИЕЛМО МАРКОНИ, ИТАЛИАНСКИ ФИЗИК, БАЩА НА РАДИОТО (УМИРА 1937 Г.). Носител на Нобелова награда за физика. Изобретател с голям принос в областта на радиотехниката, основател на Радио Ватикана. Регистрира безжична телеграфна и сигнална компания, патентова радиоантената, открива първата трансатлантическа радиосвързочна служба. Когато умира на 20 юли 1937 г., в негова чест всички радиостанции в света преустановяват предаванията си за 2 минути. 1917 - РАЖДА СЕ ЕЛА ФИЦДЖЕРАЛД, АМЕРИКАНСКА ПЕВИЦА (УМИРА 1996 Г.). Наричат я първата дама на джаза. Притежава уникален глас с диапазон от три октави, който превръща в съвършен музикален инструмент. Работи с велики джазови музиканти като Оскар Питърсън, Франк Синатра, Бени Картър, Дюк Елингтън, Нат Кинг Коул и др. Особено плодотворно е сътрудничеството й с \"краля на джаза\" Луис Армстронг-Сачмо, който е и неин музикален учител. Дискографията й включва над 1500 заглавия. 1962 - В БУРГАС СЕ РАЖДА ПЕТЯ ДУБАРОВА, ПОЕТЕСА (УМИРА 1979 Г.). Публикува за първи път в сп. \"Родна реч\", когато е на 14 години. Творчеството й включва стихотворения, импресии, есета, кратки разкази. Самоубива се на 17-годишна възраст, в началото на един твърде обещаващ творчески път. 1974 - РЕВОЛЮЦИЯ НА КАРАМФИЛИТЕ В ПОРТУГАЛИЯ. Група офицери, организирани в Движение на въоръжените сили, се изправят срещу наследника на диктатора Антонио Салазар - Марсело Каетано, и фашисткия характер на управлението. Названието на революцията произхожда от нейния символ - карамфила, тъй като в дулата на оръжията на участващите войници са били поставени карамфили и революцията приключва без жертви. 2005 - БЪЛГАРИЯ ПОДПИСВА ДОГОВОР ЗА ПРИСЪЕДИНЯВАНЕ КЪМ ЕС. От българска страна документът е подписан от премиера Симеон Сакскобургготски, президента Георги Първанов, министъра на външните работи Соломон Паси и министъра по европейските въпроси Меглена Кунева. Церемонията е в Ноймюнстерското абатство и е открита със слово на премиера на Люксембург Жан-Клод Юнкер. \"Мистерията на българските гласове\" изпълнява химна на Европа - Одата на радостта. След като и Румъния подписва на този ден договора, датата, определена за присъединяване на двете страни, е 1 януари 2007 г.", "date": "2019.04.25", "title": "Датата"}
{"url": "https://duma.bg/razdvoeniyat-n190652", "text": "От торбата с имотните афери на управляващите тази седмица изскочиха и тайните тераси на вицепремиера Красимир Каракачанов. Зевзеци веднага лепнаха на лидера на ВМРО звучното прозвище Краси Терасата. Това се случи само половин година, след като физическото подобие на добрия войник Швейк се провъзгласи за умиротворител на \"патриотите\" и си нахлупи синята каска. Което пък му докара прякора Краси Каската.  С \"Апартаментгейт\" у Каракачанов сякаш заживяха двама човека - Каската и Терасата. Първият - шумен самохвалко, опиянен от властта, вторият - хрисим и притихнал, в очакване да премине бурята с имотите. Истинско раздвоение на личността. Страдащата от логорея Каска не спира от сутрин до вечер да се хвали по телевизиите с великите си реформи в армията - с покупка на нови самолети, военни кораби, хеликоптери, с връщането на младежите в казармата. Въобще все мераци, от които за толкова време нищо практически не е произтекло. Каската ни залива по цял ден и с нацистките си идеи за прочистването ни от цигани, пропагандира псевдозаконови мерки като забрана за раждане в гетата, спиране на детските помощи и прочие популизми, целящи да го идентифицират пред крайнодесния фашистки електорат. Другото Каракачаново \"Аз\" в лицето на онемялата Тераса пък не обелва и дума за евтиния луксозен мезонет с шестте недекларирани балкона в центъра на столицата. Изобщо не коментира имотния си казус, при положение, че друга тераса, подобна на неговата, е на път да обезглави КПКОНПИ. Терасата и дума не отваря за оставка, както направиха в името на Борисовото оцеляване цяла плеяда звездни гербаджии - все жертва на алчната си страст към луксозни имоти. Каракачанов си има партия и като коалиционен партньор знае - а Борисов му поиска оставката, а правителството е паднало. А нито единият, нито другият желаят това. И двамата обожават властта и съзнават, че сдадат ли я сега, повече няма да ги огрее.  В подкрепа на другото си \"Аз\" Каската пък като истински артилерист ни омбардира с кьорфишеци за отвличане на вниманието. То не бяха конспиративни теории, че \"Апартаментгейт\" е заради избора на главен прокурор, то не бяха акции с булдозери в гетата...  И понеже козовете свършиха, от ВМРО пуснаха партенката, че КПКОНПИ дала указания на политиците да не декларират тераси и мазета.  ", "date": "2019.04.25", "title": "Раздвоеният"}
{"url": "https://duma.bg/agneshko-s-neyasen-proizhod-se-poyavi-na-pazara-n190647", "text": "Осемдесет тона агнешко месо от Македония с неясни печати за произход залива пазара в България. В една от търговските вериги засякохме много такова месо без ясни обозначения по него. Имаме притеснения за качеството на месото, защото не е проверено от български санитарни власти. Трябва да се възбрани и да се изследва\", заяви във Велико Търново Симеон Караколев, съпредседател на Националната овцевъдна и козевъдна асоциация. Кланицата е в Кавадарци, Македония. Оттам месото влиза в Гърция, преглежда се от гръцки санитарни власти и влиза в България в три склада - София, Добрич и Пловдив. Две са фирмите вносителки, основно се реализира в една търговска верига, поясни Караколев. Производителите се съмняват, че това месо е било предназначено за Гърция, но по някаква причина е било отказано и е пренасочено в България. Досега са вкарани малко над 80 т, а в следващите няколко дни ще бъде пикът на консумацията на агнешко и ако не се вземат мерки, ще стигне до 150 т, прогнозира Симеон Караколев. Той каза, че Агенцията по храните до момента е проверила само два от обектите, но не и централен склад. Затова са имали среща при министъра на земеделието с директора на Агенцията за безопасност на храните д-р Дамян Илиев. \"Категорично не приемаме обясненията на БАБХ, че то имало етикет, но ние тук имаме регламенти и правила. Печат на месото - край\", каза Караколев. Цената на македонското агнешко е по-ниска с 20%, тъй като страната не плаща мито при внос в ЕС. Така българските животновъди ще бъдат ощетени, няма да успеят да продадат 8-10 000 агнета. Очаква се по празниците да бъде продадено около 200 т българско агнешко, с около 100 т по малко от минали години. Във фермите цените на дребно са около 6 лв/кг живо тегло. Търговците изкупуват на едро между 4.50 и 5 лв. без ДДС. В магазинната мрежа българското месо върви от 13 до 18 лв. Според животновъдите Комисията за защита на потребителите трябва да провери тези цени.", "date": "2019.04.25", "title": "Агнешко с неясен произход се появи на пазара"}
{"url": "https://duma.bg/kratki-novini-n190653", "text": "Работниците, които обновяват \"Нотр Дам\", нарушавали забраната за пушене, признава фирмата изпълнител, но отрича всякаква връзка с опустошителния пожар. Френските следователи вече са разпитали работниците на обекта и други свидетели и сега се опитват да открият произхода на пожара. Има медийни спекулации, че може да е причинено късо съединение на един от временните асансьори в скелето, използвано от работниците. Президентът на Шри Ланка поиска оставките на военния министър и шефа на полицията, след като службите не успяха да предотвратят серия от бомбени атентати на Великден в неделя, при които загинаха над 350 души. По-рано се появи информация, че разузнавателните служби на Шри Ланка са укрили информация за възможни терористични атаки. Частите на международно признатото правителство на Либия са спрели настъплението на отрядите на командира Халифа Хафтар, твърдят очевидци пред агенция Ройтерс. На места отстъплението на Либийската национална армия на Хафтар (ЛНА) достига 60 километра, като в града Азизия, където за пръв път от дни са отворили магазините след продължителни боеве. Според ООН досега в сблъсъците са загинали поне 264 души, включително 21 цивилни. Ранените са над 1200, а около 32 хиляди души са избягали от домовете си. Последните събития на бойното поле са удар по амбициите на Хафтар да управлява цялата територия на Либия.  Хиляди японци, принудително стерилизирани според сега недействащите закони за евгениката, ще бъдат компенсирани от правителството, след като вчера японските депутати прокараха историческо законодателство. След единодушното гласуване премиерът на Япония Шиндзо Абе обяви, че \"искрено съжалява\" и отбеляза, че правителството \"от все сърце се извинява\". 16 500 умствено изостанали японци са били стерилизирани без тяхното съгласие според закон, останал в сила до 1996 г., показват данни на здравното министерство.", "date": "2019.04.25", "title": "Кратки новини"}
{"url": "https://duma.bg/kolko-ni-e-dobre!-n190641", "text": "Не може да им се отрече на Борисов и на ГЕРБ гениалната способност да правят положителен пиар от гафовете си. Три години финансовото министерство не е плащало на УНСС парите за строителството на нов корпус - подписани и прошнуровани с договор за проекта. Строителят си иска парите, вузът няма откъде да ги вземе, иде запориране на сметките му. И тутакси юруш - премиерът се среща с ректора, ще води днес при него трима министри да проявят светкавична грижа за горките студенти! За какво му е този десант на Борисов - има неплатени от държавата пари по договор, трябва да се платят и толкоз, щото сроковете подпират. Ама не, Бойко надува фанфари, вдига се шум. Ще го показват по телевизора! Ще види населението как той милее за него. Как милее? Ами, като три години не изпълнява договорени задължения на държавата към него. Но кой ще се сети за това на фона на цяла правителствена делегация, изсипана в университета? Черното става бяло като току що навалял девствен сняг. А за подсилване на ефекта има и екстра - ето на, и на свещениците ще платим заплатите! А що не ги платихте досега? Правителствата на Борисов отколе си имат навика да раздават пари, когато се задават избори или някой протестира, че държавата го е ощетила. А щом предложат поредната глупост и хората скочат, дърпат назад, въздигайки се в ранг на ангели - не бойте се, няма да ви намалим пенсиите, както мислехме. Няма да опростим дълга на мюфтийството, както искаме, ще го разсрочим. Няма да ви турим по-високи данъци в курортите, както обявихме. Няма да махаме преференциите за изборите, както бяхме намислили. И т.н. Като в притчата за селянина, дето се жалвал, че му е тясна колибата, а господарят му набутал вътре и кравата, и козата, пък после ги извадил и рекъл: \"Виж сега колко ти е добре!\" Ей, хора, много ни е добре, хвала на бат'Бойко!           ", "date": "2019.04.25", "title": "Колко ни е добре!"}
{"url": "https://duma.bg/zhertvite-n190642", "text": "Над 4500 деца  , показват данни на НСИ.  Част от тях са насилници, които вероятно преди това са били обект на агресия и са престояли в различна графа на поредното статистическо отброяване. Днес те попадат в друга колонка, утре ще са в трета. Поредната стряскаща статистика за деца престъпници и деца жертви на насилие вероятно ще доведе единствено до създаването на поредния безсмислен, спорен и слабоумен документ за бъдещето на българчетата, над който ще се потят месеци наред държавните чиновници. И така колелото се върти, без никой да го спира.  Докато гледаме и се тюхкаме над данните, средата на живот на децата, реалността извън статистиката не се променят. Все така институциите са безпомощни да се справят с агресията, семейната среда търпи трусове, училището се превръща в арена на борби, вместо за учене. А в тази среда на всепоглъщащо насилие управниците успяха единствено да пръкнат спорна проектостратегия за закрила на детето, предизвикваща само скандали, протести,  конспирации сред родителите, които се чудят идва ли и у нас онази страшна, полуизвестна скандинавска институция, отнемаща децата от семействата им.  Ние обаче нямаме нужда от структура, която да взема децата ни. Сами ги даваме с апатията си.", "date": "2019.04.25", "title": "Жертвите"}
{"url": "https://duma.bg/kapela-za-shvedski-krales-n190643", "text": "- Стоп, стоп, стоп! Ти кой си?  - Как кой? - стреснат, килърът изтърва оръжието. - Иванко, убиецът на Асеня... - Абе, вие луди ли сте? Какъв Иванко, какъв убиец? - Главният герой от пиесата - обади се режисьорът.  - Защо точно тази пиеса навръх Великден? - директорът очевидно бе неприятно изненадан. - Не знаете ли кой идва за Гергьовден? Самият Папа Франциск, лично съм го поканил. Колко пъти ме е галил по главата, ех! Но как ще посрещнем Негово Светейшество? С пошли убийства и кървища? Абсурд! Какво друго имаме в репертоара? - \"Котка върху горещ ламаринен покрив\"... - Котки ли?! От Еврокомисията веднага ще ни ударят предпазна клауза за малтретиране на домашни любимци. Какво друго имаме? - \"Секс, наркотици и рокендрол\"... - Никакви наркотици! - тежко въздъхна режисьорът. - Ей, не играхме ли по едно време \"Ромео и Жулиета\"? Имам страхотна идея. Ромео ще бъде бедно момче, българче. От ромски произход. А Жулиета - богата италианка, дъщеря на еврокомисар. В образа на Ромео, всъщност Румен, ще вплетем метафоричния подтекст за европейската интеграция на България. Схващате ли? - Да, но пиесата завършва трагично - обади се млада актриса. - Двамата влюбени умират. - Как ще умират, и таз добра! - остро реагира режисьорът. - Не само че няма да умрат, ами ще ги оженим. Драмата ще настъпи, щом сватовете почнат да наддават. Богат роднина на Жулиета дарява на младоженците дворец във Верона! После един от нашите се оказва шведски просяк от Дреновец. И дарява Момкова махала плюс Модерно предградие. Ония цакат с Канале Гранде, нашите с вагоноремонтния завод! Плюс релсите от линията Перник - Волуяк. Накрая става един баровец, братовчед на Берлускони, и дарява Сикстинската капела. Именно тогава бащата на Ромео скача и си тръгва бесен. - Как така? - попитаха в хор артистите.  - Тъкмо тук е развръзката! - тържествуваше режисьорът. - Както казва Чехов, време е да гръмне пушката. Та става значи бащата на Румен и си тръгва, леко подпийнал и тежко оскърбен. Следва прочутият монолог, пълен с горчивина и трагизъм. \"Да бъда сват или да не бъда?\", пита той. \"Бях готов и магистрала \"Тракия\" да им харижа, и шест апартамента от \"Артекс\", а те ми се подиграват с някаква капела. Аз да не съм за една шапка, бе, мръсни жабари!\" И таман бащата да посегне на живота си, търчат Жулиета и Руменчо, а синът крещи - сакън, татко, недей, проверих в \"Гооглето\" - капелата е голема работа, по-голема от Факултето! Чак тогава бащата дава благословията си, Румен и Жулиета се прегръщат, а публиката подсмърча от щастие. Папата ще ги венчае, а вместо марша на Менделсон ще зазвучи католическа меса. Ето така се влиза в Шенген, дами и господа! През парадния вход!", "date": "2019.04.25", "title": "Капела за шведски кралес"}
{"url": "https://duma.bg/izgubeni-v-patya-n190639", "text": "Пак идват празници, а с тях и проблемите по родните пътища. Пак ще има задръствания по магистралите, по границите и т.н. В последните години най-тежко е положението на т.нар. магистрала \"Хемус\". В момента в посока Варна текат ремонти на пет места - при 19-и, 36-и, 37-и и 51-ви километър и при тръбата за София на тунел \"Витиня\". Основно ремонтират виадукти, два от които ги започнаха наскоро. Единственото, което се знае, е, че те няма да приключат чак до есента. Нямаше ли обаче някой в АПИ да помисли, че най-големите задръствания на \"Хемус\" са по празниците? Не си ли спомнят какво беше по Коледа, когато тапата на \"Витиня\" беше над 10 км и така - цял ден. Не можаха ли тези стратези на ремонта да изчакат две седмици, за да минат поне Великденските празници, ами започнаха да къртят. Сега хиляди българи, плащащи данъци, винетки, застраховки, скъпо гориво, ще \"празнуват\" на \"Хемус\". Защото друг избор нямат. Искаш ли да се прибереш при близки и роднини, трябва да се заредиш с гориво и търпение, за да преминеш магистралата. Във вторник и Борисов разгледа предизборно строителството на отсечката Ябланица - Боаза, но надали е ходил дотам, шофирайки кола на НСО. Ако го беше направил, щеше да разбере колко е трагично състоянието на този път, по който скоро ще започнат дори да събират и тол такси. Разбира се, от АПИ ще кажат, че ремонти се правят през лятото, което е вярно, но дали ще започнеш пет дни по-късно, няма никакво значение. Тези дни може да се компенсират с извънреден труд, ако се налага. В България обаче изпълнителите на обществени поръчки гледат как да направят ремонта с най-малко пари, за да могат да приберат по-голяма печалба. А властта ги прикрива, за да им се отчетат после я с евтин апартамент, я с нещо друго. А за народа никой не се интересува. Затова той се губи по пътя и мълчаливо стиска зъби.", "date": "2019.04.25", "title": "Изгубени в пътя"}
{"url": "https://duma.bg/samo-chuzhdentsi-shte-deklarirat-realen-sobstvenik-na-ofshorka-n190644", "text": "Декларация за действителен собственик ще подадат онези фирми, чиито собственици са регистрирани чуждестранни лица и техните действителни собственици физически лица по никакъв начин не са вписани в нашия регистър. Това каза шефът на бюджетната комисия в парламента Менда Стоянова във връзка с внесения от ГЕРБ законопроект за изменение и допълнение на Закона срещу изпирането на пари. Стоянова посочи, че преди месец абсолютно всички фирми е трябвало да изпратят за одобрение в ДАНС своите планове за обучение на служителите си във връзка с прилагането на Закона за мерките срещу изпирането на пари. Документите затрудниха задължените, доведоха до опашки пред службата, както и натовариха ДАНС. Следващата кампания преди изменението на закона трябва да бъде на 12 май, когато изтича срокът по правилник всички тези фирми да направят промени в правилниците си за прилагане на закона за мерките срещу изпирането на пари, да ги изпратят отново в ДАНС и да чакат одобрение. \"Сега казваме, те ще си направят тези промени, но не до 12 май, а до 6 месеца, след като ДАНС публикува на сайта си националната оценка за риска. Оттам ще се види кои са рисковете, които те трябва да идентифицират и да включат в своите правилници\", заяви Менда Стоянова. Второто е, че няма да ги изпращат на ДАНС за одобрение, а ще си бъдат при тях и ще ги ползват за нуждите на действията, които следва да предприемат по Закона за мерките срещу изпирането на пари. По думите на Стоянова третата промяна в закона засяга датата 31 май, до която всички фирми в обхвата на Закона за мерките срещу изпирането на пари е следвало да декларират действителните си собственици със специална декларация. \"В този текст бяха включени фирми ЕООД или ООД, чиито собственици са физически лица, които са вписани в регистъра. Дори собственик на едно юридическо лице да е друго юридическо лице, ако неговият собственик е вписан в регистъра по друга партида, не по тази, пак трябваше да се подава. Изменението казва, че ако действителният собственик е вписан вече по тази партида или по друга партида, на друго българско юридическо лице и се намира в регистрите БУЛСТАТ, Търговски и регистър за лица с нестопанска цел, няма да подават такива декларации. На практика декларация за действителен собственик ще подадат онези фирми, чиито собственици са регистрирани чуждестранни лица и техните действителни собственици физически лица по никакъв начин не са вписани в нашия регистър\", обясни още Менда Стоянова.", "date": "2019.04.25", "title": "Само чужденци ще декларират реален собственик на офшорка"}
{"url": "https://duma.bg/krediti-i-depoziti-prodalzhavat-da-rastat-n190645", "text": "58,06 млрд. лв. вече са раздадените кредити към края на март, отчете БНБ. За една година те са се увеличили със 7,6%. Ръстът им продължава да се ускорява - през март те са с 0,2% повече в сравнение с февруари. 22,17 млрд. лв. от тях са отишли в домакинствата. Ръстът при кредитите за граждани спрямо март м.г. е по-голям от този на доходите. Те растат средно с 10%, а заемите - с 11%. Почти половината от кредитирането на домакинствата - 10,76 млрд. лв., са ипотечни, които и през март се увеличават с най-бързи темпове. Изтеглените жилищни заеми са с 11,5% повече в сравнение с третия месец на миналата година. Потребителските прескочиха 9 милиарда - 9,33 млрд. лв., и са се увеличили със 17,9% спрямо март 2018 г., сочат данните на централната банка. Депозитите също продължават да растат, макар и с малко по-бавни темпове от кредитите. В края на март общата им сума е 79,1 млрд. лв., което означава, че са с 9,3% повече отпреди година. 52,37 млрд. лв. държат в банки домакинствата - с 8,9% повече в сравнение с март 2018 г. С 10,4% са се увеличили парите в оборот и към март те вече са 95 млрд. лв., отчитат още от ведомството на Димитър Радев. ", "date": "2019.04.25", "title": "Кредити и депозити продължават да растат "}
{"url": "https://duma.bg/sofiya-vladimirova-poluchi-nov-mandat-nachelo-na-sem-n190633", "text": "София Владимирова единодушно бе преизбрана за председател на СЕМ. Тя бе единствената номинирана, а новият й мандат официално ще започне на 9 май. Розита Еленова поиска Владимирова да представи отчет за работата на администрацията и отбеляза, че според нея има проблем с човешките ресурси и прекалено голямо текучество на кадри. Тя се възмути, че липсвали финансови разчети. Трябва да преосмислите управленския си подход, критична бе тя към Владимирова. Шефката на СЕМ се оправда с ниските заплати и тежките конкурси за заемане на постове в държавната администрация, част от която е съветът. Тя подчерта, че по закон не е длъжна да представя отчет. Иво Атанасов припомни, че при оставката на предходния председател Георги Лозанов той и негови колеги са поискали подобен анализ. Тогава отново е изтъкнато, че не е задължителен, а Еленова и други членове на СЕМ са подкрепили тезата. Атанасов отбеляза, че преди месец НС е одобрило годишния отчет на съвета, което е добър знак.", "date": "2019.04.25", "title": "София Владимирова получи нов мандат начело на СЕМ"}
{"url": "https://duma.bg/sotsialistite-pitat-za-sechta-v-bistritsa-n190635", "text": "На какво основание са били изсечени над 100 здрави 40-50-годишни бора до стадиона на футболния отбор \"Витоша\" в Бистрица, попита третата в евролистата на БСП Цветелина Пенкова. Тя и кандидатите за евродепутати Момчил Неков и Емил Георгиев посетиха мястото, на което допреди две седмици са се издигали дърветата. Тримата бяха придружени от лидера на БСП в София Калоян Паргов и общинския съветник Альоша Даков. Те разговаряха с арх. Димитър Димитров от сдружението \"Граждани за София\", който им обясни за скандалното изсичане. Пъновете били замаскирани с кал и клони. \"Настояваме да научим кой е дал разрешение за изсичането и на какво основание. Законно ли е случилото се и ако не, кой ще понесе отговорност и каква ще е тя\", настоя Пенкова. \"София претендира да е зелена европейска столица, а според статистиката в България 15 000 души годишно умират от заболявания, свързани с мръсния въздух. Нещата не може да продължават така! Настояваме да бъде гарантирана равностойна компенсация за тези изсечени борове. Местните предлагат футболният клуб да възстанови екопътеката до Плана планина. Мисля, че подобно решение би било справедливо\", заяви Неков. \"Много бих искал да знам дали главният тигър на \"Бистришките тигри\", министър-председателят, ще бъде честен и ще се намеси справедливо в този скандал. За мен е пълно безумие да бъдат изсечени над 100 здрави бора. Трябва да има адекватно наказание за виновниците\", заяви Георгиев. Калоян Паргов призова кметицата Йорданка Фандъкова да не бяга от отговорност. Общинските съветници от БСП искат яснота кога и къде ще бъде направено компенсаторно залесяване.", "date": "2019.04.25", "title": "Социалистите питат за сечта в Бистрица"}
{"url": "https://duma.bg/emil-koshlukov-oglavi-vremenno-bnt-n190634", "text": "До избора на постоянен генерален директор на БНТ временно поста ще заеме Емил Кошлуков. Програмният шеф на медията е единственият, който е дал съгласието си за позицията, стана ясно на вчерашното заседание на СЕМ. Константин Каменаров подаде оставка сутринта и така спести на регулатора решението да го освободи заради присъдата му за шофиране в нетрезво състояние. Според Закона за радиото и телевизията шефът на обществена медия не може да е осъждан условно или ефективно за умишлени престъпления от общ характер. Най-вероятно конкурсът за шеф на БНТ ще бъде обявен едновременно с този за генерален директор на БНР в началото на май. С пълно единодушие членовете на СЕМ гласуваха подадената от Каменаров оставка, с освобождаването му обаче трябваше да бъде утвърден и новият директор. Заради важни събития за БНТ и страната като евровота и визитата на папата, от регулатора искаха новият шеф да е \"вътрешен\" за медията, за да не се налага тепърва да се запознава със ситуацията. Преговорите от вторник обаче завършили без успех. Сред коментираните от СЕМ е бил Валери Запрянов, той обаче няма необходимия трудов стаж в телевизия, а вчера подаде и оставка от Управителния съвет на БНТ. Кандидатурата на Кошлуков бе приета с 3 гласа \"за\", \"против\" бе Иво Атанасов, а Ивелина Димитрова се въздържа. Членовете, които го подкрепиха, изразиха надежда, че ще успее да стабилизира ситуацията предвид \"форсмажорните обстоятелства\". Чуха се и комплименти, че през 2017 г. той и Каменаров представили \"най-ярки и съвременни\" концепции за управление на БНТ. Димитрова се въздържа, защото Кошлуков покрива само формално условията и според нея няма достатъчно опит в телевизията. Атанасов припомни възраженията си срещу кандидатурата му за генерален директор. На конкурса за шеф на БНТ през 2017 г. Кошлуков бе спряган за фаворит на властта. Около трудовия му стаж обаче имаше твърде много въпросителни, накрая той представи служебна бележка от тв \"Атака\", където изненадващо се оказа програмен директор, и така закърпи минимума от 5 години телевизионен стаж. Последвалият скандал даде шанс на Каменаров да бъде предпочетен от СЕМ. По-късно Кошлуков стана програмен директор и водещ в БНТ. Екипът на \"Денят започва с култура\" излезе с декларация за оказван натиск върху предаването. Последваха протести и искане за оставката на новия програмен шеф. Кошлуков предизвика нов скандал, като показа среден пръст в ефир по темата за застрояването на националния парк \"Пирин\", а СЕМ глоби телевизията. Асоциацията на европейските журналисти - България публикува декларация срещу решението на СЕМ. В цял свят се гледа с подозрение на прескачането от политиката в журналистиката и е абсолютно несъвместимо със статута на БНТ като обществена телевизия да бъде управлявана, макар и временно, от човек с биографията на г-н Кошлуков, възмутени са те. Притеснение поражда и близостта му с \"Атака\" предвид поста му в тв \"Алфа\". \"Tози избор оставя съмнение, че позицията на генералния директор на обществената медия е зависима от интересите на управляващата коалиция, от която тази партия е част. И това се случва в период преди избори, което е сериозна опасност за безпристрастността на медията\", посочват от асоциацията.", "date": "2019.04.25", "title": "Емил Кошлуков оглави временно БНТ"}
{"url": "https://duma.bg/bsp-tragva-kam-pobeda-s-n18-n190636", "text": "Евролистата на коалиция \"БСП за България\" ще бъде под номер 18, реши жребият в Централната избирателна комисия вчера. \"С номер 18 получихме ясна и конкретна задача от ЦИК - първо място и осем евродепутати. Всичко друго е въпрос на работа и мобилизация от наша страна. С номер 18 българските граждани имат възможност да гласуват за една справедлива България\", коментира председателят на националния предизборен щаб на БСП Георги Свиленски. Народният представител Христо Проданов предрече промяна на 10-годишния модел, който разяжда държавните и общинските системи в България. ГЕРБ са с номер 12, НФСБ - 1, ВМРО - 3, \"Атака\" - 14, ДПС - 20, \"Воля\" - 23. Шестима са независимите кандидати - Ваня Григорова, Николай Ненчев, Венислава Атанасова, Десислава Иванчева, Минчо Христов и Христо Симеонов.", "date": "2019.04.25", "title": "БСП тръгва към победа с N18"}
{"url": "https://duma.bg/mz-pravi-spetsialna-naredba-za-sharkite-n190628", "text": "Специална наредба, с която се въвеждат правила за диагностика, профилактика и контрол на заразни болести на дихателната система, е публикувана на електронната страница на здравното министерство. Наредбата се отнася за варицела, епидемичен паротит, коклюш, менингококова болест, менингококов менингит и сепсис, морбили, рубеола и скарлатина. В наредбата са посочени противоепидемични мероприятия спрямо болния, механизмът на предаване на инфекцията и контактите за бързо ликвидиране на епидемичния процес. В наредбата са разписани и съвременните методи за лабораторна диагностика на заболяванията. При поява на епидемичен паротит, рубеола или варицела в детска ясла или градина или училище контактните деца, както и неболедувалите ще бъдат под медицинско наблюдение 21 дни. Болният от коклюш ще се лекува у дома до клинично оздравяване, но не повече от 30 дни от началото на заболяването или 20 дни от започване на конвулсивната кашлица, а неболедувалите и неимунизирани контактни лица ще са под медицинско наблюдение 14 дни. Наблюдението за болни от менингококова болест е 7 дни.   При поява на морбили неимунизираните над 13 месеца трябва да бъдат ваксинирани до 72 часа от контакта с болния и да бъдат поставени под медицинско наблюдение за 17 дни от датата на имунизацията. 5 дни е домашната карантина след поява на обрив от рубеола. Контролът по изпълнението на наредбата е вменен на регионалните здравни инспекции.  ", "date": "2019.04.25", "title": "МЗ прави специална наредба за шарките"}
{"url": "https://duma.bg/za-godina-razhodite-za-invalidni-pensii-narasnali-s-63-n190629", "text": "Разходите за пенсии за инвалидност през 2018 г. нараснали с 6,3% спрямо 2017 г., сочат данни на НОИ. В края на миналата година общо 517 743 души са получавали пенсия за инвалидност. От тях 455 419, или близо 87,8%, поради общо заболяване, а 50 948 души са със социална пенсия за инвалидност. С 213 души по-малко са получавали лична пенсия за инвалидност. Анализът на НОИ показва, че няма осезаемо намаление в общия брой на пенсионерите с водеща пенсия за инвалидност - по-малко от 2 хил. души. За сметка на това обаче общият брой на пенсионерите със социална пенсия за инвалидност в края на годината се увеличава с 384 души. Експертите са на мнение, че като цяло за годината не е имало съществена разлика между броя на новоотпуснатите и броя на спрените или прекратените пенсии. Увеличението на разходите за инвалидни пенсии от 1,76 млрд. лв. през 2017 г. на 1,87 млрд. лв. от НОИ обясняват с ръста и на пенсиите за осигурителен стаж и възраст, и на социалните пенсии за старост. В същото време експертите обясняват, че през втората половина на годината ръстът на разходите за инвалидни пенсии се забавя в сравнение с предходни години. В периода септември - декември 2018 г. общият брой на новоотпуснатите лични пенсии за инвалидност поради общо заболяване и лични социални пенсии за инвалидност намалява с 36% в сравнение със същия период на 2017 г. По-нисък е и броят на възстановените след преосвидетелстване пред ТЕЛК пенсии. С близо 63% се е увеличил броят на хората, които вече нямат право на инвалидна пенсия, защото не им е даден минималният процент неработоспособност.  ", "date": "2019.04.25", "title": "За година разходите за инвалидни пенсии нараснали с 6,3%"}
{"url": "https://duma.bg/shivachki-chakat-zaplati-nad-godina-n190630", "text": "Шивачки от фалирала фирма чакат заплати от месеци. Ощетените служители на обявената в несъстоятелност австрийска фирма \"Тренд Фешън\" в Кричим са над 250, от година те се борят да получат заработените си възнаграждения. Над 40 шивачки вчера окупираха централния офис на фирмата, в който обаче нямаше никого. Една от протестиращите пред сградата обясни, че не са получавали три заплати, по около 1500 лева. Служителките вече започвали да губят надежда, че ще си получат парите. Те посочиха, че няма представители на фирмата, с които да се срещнат и да разговарят - информация получавали само от сайта на Агенцията по вписванията. Според работничките назначеният синдик се отказал, а нов не е назначен. Няколко месеца след като останали без работа, някои от ощетените бивши служителки се регистрирали в Бюрото по труда, за да получават обезщетение за безработица. Скоро обаче срокът за получаването му изтича и те трябва да си потърсят нова работа, без да са получили заплатите от шивашката фирма. Сред измамените има жени с прекратено майчинство заради неплатени осигуровки. Човекът, който е извършвал транспорта на фирмата, също е ощетен - той трябва да получи 10 000 лв. Твърди, че вече завел дело.  Институциите вече са информирани за проблема. От НОИ увериха, че скоро шивачките ще си получат заработените заплати. Преди дни десетки шивачки от \"Бетис\", която се помещава в района на предприятието \"Струматекс\" в Благоевград, останаха без работа. Преди 2 седмици те установиха, че помещенията, където работят, са заключени. Причината бе, че собственикът на фирмата, която шие якета за Италия, не е платил наема. До момента те бяха получили част от януарските си заплати и имат да вземат още заплата и половина.", "date": "2019.04.25", "title": "Шивачки чакат заплати над година"}
{"url": "https://duma.bg/nad-4500-detsa-u-nas-zhiveyat-v-prestapna-sreda-n190631", "text": "Над 4500 деца в България, на възраст между 8 и 17 години, растат сред насилие и престъпно поведение в криминогенна среда. Това показват данните на Националния статистически институт (НСИ) за противообществени прояви и престъпления на малолетните и непълнолетните лица през 2018 г. Други 1634 деца са станали жертва на престъпление през миналата година, което е с близо 200 повече от предходната. Тревожната статистика продължава с данни за 4 убити деца, 23 жертви на изнасилване или опит за изнасилване и 68 на блудство. През м.г. пет деца са отнели чужд живот или са опитали да го направят. Близо 300 малолетни и непълнолетни са пострадали физически и са били пребити м.г., което отново е повече от 2017 г. Най-честите престъпления срещу деца обаче са кражбите и грабежите - общо 894 малолетни и непълнолетни са били ограбени. Почти всеки тийнейджър е заплашвал родителите си с бягство от дома, но все по-малко изпълняват предупрежденията си. В сравнение с 2017 г. незначително се е увеличил броят на децата, които употребяват опиати, извършват кражби и грабежи, повреждат чужда или обществена собственост. Лек ръст има също така и на случаите на проявите на агресия, както и на скитничество и просия.  Най-разпространеното престъпление сред подрастващите, на възраст между 8 и 17 години, е кражбата на имущество. 2670 деца са откраднали и са били заловени. Най-често се краде от магазини или други търговски обекти, по-малко от домове, а кражбите с взлом са най-малко. Положителна тенденция е, че намаляват случаите на тормоз в училище. На отчет в детските педагогически стаи в цялата страна м.г. са водени 9098 малолетни и непълнолетни, извършили нарушения или престъпления. Впечатление прави, че 75,2% от всички тях са учащи, показват данните на НСИ.", "date": "2019.04.25", "title": "Над 4500 деца у нас   живеят в престъпна среда"}
{"url": "https://duma.bg/nyama-da-im-e-lesno-n190632", "text": "СЕМ реши да сбъдне мечтата на Емил Кошлуков и го уреди с шефското място на БНТ. Формално той уж отговаря на изискванията. Реално далеч не е най-безспорната кандидатура. Има богат политически опит, за сметка на това телевизионната му кариера е доста постна. Това бе и основният препъникамък да оглави обществената телевизия преди 2 години. Тогава той \"внезапно\" замина за чужбина, конкурсът за шеф на БНТ бе удължен, а след това се оказа, че Кошлуков редял програмата на \"Алфа\". Партийната телевизия на \"Атака\" е медията, която СЕМ често глобява за нарушения на етични, правни и какви ли не норми. Тези факти би трябвало да са достатъчен мотив медийният регулатор да предпочете друг за шеф на БНТ. Поведението на Кошлуков също не играе в негова полза. Той все още се изживява като \"куковец\" и \"таралеж\", макар и рафиниран. Използва чувството си за хумор, но обществената позиция в националната телевизия би трябвало да възпира гаменските му изцепки. Уви, не е така - помним средния пръст в ефир и назидателния фейсбук тон към подчинените, които се оплакаха от опитите му да налага цензура и мнение. По закон шефът на обществената телевизия трябва да има \"обществен авторитет и професионално признание\". Гилдията вече се произнесе няколко пъти за Кошлуков. Но явно СЕМ нямаше избор - всички попитани са отказали да ги насаждат на тия пачи яйца. Може би ги е страх, че покрай изборите ще се сдобият с много \"шефове\"? Или пък отсега стягат управленска концепция за конкурса? Дупе да им е яко на журналистите в БНТ, предстоят интересни времена.", "date": "2019.04.25", "title": "Няма да им е лесно"}
{"url": "https://duma.bg/pashalni-aktsenti-ili-vazkresenie-hristovo-po-sveta-n190693", "text": ". Честванията по повод Възкресение Христово имат специфични многовековни традиции в различни страни по света. Великден в Италия е изключително популярен и любим както от децата, така и от възрастните. На главния площад в Рим се събират хиляди вярващи, за да чуят поздрава на Папата. А преди време е било прието с помощта на факли да се разнася свещеният огън, запален в храма. Днес на Ботуша се залага най-вече на семейната закуска, която непременно включва варени яйца, пушен колбас и несладък козунак или пък касатиело - неаполитански солен специалитет, приготвян само за Възкресение Христово. Във Франция за Великден, но именно в неделя, направо насред големи площади се прави огромен омлет. За целта се използват средно 4500 яйца няколкостотин килограма месо или шунка. Също така във всички магазини, супермаркети и дори на централни улици се продават милиони шоколадови фигурки на зайци, пилета, яйца и други талисмани, посветени на светлата дата. Когато жители на романтичната страна чуят звън на камбаните, непременно се прегръщат и целуват. Възкресение Христово е най-важната религиозна дата във Великобритания. На Острова съществува традицията да се разменят яйца, но не истински, а специални - сладки, от марципан или какао, с карамелен пълнеж. В кралството се спазва и обичаят хората на Великден да си обличат нови дрехи като символ на пробуждането на природата и знак за началото на по-добър етап от живота. В Полша чудото на Христовото Възкресение се почита два дни. Неделното утро започва с тържествена великденска литургия в храма, после всички сядат на празнична трапеза, започваща с молитва. Традицията повелява на масата да се съберат всички поколения на семейството. Сервират се яйца, осветен козунак, хрян, месо и колбас. На следващия ден, наричан \"Мокрият понеделник\", поляците щедро се поливат с вода. Торбички и \"бомбички\", пълни с живителна влага, падат от прозорци и балкони върху улици и минаващи по тях хора, \"взривяват\" се в метрото, обливайки пасажерите от глава до пети. Но никой не се оплаква, напротив, всички са доволни. Смята се, че да се намокриш на Великден предвещава здраве, късмет и благоденствие. Почти две седмици продължават честванията по случай Възкресение Христово в Мексико. В петъчния ден от Страстната седмица започват шествия, пресъздаващи последните часове от живота на Иисус. Улиците се украсяват с пъстри хартиени гирлянди. Хората танцуват, небето се изпълва с фойерверки. А в събота навсякъде се появяват стилизирани фигурки на Иуда от папие маше, към които са закачени петарди и фишеци. Към края на деня всичко се взривява. Добре е да се знае, че към тази божествена дата жителите на страната се подготвят много сериозно и отдалеч: постят и се самоизтезават с разнообразни мъчения и послушания. Мексиканците вярват, че онези, които изпитат върху себе си мъките Христови по пътя към Голгота, ще станат по-добри, по-чувствителни към бедите на другите и благодарение на осъзнатия катарзис - дори по-щастливи. Самият Великден в страната е озарен от светла радост и тихи семейни събирания. Въпреки широко разпространеното мнение, главният символ на празника в Австралия не е заек, а билби, както наричат обикновения торбест бандикут. С изображения на симпатичния дългоух бозайник се украсяват всички сувенири, свързани с Възкресение Христово. Що се отнася до традиционните гощавки, трябва да се отбележи, че великденската трапеза на континента не минава без пържено агнешко или пилешко, а за десерт винаги се сервира торта от целувки, украсена с плодове. Възкресение Христово се чества не в домовете, а сред природата, тъй като местните вярват, че на този светъл ден въздухът се пречиства, а изворите се сдобиват със свойствата на света вода. Освен това всяка година именно за Великден се организира фестивал на големите летящи балони, направени с формата на писано яйце. Тъй като е многонационална държава, населена от вярващи, почитащи различни религии, Америка не спазва някакви строго определени обичаи, с които се посреща Възкресение Христово. Единствената характерна особеност, смятана за обща за гражданите на САЩ, е семейното събиране на голяма маса в неделния ден на празника. Сервират се картофи, шунка с ананас и плодови салати. Доста популярна е и великденската игра, по време на която се търкалят яйца по наклонени поляни. Децата се състезават кой ще го направи, без да спира, по-бързо и по-надалеч. Най-голямата подобна надпревара се организира на моравата пред Белия дом във Вашингтон, в която се включват стотици малчугани, пристигнали със специални кошници, препълнени от ярко боядисани яйца. Многообразните традиции и честванията на Великден по света неизбежно предизвикват въпроса - замислял ли се е някой за истинското знамение на Великден, наричан още Пасха (означаващ \"преминаване\" на староеврейски). Възкресение Христово не е просто голям църковен празник. А е символ на изкупителната жертва на Иисус Христос за греховете на човечеството. Бил е разпънат и се е възнесъл от мъртвите, за да не постигне съдът Божи всеки от нас. Трябва да приемем страданията на Христос като знак, че той е нашият истински Спасител, даващ надежда за по-добър живот.", "date": "2019.04.25", "title": " Пасхални акценти, или Възкресение Христово по света"}
{"url": "https://duma.bg/i-saprugat-na-daniela-daritkova-s-imotni-aferi-n190637", "text": "С имотни афери от началото на 90-те години на миналия век е свързан и съпругът на шефката на ПГ на ГЕРБ Даниела Дариткова. Две седмици след като тя се издигна в парламента на мястото на Цветан Цветанов, съпругът й Никола Проданов е предложен за почетен гражданин на Смолян, съобщава местният сайт \"Отзвук\". Изданието припомня, че в началото на 90-те години той построява чайна \"Очко холидейз\" върху държавен терен до телевизионната кула на връх Снежанка. Oбщинският строителен контрол запечатва обекта в началото на строежа, но Проданов го достроява. През 1995 г. е осъден на 300 лв. глоба и конфискация на чайната в полза на държавата. През май 1996 г. обаче той наема кръчмата и започва да я стопанисва. С въвеждането на минимални цени за отдаване наемът му е определен на 10 лв. на кв. м без ДДС. През май 2008 г. областният управител на Смолян прекратява договора, тъй като се оказва, че ЕТ \"Никола Проданов - Очко\" не е плащала наем от години. Срещу фирмата е заведен съдебен иск за 53 хил. лв., но окръжният съд в Смолян го отхвърля по давност. Пловдивският апелативен съд все пак го осъжда да плати 34 хил. лв. с лихвите. През 2011 г. Дариткова става депутат и областният управител на Смолян Стефан Стайков от ГЕРБ обявява за продан имота, върху който е чайната. Друга фирма на Проданов - \"Продексим\", дава само 10 хил. лв. и чайната се превръща в хотел с ресторант с 50 места. В момента наемател на хотела е дружество \"Бигер\".", "date": "2019.04.25", "title": "И съпругът на Даниела Дариткова с имотни афери"}
{"url": "https://duma.bg/konpi-nay-setne-proveryava-krasimir-karakachanov-n190638", "text": "Повече от седмица, след като медии разкриха, че вицепремиерът Красимир Каракачанов не е декларирал части от имота си, прокуратурата най-сетне назначи проверка. След сигнал срещу лидера на ВМРО разследването е поверено на антикорупционната комисия (КПКОНПИ), съобщи вчера говорителят на главния прокурор Румяна Арнаудова.  Припомняме, че Каракачанов заподозря \"Апартаментгейт\" като част от кампанията за нов главен прокурор, подалите оставка заради имотните си далавери политици били \"косвени жертви\". Зам.-председателят на ВМРО Искрен Веселинов оправда вчера недекларираните тераси в новия мезонет на Каракачанов с инструкции от КПКОНПИ. Никой не декларира тераси пред антикорупционната комисия, тъй като не е задължително, написа във фейсбук той. Шефът му бил попаднал в имотния скандал заради \"неграмотността или злонамереността на някои медии\". \"Попълвам години наред подобни декларации и напътствията на служителите винаги са били: тераси, мазета, тавани НЕ СЕ ДЕКЛАРИРАТ\", твърди Веселинов. По думите му служители на КПКОНПИ изрично подчертавали, че графата \"разгъната застроена площ\" не се попълва. Практиката била от години. Запознати обаче коментират, че ако КПКОНПИ действително е давала такива инструкции, това е директно нарушение на закона. Веселинов твърди, че Каракачанов е купил жилището от роднина, затова обяснения за цената не можело да се търсят. По-рано стана ясно, че прокуратурата започва проверка на всички къщи за гости, създадени по европроеки от Програмата за развитие на селските райони. Аранудова обяви, че у нас има 746 къщи за гости на стойност 202 млн. лв. по европроекти. Част от тях са в защитени зони по морето. Имало съмнения, че част от къщите за гости не функционират като такива или отчитат туристи с фалшиви документи.  Новината за проверката на всички еврокъщи бе обявена, след като прокуратурата спешно тръгна да разследва Елена Йончева, набедена от жълт сайт, че има къщи по морето. Породиха се съмнения, че опозицията получава проверки по-бързо от тези за вече бившия зам.-министър на икономиката Александър Манолев. Негово имение край Сандански също е построено по европроект. След медийни разкрития прокуратурата заподозря, че Ана Димитрова, на чието име се водят няколко обекта на Манолев, е подставено лице. \"На 17 април някой е минал през Община Сандански и е оставил ключ на къщата и бележка \"моля ви не разбивайте\", обяви Арнаудова. Местната власт обаче не съдействала, не са предадени документите, които разследващите органи са искали, а служителите не желаят да свидетелстват и не си спомнят кой е оставил ключа и декларацията.", "date": "2019.04.25", "title": "КОНПИ най-сетне проверява Красимир Каракачанов"}
{"url": "https://duma.bg/sadat-obyavi-vremenniya-kmet-na-mladost-za-nezakonen-n190627", "text": "Столичният административен съд обяви назначението на арх. Румен Русев за временен кмет на район \"Младост\" за незаконно. Според съдия Мария Ситнилска единственият законен кмет след ареста на Десислава Иванчева е посоченият от нея Петър Кърджилов. Решението на съда не е окончателно и ще бъде обжалвано. До окончателното произнасяне на върховния съд кмет на района остава арх. Русев. В края на май м.г. Столичният общински съвет (СОС) избра арх. Румен Русев за изпълняващ длъжността кмет на район \"Младост\". Той бе предпочетен от СОС за сметка на Петър Кърджилов, когото Десислава Иванчева назначи от килията. Първо тя уволни арх. Румен Русев като заместник-кмет по строителството на района, а след това назначи говорителя си Петър Кърджилов за временен кмет. Адвокатът по делото Александър Кашъмов коментира, че действията на Общинския съвет \"са узурпиране на власт в нарушение на принципа за върховенство на закона, закрепен в конституцията\". Кърджилов поиска незабавно оставките на председателя на СОС Елен Герджиков и на Русев заради допуснатото беззаконие.", "date": "2019.04.25", "title": "Съдът обяви временния кмет  на \"Младост\" за незаконен"}
{"url": "https://duma.bg/sotsialnite-shte-deystvat-do-den-ako-dete-e-izostaveno-v-bolnitsa-n190624", "text": "Дирекциите \"Социално подпомагане\" (ДСП) ще трябва да предприемат спешни мерки за предотвратяване на изоставянето на непотърсено дете, прието в лечебно заведение, до 24 часа от деня, в който то е трябвало да бъде изписано. В момента срокът за такива действия е 7 дни. Освен това ДСП ще могат служебно да предприемат действия за реинтеграция непосредствено след настаняване на детето извън семейството му. По досега действащия ред родителите трябва да подадат заявление, че желаят да бъдат предприети такива мерки. Тези промени са залегнали в Наредбата за условията и реда за осъществяване на мерки за предотвратяване на изоставянето на деца и настаняването им в институции, приета вчера от правителството.", "date": "2019.04.25", "title": "Социалните ще действат до ден, ако дете е изоставено в болница"}
{"url": "https://duma.bg/otkrivat-pametnik-na-han-kotrag-v-tatarstan-n190622", "text": "Паметник на хан Котраг ще бъде поставен на 27 юли в гр. Тетюши, Татарстан, съобщиха фондация \"Въздигане\" и кметството на града. Фигурата ще се издига на връх над р. Волга с директен изглед към град Болгар - някогашната столица на Волжка България.  Поставянето на паметника полага начало на партньорство между фондацията и кметството на Тетюши за възстановяване на съвместната ни история и култура, както и създаване на условия за посещение и културен обмен. Събитието ще бъде отбелязано с неколкодневен фестивал, който ще покаже запазени обичаи, традиции, фолклор, дрехи, възстановки, както на местните народи, живеещи в Татарстан, така и от България. Преди откриването, от 5 до 9 юни ще бъде отбелязана четвъртата годишнина от поставянето на паметник на хан Алцек в италианското селце Челе ди Булгерия - инициатива, задвижена от \"Въздигане\" и от Ивелин Михайлов, изп. директор на Историческия парк край Варна, чието откриване е на 22 юни т. г.", "date": "2019.04.25", "title": "Откриват паметник на хан Котраг в Татарстан"}
{"url": "https://duma.bg/vitsparad-n190690", "text": " Блондинка си говори с приятелка: - Вчера ходих на очен лекар. - И какво ти каза? Как си със зрението? - Със зрението съм добре, но има друг проблем. Докторът ми каза, че трябва да науча азбуката. Тъщата към зет: - Скъпи зетко, имам две новини за теб: една лоша и една добра. Зетят: - Виждам, че си жива и здрава, кажи сега хубавата новина. Блондинка се прибира вкъщи: - Скъпи, ще останеш много доволен, като ти кажа нещо. Днес 3 пъти минах на червено и никой не ме спря и не ме глоби. Със спестените парички си купих 3 нови шапки. Спорят две блондинки: - Това е той. - Не е той. - Той е. -Абе, не е той. - Хайде да го питаме. - Добре. - Извинете, това вие ли сте? - Да, аз съм. Двете блондинки едновременно една на друга: - Видя ли, бе!? Разговор между съпрузи: - Жената в семейството трябва да бъде като президента - всички пари да са при нея и тя да взима всички решения - казала съпругата. - Да, но на всеки четири години трябва да има избори! - съгласил се съпругът. Две блондинки си говорят. - Муцка, хайде за почивните дни да ходим в Перник? - А за Перник не ни ли е нужна виза? - Много си глупава, муцка! Ами обади се в посолството на Перник и просто попитай. След един час кормуване на блондинката  инструкторът изпотен погледнал през стъклото на колата и казал: -М-м-мдааа! И къде се намираме сега? - Докторе, жена ми постоянно кашля. Какво ли не опитахме, но кашлицата продължава. - А с трева опитахте ли? - Опитахме, разбира се, кашля и се хили. Мъж: - Под какъв знак си родена?  Жена: - Не паркирай. - Твоето куче допуска ли хора близо до себе си? - Естествено, иначе как ще ги ухапе?… Дядка влиза при доктор. - Докторе, имам проблем. - Какво е оплакването - заинтересувал се докторът. - Ами. Най-обикновено. Сърцето нещо се е разхлопало. - Какво по-точно? - Ами... на първата - всичко е нормално. На втората - малко се задъхвам. На третата - вече не мога. - Ехеее! Дядка! Ти от какво се оплакваш? На 70 години си. Аз съм 30 години по-млад от тебе и едва смогвам да се оправя само с една. - Ама, докторе! Вие за какво говорите? - попитал дядката. - Как за какво? За жени, разбира се. - Ама аз говоря за стълбището в блока. Войник се обръща към командира: - Господин командир, заповедта е изпълнена! - Но аз нищо не съм заповядвал! - А аз нищо не съм правил. Жена се обажда на диетолога си: - Докторе, мисля, че имам наднормено тегло. - Защо мислите така - попитал докторът? - Ами купих си кантар, който казва показанията с човешки глас. Качих се да се премеря и кантарът каза: \"Мерете се един по един, моля!\" Един мъж отишъл на лов с приятели. Не щеш ли обаче по невнимание един от тях го прострелял с дребни сачми в мъжкото му достойнство. Веднага го откарали болницата. След операцията при него влязъл хирургът. - Направих всичко каквото можах. Ето ти тук визитката на брат ми. - И той ли е хирург - заинтересувал се мъжът? - Не. Той е флейтист. Ще ти покаже как да си поставяш пръстите върху оная ти работа, така че, като пикаеш, да не ти пръска урина в очите. - Знаеш ли, измислили са нов сорт пчели стръвници. Едри като врабчета, зли. - А мед носят ли? - Да, ходят да го крадат от бабите на пазара и го носят направо с бурканите... - Докторе, много ли е сериозно? - пита един пациент. - На колко си години? - пита лекарят. - Скоро ще навърша 30. - А-а, няма, няма! -  отговаря докторът. Среднощен влак с няколко пътници. На крайната спирка кондукторът вика: - Последна спирка, моля освободете вагоните! Пробудил се пияница изкрещява: - Вагони, свободни сте! - Една шкембе чорба и две филии хляб... - Нямаме хляб на филии, имаме само на питки. - Е, щом има само напитки, донеси една голяма ракия... Лекция по паразитология: - А сега този млад човек, който не ме слуша, ще ни напомни в кои органи има най-много паразити! - В държавните... Късно вечерта ченге се връща вкъщи от дежурство. Уморен си съблякъл тихо униформата в тъмния хол, за да не буди жена си. В това време от спалнята се провикнала жената: - Ей, смотльо! Бегай до кръчмата и купи ракия! Ченгето бавно си навлякъл обратно униформата в тъмното и тръгнал към кръчмата. Като пристигнал там, го видял барманът и му казал: - А?! Гошо к'во е станало с тебе? - Нищо! К'во? - Гледам, че си си сменил професията. - Не съм си я сменил! Що мислиш така? - учудило се ченгето. - Ами носиш униформа на пожарникар. Габровец влязъл в хотел и отишъл на рецепцията: - Колко струва една нощувка? - На първия етаж 50 лева. На втория етаж - 30 лева. На третия - 20 и на четвъртия - 10 лева. - Ами на петия етаж? - Няма пети етаж. Само четири етажа са. Помислил малко габровецът и си тръгнал. - Но защо си тръгвате? Цените ли ви се струват високи? - Не, ама хотелът ми идва малко нисък! Ако Силата на волята не ти стига да те заведе до зъболекаря, води те Силата на болката! Жената: - Как смееш да ме наричаш \"курва\"! Спала съм само с осем мъже! Мъжът: - Айде да го довършим този скандал, като си тръгнат! - Като чета Медицинската енциклопедия, намирам, че от всичко съм болен! - Случва се! И аз, като чета Наказателния кодекс, на всяка страница се чувствам зад решетките! - Защо плачеш? - Шампоанът ми щипе на очичките! - Ти си на 28! - Смяташ, че от тая констатация ще спре да ми щипе ли? На безлюдна улица:  - Ей, пич, имаш ли мобилен телефон?  - Не.  - Не ме лъжи! А ако го намеря?  - Ето, ще ти покажа всичко - в левия джоб имам бокс и отвертка, в десния имам газов пистолет. Ако искаш провери… Шотландец лови риба в езерото Лох Нес. Внезапно от водата изскача чудовището Неси и налита да го яде заедно с лодката... - Господи, спаси ме! -  започва да се моли шотландецът... Глас от небето се обажда: - Аха, молиш ми се значи! А уж не вярваше в мен... - Ами аз и в Неси не вярвах допреди малко... - Ще дойда у вас да ти върна оцета!  - Няма нужда, не се безпокой.  - Няма нужда, ама ще дойда да ти върна оцета, че ми трябва брашно!", "date": "2019.04.25", "title": "ВИЦПАРАД"}
{"url": "https://duma.bg/sporna-anketa-v-uchilishte-otnovo-vazmuti-roditeli-n190625", "text": "Анкета за изследване на родителското приемане и отхвърляне и на детската тревожност, пусната в училища, разтревожи сериозно родители. Те започнаха да я разпространяват в социалните мрежи и да предупреждават други родители да не позволяват на децата си да я попълват.  Анкетата е част от изследване на департамента \"Когнитивна наука и психология\" на НБУ и е предназначена за деца от 8 до 14 години. Според листа за информирано съгласие изследването трябва да се проведе в учебно време в рамките на един учебен час, избран от директора. Самият въпросник бил одобрен от комисията по етика на департамента към НБУ.  Учениците трябва да отбележат дали са съгласни с твърдения за техните майка и баща като \"Натяква ми или се кара, когато съм непослушен\", \"Не ме обича истински\", \"Оплаква се от мен на другите, като не я слушам\", \"Подиграва ми се и ми се присмива\", \"Държи се грубо с мен\", \"Гледа на мен като на нещо досадно\". Детето също така трябва да отговори дали заспива трудно, сънува ли страшни сънища, страхува ли се да не му се случи нещо лошо, често ли го боли коремът, често ли му е трудно да преглъща и други.  ДУМА припомня, че само преди 2 седмици МОН пусна писмо до регионалните управления по образование, с което заяви, че затяга контрола за достъп на материали, въпросници и срещи с ученици в училищата по спорни теми, които могат да доведат до конфликти или недоволство.", "date": "2019.04.25", "title": " Спорна анкета в училище  отново възмути родители"}
{"url": "https://duma.bg/novo-petolinie-n190691", "text": "                      х х х  И както всеки път, така и този път при нас изгря сияйна свободата.  И както всеки път по-хубав е светът  и по-добри на хората лицата. Животът е прекрасен и дните са честити.  И сякаш Господ слезе на земята.  Да грабваме креслата! Да грабваме парите!  Че иначе язък за свободата... Чудесно се получи, не беше никак скучно, че улицата замени гората.  И казано научно, съвсем благополучно  спечелихме. И дойде свободата! Да няма изненади за общата ни радост  и да ни помнят със добро децата -  и глави ще падат, и някои ще страдат...  Че иначе защо е свободата... И както всеки път, така и този път  ще бдим, ще пазим зорко свободата.  Глупаците са много, а умните сме кът  и току-виж, че станала белята... За свободата ние герпйски ще се бием,  безмилостно жестока е борбата...  Че къде ли ще се денем и къде ли ще се крием ако утре друг докопа... свободата...", "date": "2019.04.25", "title": "НОВО ПЕТОЛИНИЕ"}
{"url": "https://duma.bg/pardon-n190689", "text": "ЛАФ НА БРОЯ Хванахме предателя. Говореше, че ще стане по-добре. КОЛЕЛОТО ЗА ЛЕТИЩЕТО Попитали професор по математика: - Ще гласувате ли на предстоящите избори? - Не, разбира се - отвърнал ученият, -  аз съм математик и изчислих, че вероятността моят глас да повлияе на нещо, е близка до нулата. - Но какво ще стане, ако всички се покажат такива \"умници\" като вас? Изборите ще пропаднат! - Аз изчислих, че вероятността в нашата страна да се намерят толкова много умни хора също клони към нулата! ДОКТОР СПАС И НЕГОВИТЕ ПАЦИЕНТИ - Докторе, какво означава политически активна личност? - Госпожо, нещо като полово активна! Винаги обещава, никога не изпълнява! От една страна, й се иска, а от друга страна, не може! И всички са все неудовлетворени от тази личност! - Ти какво искаш да кажеш, че аз съм полово активна? Та аз съм на 60. - Не, просто искам да кажа, че съпругът ти на 60 беше политически активен с една ваша 40-годишна колежка. Рубрика: ДЖЕЗВЕ СОЦИОЛОГИЯ Резултати от последното запитване за работата на правителството: Да вървят на м..... 46% Да им го.... 29% Да си го.... 14% Неопределили се къде да им го.... 11% ПРОЛЕТНА ИДИЛИЯ Мила градска картинка! Из всяка градинка  пъплят ли,  пъплят пенсионери,  като всеки се звери:  \"Откъде са се взели  тези нови табели?\" И намествайки си очилата, чете редовете: \"Не газете тревата -  ще я пасете!\"                              ФОЛКБИТАК Ако Алеко Константинов ни беше съвременник, щеше да напише само \"До Чикаго\". ЕВРОПЕСИМИСТИЧНО От години слушам мелодраматични арии,  че преживяваме в две различни Българии. Едната България взела-дала… Другата взела, че я обрала! ……………………………………………………… ЕТИКА Неприлично е да се говори  публично с препълнена  уста... А ако участваш в спора  с пълна гуша, как е, господа!? …………………………………………………. ПРЕСЦЕНТЪРЪТ НА МВР СЪОБЩАВА: Уведомяваме всички водачи на МПС, че се въвежда нов пътен знак А56. Той ще предупреждава шофьорите, че наближават катаджия със заеми, кредити и ипотека. АКЪЛ НА БУЦИ Ако човек е лаком и неморален, както повечето хора в наши дни, предполагам, че с много пари би си прекарал добре, ако му паднат отнякъде. ЗООПОЛИТИКОН От вчера в дневния ред на обществото влезе за изпълнение Националната програма \"Цялото СДС - в един автобус!\". ", "date": "2019.04.25", "title": "ПАРДОН"}
{"url": "https://duma.bg/tozi-prekrasen-den-utre-n190692", "text": "Телевизорът ни показа как премиерът на страната преряза лентичката на поредната инфраструктура, която откриваше, и рече: - От утре всички ще заживеете щастливо. После премиерът откри ремонтирания покрив на земеделска ферма. - От утре няма да бъдем най-бедната страна в Европа - заяви той тържествено. Денят на премиерът продължи с откриването на половин ремонтирано училище: - От утре всички ще заживеете щастливо. После премиерът прелетя с хеликоптер на другият край на държавата и нагледа разкопките на поредната археология. Там рече: - От утре няма да бъдем най-бедната страна в Европа! На селски събор, където имаше бягане в чували и мазни борби, премиерът заяви: - От утре всички ще заживеете щастливо. Когато грейнали деца, майки и старци го посрещнаха на мегдана, където имаше построена нова чешмичка, премиерът каза пред притихналото множество: - От утре няма да бъдем най-бедната страна в Европа! После премиерът отиде на брега на реката, спря при рибарите, претегли с око улова им и се усмихна: - От утре няма да бъдем най-бедната страна в Европа! Когато влезе в селска кравеферма погали едно теле и рече: - Ето на, може да има само щастливи кокошки и телета. От утре всички ще заживеете щастливо. В болницата премиерът подари на дежурния екип опаковка аспирин, нови слушалки и парче бинт. И им каза: - Свърши вашата мъка. От утре няма да бъдем най-бедната страна в Европа! На тенис-корта премиерът даде старт на поредния мач и завърши словото си с думите: - От утре всички ще заживеете щастливо. При освещаването на поредните новооткрити мощи, премиерът се черкува, посочи с пръст към небето и рече: - Началникът ми е свидетел - от утре няма да бъдем най-бедната страна в Европа! На срещата с пенсионерите, той обеща: - От утре няма да бъдем най-бедната страна в Европа! На извънредно заседание на Министерския съвет направено на горска полянка, сред природата, премиерът започна с думите: - От утре всички ще заживеят щастливо. По обратния път към столицата премиерът спря кортежа си при поредните протестиращи и им каза: - Спокойно, от утре няма да бъдем най-бедната страна в Европа! Когато новините по телевизора свършиха, един от нашите попита: - Възможно ли е да се случи всичко това от утре, както казва премиерът? Беше му отговорено: - Възможно е, разбира се. Ако утре той отиде и стане премиер на друга държава всичко това е възможно. Иначе просто няма как да стане.  После изгледахме по телевизора и прогнозата за времето, за да знаем все пак какво ни чака утре.", "date": "2019.04.25", "title": "ТОЗИ ПРЕКРАСЕН ДЕН УТРЕ"}
{"url": "https://duma.bg/do-270-lv-po-visoki-taksi-vav-vuzovete-priemat-43-413-studenti-n190626", "text": "Дo 270 лв. ще бъдат вдигнати таксите за обучение в някои държавни университети през следващата учебна година, утвърди вчера МС. За 13 вуза сумите се увеличават от 5% до 63%, или от 30 до 270 лева спрямо размера на таксите за миналата учебна година. Това са Техническите университети в Габрово и Варна, НХА, Икономическият университет във Варна, УНИБИТ, НАТФИЗ, и др.  Намаление от 17% на сто има за едно професионално направление във Висшето строително училище. При 19 държавни университета няма промяна в размера на таксите за обучение. Предложените такси ще засегнат 155 000 студенти и 5000 докторанти в редовна и задочна форма на обучение. МС утвърди и броя на новите студенти и докторанти през учебната 2019-2020 г. Държавата ще субсидира обучението на 43 413 студенти в 37 държавни висши училища. През тази година се очаква около 54 000 младежи да завършат средно образование. Предвидени са и 12 805 места за платено обучение, от които 7808 след средно образование. Частните висши училища ще приемат 12 324 студенти.", "date": "2019.04.25", "title": "До 270 лв. по-високи такси във  вузовете, приемат 43 413 студенти "}
