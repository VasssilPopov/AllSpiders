{"url": "http://duma.bg/node/156316", "text": "84 бивши и настоящи миньори от Бобов дол бяха дадени под съд от собственика на мината. Те бяха обвинени за участие в незаконна стачка. Ход на делото в Окръжния съд в Кюстендил обаче не бе даден, защото ищецът \"Въгледобив Бобовдол\" нямаше свой адвокат в залата. Съдът поиска отстраняване на документални нередности от страна на мината, след като установи и сериозни пропуски в обвинителния акт. Ако иска делото да продължи, ръководството трябва да внесе нова искова молба в 7-дневен срок. \nНа 11 и 12 май работещите в открития рудник \"Христо Ботев\" отказаха да влязат в мината и цяла нощ стояха пред административната сграда на предприятието заради неполучени повече от 2 месеца заплати и ваучери за храна. \nСлед протеста през май миньорите получиха заплатите и купоните си, но още тогава заподозряха, че ще има наказани. \nДУМА припомня, че и през юли имаше 2 дни забавяне на заплатите в мините на Бобов дол, но след намесата на ГИТ бяха изплатени. \nСамо за периода от 1 юли до 1 септември т.г. са подадени 17 жалби в ГИТ от бивши миньори или работници, че мината не им се е издължила със суми, полагащи им се по трудови правоотношения, става ясно от публикация в \"Юг News\". \nКъм момента условията на труд в мините в Бобов дол не са се променили особено, разказват някои от подсъдимите и се оплакват от натиск, който ръководството упражнявало върху тях. Трудовите злополуки не спират. \nДружеството концесионер, което е с големи  задължения към държавата, се смята за свързано с бизнесмена Христо Ковачки.   \n", "date": "2017.11.22", "title": "Ковачки съди миньори заради стачка  "}
{"url": "http://duma.bg/node/156300", "text": "У нас жените получават средно 630 лв., а мъжете 715 лв. и само 11,3% от работещите българки получават заплата между 1000 и 2100 лв. Средно с 85 лв. по-ниско е възнаграждението на дамите в сравнение с мъжете на една и съща позиция. Това става ясно от доклад на МТСП за равнопоставеността на половете в България. Според него заплатите на близо 44% от работещите у нас жени са до 500 лв. Най-голяма е разликата в заплащането на труда на жените и мъжете, работещи в туризма - около 19%. Ниските заплати водят и до ниски пенсии - жените вземат средно 115 лв. по-малко. Припомняме, че преди дни социалният зам.-министър Зорница Лусинова обяви, че според индекса за равнопоставеност на половете от 2017 г. на Европейския институт за равенство между половете България е постигнала осезаем напредък в последните 2 години, като се придвижила с 10 места напред в класацията. \nНай-важната роля на жената е да се грижи за дома и семейството, а на мъжа е да печели пари, смятат 81% от българите, сочат пък данни от юнско проучване на Евробарометър за половото равенство в ЕС. България е на първо място по полови стереотипи в ЕС, на опашката са скандинавците - в Швеция 3%, в Дания 4,4%, в Холандия 4,6%. \nВ същото време 74% от българите смятат, че мъжът трябва да има същите задължения в домакинството като жената, а 68% са на мнение, че мъжете трябва да взимат отпуск за гледане на дете. ДУМА припомня, че през 2016 г. у нас са изплатени 7189 обезщетения на мъже за отглеждане на малко дете. Любопитно е, че въпреки споменатите стереотипи и разлики в заплащането на труда, България е на второ място в ЕС по отношение на полово равенство по високите позиции на компании и други организации. \nДУМА припомня, че в края на април 2016 г. влезе в сила създаден набързо Закон за равнопоставеност на жените и мъжете. Тогава Министерският съвет създаде Национален съвет по равнопоставеността, в който членуват заместници на всички министри, вицепремиерът по демографската политика, представители на всички държавни агенции, на омбудсмана, на работодателските и синдикални организации, на неправителствени организации и др., а председател е министърът на труда и социалната политика. Макар да бе приветствано приемането на такъв закон, нищо по отношение на неравенството на половете, нито по отношение на заплащане на труда на жените у нас не се промени, откакто той влезе в сила. Статистиката не се е променила, въпреки че от 2005 г. до 2015 г. се приемат Национални планове за действие за насърчаване на равнопоставеността на жените и мъжете, а от 2009 г. се разработват Национални стратегии. \nПо време на европредседателството си България ще акцентира и върху ролята на жените в дигиталния свят, обяви неотдавна Зорница Русинова. Тя припомни данни на Евростат, според които страната ни е на първо място в ЕС по дял на жените, работещи в сектора на информационните и комуникационните технологии - 27,7%, докато средното равнище за ЕС е 16,1%.     \n", "date": "2017.11.22", "title": "Eдва 11,3% от българките вземат между 1000 и 2100 лева  "}
{"url": "http://duma.bg/node/156301", "text": "Днес, 22.11., сряда, от 17.30 ч. в салона на дружеството на ул. \"Славянска\" 6 ще бъде изнесена лекция на тема: \"България между Европа и Азия - а сега накъде\"? Лектор: Валентин Вацев. Заповядайте!     \n", "date": "2017.11.22", "title": "СЛАВЯНСКО ДРУЖЕСТВО В БЪЛГАРИЯ"}
{"url": "http://duma.bg/node/156302", "text": "На протест в неделя столичният кмет Йорданка Фандъкова ще бъде призована да си подаде оставката. Проявата е наречена \"ДанчеСлез - Протест за цялостно творчество\" и ще се проведе от 13 ч. Сборният пункт е пред Министерския съвет. Недоволните от управлението на Фандъкова ще изминат пътя до общината на ул. \"Московска\" 33. \"Некачествените ремонти, замърсяването на въздуха, провалите в областта на градския и велотранспорта, презастрояването и заличаването на архитектурното наследство - теми, които вълнуват и засягат всеки един от нас\", коментират организаторите на акцията от \"Спаси София\". Те призовават хората да покажат на кмета, че отдавна е дошло времето да се вслуша в проблемите им и да защити правото им да живеят в здравословен, устойчив и приятен град. \"А ако тя не е готова да го стори - тогава дружно да извикаме \"ДанчеСлез\". \nОрганизаторите призовават столичани да не са безучастни и вечно мрънкащи у дома. Те припомнят, че третият мандат на кмета е белязан от поредица скандали, провалени проекти и ремонти, както и вредни за града политики - повишението на цената на билета, недостатъчен и нередовен градски транспорт, аматьорски велоалеи, ремонтите на \"Дондуков\", \"Шипченски проход\", \"Цариградско шосе\", автомобилен хаос и опасно замърсяване, липсата на базова инфраструктура, разрушаване на паметниците на културата.   \n", "date": "2017.11.22", "title": "Призовават за оставката на Фандъкова на неделен протест"}
{"url": "http://duma.bg/node/156303", "text": "Само 2% от българските ученици, участвали в модула за уменията да решават проблеми в екип, могат да се справят със сътрудничеството с партньори на високо ниво. Това показват резултатите в този модул на международното изследване PISA през 2015 г., които бяха огласени в МОН вчера. Останалите наши ученици се разделят поравно (по 49%) в ниското и средното ниво на класирането. \n Учениците ни обаче показват желание и мотивация да решават проблеми в екип, посочи Светла Петрова, завеждащ отдела за анализи на Центъра за оценяване на образованието към МОН. В изследването са участвали ученици от 51 държави и региони. Оценяването е по скала от 0 до 1000 точки, като 500 т. е средният резултат за учениците от страните на ОИСР, която прави изследването PISA. Резултатът на българските ученици на възраст 15-16 г. е 444 точки и те са сред връстниците си от общо 25 страни, чийто резултат е под средния. За съжаление българчетата са последни от учениците от европейските страни, които са участвали в този модул на изследването. Първи са учениците от Сингапур, Япония и Хоконг (Китай) - както бе и при модулите за уменията в четенето, математиката и природните науки, чиито резултати бяха съобщени в края на миналата година.  \n                   \n    \n", "date": "2017.11.22", "title": "PISA: Само 2% от българчетата имат високи умения да работят в екип"}
{"url": "http://duma.bg/node/156304", "text": "Всички столични улици са били мити по три пъти с маркуч. Това отчетоха от Столичната община при представянето на изпълнението на план-сметката за чистотата за първите 9 месеца на годината в комисията по околна среда към СОС. Цистерните били минали през 76 000 дка шосета, които са с изградена инфраструктура, тоест имат тротоари, отводнителни шахти и не са с павета. Отделно с цистерни с дюзи са били измити по 12 пъти предимно улици, по които върви градски транспорт. Заради предстоящото европредседателство през следващата година миенето на уличната мрежа и по двата способа се увеличи с едно. \nС 10 процента се увеличава финансирането на Столичния инспекторат, както и парите за лятно почистване, стана ясно от представянето на сметката за 2018 г. 173 млн. лева ще бъдат отделени за чистота. Такса смет се запазва в същите размери. \nЗаради европредседателството около НДК се забранява паркирането на коли за обикновените граждани. Автомобилите, които ще служат за целите на европредседателството, ще могат да спират на паркингите при улиците \"Баба Неделя\" и \"Шандор Петьофи\" до лятото. Освен това се очаква утре Столичният общински съвет да приеме доброволците, които ще помагат по време на европредседателството, да получат безплатни карти за цялата градска мрежа.   \n", "date": "2017.11.22", "title": "Всички столични улици били измити по три пъти през годината"}
{"url": "http://duma.bg/node/156305", "text": "Протестите на служителите в затворите у нас продължават, категорични са от основния им синдикат. След като на събрания пред учрежденията вече се събраха работещите в София, Стара Загора и Бургас, примерът им бе последван и от колегите им във Враца и Варна. Както ДУМА вече писа, надзирателите се събират, за да изразят категоричното си недоволство срещу ниските заплати в сектора и лошите трудови условия. \nВъв Варна и Враца също протестираха в подкрепа на исканията за увеличение на възнагражденията и бюджетите на ГД \"Изпълнение на наказанията\" и ГД \"Охрана\". Решения за протести със събрания на открито вече са взети от всички структури на Синдиката на служителите в затворите в България. Днес от 9 часа недоволството си ще изразят служителите в Пазарджик.  \nСтруктурите на Синдиката на служителите в затворите в България от Пловдив, Сливен, Ловеч, Бобов дол, Белене и Бойчиновци също насрочиха дати за протести. В Белене излизат пред затвора на 23 ноември от 8.30 ч. На същата дата от 9 ч. изразяват недоволството си в Пловдив и Бойчиновци, два часа по-късно ще се включат и ловчанлийските служители. На 27 ноември на протест излиза Бобов дол, а ден по-късно в акцията се включват служителите в Сливен. \nИсканията остават непроменени и се отнасят до настояване за финансово и кадрово обезпечаване на дейността на ГД \"Изпълнение на наказанията\" и ГД \"Охрана\", осигуряване на необходимите средства за увеличение на заплатите на персонала, придружаващите допълнителни плащания с постоянен характер и други възнаграждения и плащания за персонала, равностойни на служителите на МВР, уточняват синдикалистите. Отговор от институциите по поставените искания все още няма. След приключване на протестите по места ще се решава дали протестната кампания да продължи с други законни форми на недоволство.   \n", "date": "2017.11.22", "title": "Надзирателите продължават протестите"}
{"url": "http://duma.bg/node/156306", "text": "Столичните социалисти ще продължат да настояват за нова образователна политика на София, която да отговоря на съвременните изисквания на обществото на знанието. Това се казва в позиция за образователната система в столицата, приета на заседание на Градския съвет на БСП в София. Чрез групата общински съветници в СОС социалистите ще работят за актуализиране на стратегията за развитие на столичното образование по отношение на броя и видове училища, изравняване на материалните условия за гарантиране качеството на обучение и на опазване на здравето и живота на децата и учениците. \nОт левицата ще настояват за последователна общинска политика за детския и ученическия отдих и за средства не само за поддръжката на общинските бази за отдих в подходящо състояние, но и за изграждане на нови. \nСпоред експертите на БСП в сферата на средното образование има значителни различия в качеството на материалната база и на обучението. Друг важен проблем е неравномерното натоварване на училищните сгради, предизвикано от неравномерно разпределение на учащите се в тях. Непрозрачна е и процедурата за определяне на обектите от образователната инфраструктура, на които се извършват ремонтни дейности, финансирани от Столичната община, пише в позицията. В нея се посочва, че липсва визия за развитието на професионалното образование. \"Във времето на задълбочаваща се липса на професионално подготвени кадри е недопустимо да бъдат закривани или \"оптимизирани\" професионални училища. Те са оставени без подкрепа от общината и държавата сами да се справят с неравната конкуренция на общообразователните училища, които получават финансиране по държавен прием на необосновано голям брой паралелки\", категорични са социалистите. \nТе се спират и на хроничния недостиг на места в детските ясли и градини в София, както и на липсата на ангажираност от Столичната община към охраната на детските градини и училища и проблемното състояние на оградите и осветлението в дворовете на образователните заведения. Всичко това е отказ от отговорност за опазване на живота и здравето на децата и учениците, категорични са от БСП.   \n", "date": "2017.11.22", "title": "БСП в София иска нова образователна политика"}
{"url": "http://duma.bg/node/156308", "text": "На Красимир Каракачанов за пореден път му се наложи да замазва след Валери Симеонов, който заяви, че в управленската коалиция имало проблеми. Както ДУМА писа, лидерът на НФСБ се закани \"Обединените патриоти\" да напуснат кабинета заради едноличното управление на Бойко Борисов. Конфронтация няма, всяка седмица има политически съвет между двете формации, впусна се да изглажда отношенията между ГЕРБ и патриотите военният министър. В нашето споразумение има клауза, в която е казано, че всяка партия може да сменя своите кадри във властта, каза Каракачанов във връзка с оплакването на Симеонов, че премиерът е накарал гербаджийският председател на НС Димитър Главчев да подаде оставка от поста. Според него работата на опозицията е да настоява някой да излезе от властта, но пък тя трябвало да спре да клевети България. Да имаш поне малко достойнство и като се срещаш с чужденци, които са политически фактор, да не клеветиш страната си, каза Каракачанов по повод намеренията на БСП да представи позициите си пред европейски посланици. \nНа критиките за състоянието на оградата по границата Каракачанов отговори с пример за Берлинската стена, която въпреки силната охрана също била прескачана. Няма нещо, което не може да бъде разрушено в даден момент, добави той във връзка с информацията, че част от оградата по границата с Турция е съборена. \"Тази ограда си върши своята работа. Някъде някой може да я подкопае, друг - да я прескочи, но това са един-двама-петима, няма да го направят 50 хил. души. Въпросът е да вземеш мерки, това са инцидентни случаи\", настоя министърът.     \n", "date": "2017.11.22", "title": "Каракачанов замазва след Симеонов"}
{"url": "http://duma.bg/node/156309", "text": "Предложенията за промените в Конституцията са възторжена демагогия и краен популизъм. Това заяви вчера членът на НС на БСП Михаил Миков в радио интервю. Според него тази дискусия въвежда в заблуждение хората, които живеят с основателното усещане за прехода, в който имаше много измами, много престъпления, разграбване на държавното имущество. По думите на Миков в крайна сметка нито средството е годно за възстановяване на тези резултати, нито пък ще доведе до кой знае какъв ефект. \nС какво тежестта на подкупа, на длъжностното присвояване и престъпление, на документната измама при приватизацията има по-голяма обществена опасност, отколкото при обществените поръчки и концесиите или при някое друго престъпление, свързано с друг икономически процес, попита той. \"Единствените престъпления, за които няма давност, са престъпленията против мира и човечеството, но те много ясно са очертани в международни актове. Когато кажеш това по повод приватизацията, в НК няма специална материя за престъпления, свързани с нея с малки изключения. Другото означава да приемем, че процесът е бил престъпен, но тогава последиците трябва да се лекуват по друг начин\", коментира Миков. \n    \n", "date": "2017.11.22", "title": "Миков определи гербаджийските промени в Конституцията като възторжена демагогия"}
{"url": "http://duma.bg/node/156310", "text": "Общинските съветници от БСП във Велико Търново ще инициират местен референдум за начина на определяне на такса \"смет\". Това обяви вчера на брифинг Петко Тюфекчиев, ръководител на групата съветници. Той отбеляза, че хората трябва да посочат механизма за формирането на налога от 1 януари 2020 г., когато ще отпадне изчислението му върху основа на данъчната оценка на имота. Стaвa дyмa зa такси в paзмep нa 6 млн. лв., кoитo eжeгoднo ce cъбиpaт oт гpaждaнитe и фиpмитe, т.e. oкoлo 1/4 oт мecтнитe пpихoди, зaтoвa тpябвa дa ce чye мнeниeтo нa хopaтa. Taкъв peфepeндyм тpябвa дa ce пpoвeдe нaй-къcнo в пъpвитe мeceци на 2019 г., oбяcни oбщинcкият cъвeтник oт БСП Стoян Витaнoв пo вpeмe нa oтчeтa, кoйтo чepвeнитe дaдoхa в cpeдaтa нa мaндaтa си. \nОт групата на БСП са против увеличението на местните данъци през следващата бюджетна година и ще настояват да се намали данък \"МПС\". \nСоциалистите отново припомниха, чe Вeликo Tъpнoвo e eдинcтвeният oблacтeн гpaд със закрит тpoлeйбycен тpaнcпopт, и изтъкнаха, че кмeтът Дaниeл Пaнoв щe ocтaнe в иcтopиятa тoчнo c тoвa. От левицата oпpeдeлихa yпpaвлeниeтo пpeз пocлeднитe 2 гoдини кaтo \"сън в лятнa нoщ\". Социалистите са кaтeгopични, чe мecтнaтa влacт нocи винa зa пoзopнoтo cъcтoяниe на стapoтo вoeннo yчилищe. \nСоциалистите са недоволни, чe peдицa тeхни coциaлни иcкaния ca ocтaнaли бeз пoдкpeпa. Те дадоха за пример пpeдлoжeниeтo зa дифepeнциpaнo зaплaщaнe нa тaкcитe зa дeтcкитe гpaдини, paзшиpявaнe нa coциaлния пaтpoнaж и oтпaдaнeтo нa тaкcaтa oт 4 лв., кoятo дeцaтa плaщaт нa мeceц, зa дa пoceщaвaт библиoтeкaтa. \"Винaги cмe дaвaли идeя и зa пpихoди, oт кoитo мoгaт дa ce пoкpият  тaкивa coциaлни aнгaжимeнти. Нaд 1200 млн. лв. мoгaт дa бъдaт cпecтeни зa eдин мaндaт oт пoддpъжкaтa нa yличнoтo ocвeтлeниe, aкo бъдe cъздaдeнo oбщинcкo пpeдпpиятиe, кoeтo дa извъpшвa тaзи дeйнocт\", зaяви Tюфeкчиeв.  \nНа предстоящото заседание съветниците от БСП са подготвили нови питания до кмета на общината. Сред тях е въпросът кои са първите пет фирми, получили най-много обществени поръчки през последните шест години, както и кои са фирмите, спечелили обществени поръчки във Велико Търново по програмата за саниране. Социалистите искат публично да бъде оповестено при какви параметри са сключени договорите за поддържане на уличното осветление и за озеленяването, спазени ли са основните нормативи при изграждането на парка за миниатюрите до крепостта \"Царевец\". \nЗa 24 зaceдaния нa Общинcкия cъвeт cъвeтницитe oт БСП ca oтпpaвили към кмeтa 37 питaния, 11 oт тях - финaнcoви въпpocи. \n \nСъстоянието на Спешната помощ, пътната инфраструктура, обезлюдяването и липсата на работни места обсъждаха жителите на великотърновската община Златарица с депутата от \"БСП за България\" Весела Лечева по време на нейната приемна в района.  \nНищо не се прави за състоянието на центровете за спешна помощ, само се говори, категорични са жителите на Златарица. Те припомниха, че по оперативна програма са предвидени 85 млн.лв. за ремонти, оборудване, подобряване на капацитета на спешната помощ, но проектът четвърта година не започва. \nМестните хора разчитат да няма субективизъм при одобряването на проекти пред местната инициативна група \"Елена-Златарица\". Това е сред малкото възможности да се финансират проекти в региона, затова златарчани разчитат на ефективност при разходването на бюджета й. \nКметският наместник на село Росно Пенка Конакчиева сигнализира за проблем с почистването на коритото на река Каменица, за което от години няма пари. Защо винаги чакаме нещастие да се случи, за да се отпуснат средства, коментира тя.     \n", "date": "2017.11.22", "title": " БСП инициира референдум във Велико Търново за такса \"смет\"  "}
{"url": "http://duma.bg/node/156296", "text": "Всеки, който има възможност да дари средства за подпомагането на пострадалите хора при тежката катастрофа, може да подкрепи дарителската инициатива на БЧК на следната банкова сметка: БЪЛГАРСКИ ЧЕРВЕН КРЪСТ \nУНИКРЕДИТ БУЛБАНК \nIBAN: BG64UNCR9660 1010 6880 21 \nBIC: UNCRBGSF \nФонд \"Милосърдие\" \nЗа пострадалите незрящи граждани на Перник при пътния инцидент край с. Микре, Ловешко Банковата сметка е публикувана и на интернет страниците на БЧК, на Министерството на здравеопазването и на община Перник.   \n", "date": "2017.11.22", "title": "БЧК събира средства за пострадалите при катастрофата край Микре"}
{"url": "http://duma.bg/node/156297", "text": "Най-новата детска площадка в Русе, изградена само преди два месеца, е изрисувана със свастики и нецензурни графити, алармираха вчера възмутени родители. Задраскан е и надписът, че площадката е за деца от 3 до 12 години, а върху него е надписано многозначителното \"18 +\". Площадката се намира в непосредствена близост до Земеделския колеж, а хората наоколо споделят, че там често се събират наркомани. \nТова е поредният вандалски акт в района. До момента са изхарчени близо 11 000 лв. за поправка на пейки, кошчета и  чешмички. Общинската наредба предвижда санкции от 100 до 500 лв., ако извършителите бъдат открити. В повечето случаи набезите се извършват на места, където няма осветление и видеонаблюдение. Единични са случаите, когато на вандалите са наложени глоби.   \n", "date": "2017.11.22", "title": " Вандали изрисуваха детска площадка в Русе със свастики "}
{"url": "http://duma.bg/node/156298", "text": "Спешното отделение на многопрофилната болница в Асеновград не отговаря на изискванията, заложени в новия медицински стандарт за сектора, и е застрашено от закриване. За това алармира управителят на лечебното заведение д-р Иван Червенков. Той уточни, че за да отговаря на критериите, общинската болница трябва да разкрие ново отделение по травматология и ортопедия и да разполага с кръвопреливен център. Освен това площта на спешния център и медицинският персонал трябва да се увеличат двойно. Сега на 150 кв. м има приемен кабинет, манипулационна, шокова зала и стационар. \nНовите изисквания за спешна помощ от ниво на компетентност втора степен са непостижими за общинска болница, коментира д-р Червенков. Той е депозирал докладна записка до Общинския съвет, който трябва да реши дали отделението да бъде закрито или да продължи да работи. Друг вариант е то да се трансформира в спешен кабинет, но тогава няма да идват линейки, а пациентите ще бъдат транспортирани до Пловдив. \nДУМА припомня, че в началото на 2016 г. спешното в Асеновград бе отново пред подобен проблем. Тогава бе оповестен новият медицински стандарт за Спешна медицина, който по-късно падна в съда. \nДанните за 2015 г. сочат, че през спешното в Асеновград са минали над 6 хил. пациенти от околните 39 населени места.      \n", "date": "2017.11.22", "title": "Спешното в Асеновград може да бъде закрито"}
{"url": "http://duma.bg/node/156299", "text": "16% по-високи заплати за лекарите, 24% ръст на възнагражденията на медицинските сестри, лаборантите и санитарите и с 12% по-високи заплати за администрацията са предвидени в новия Колективен трудов договор в Александровска болница. Той бе подписан вчера от представителите на КНСБ и КТ \"Подкрепа\" и директора доц. Константин Ангелов. Договорът влиза в сила от 1 октомври и е за 2 години. Ръстът на възнагражденията ще бъде постигнат на три етапа през 6 месеца. Второто увеличение трябва да влезе в сила от началото на март 2018 г., а третото - от 1 септември догодина.   \nТова е първата промяна на трудово възнаграждение в рамките на последните 4 години, като с предвидените проценти се достигат в голяма степен заложените в Националния рамков договор в сектор \"Здравеопазване\" параметри на заплати, коментират от болницата. Разчетите са правени на базата на очакван ръст на приходите от НЗОК от минимум 8% годишно. Такъв е и средният ръст за болницата през последните 3 години.  \nЗа да се гарантират средства за новите заплати, без това да наруши възможността на болницата да покрива задълженията си към доставчици на лекарства, консумативи и услуги, е разработен план за оптимизиране на разходите и увеличаване на приходите на лечебното заведение.     \n", "date": "2017.11.22", "title": "В Александровска болница вдигат заплатите"}
{"url": "http://duma.bg/node/156248", "text": "При жените над 65 години, които редовно почистват дома си, рискът от смърт намалява, твърдят експерти от университета на Калифорния. Според направеното от тях проучване домакинската работа замества тренировката във фитнеса и влияе благотворно на здравето. \nДейности като почистване и градинарство съставляват над 55% от активността на възрастните хора за деня. Това установиха специалистите, след като наблюдаваха 6000 жени на възраст от 65 до 99 години в продължение на 54 месеца. \nНивото на активността на участниците отчитаха преносими датчици за движение. Резултатите показаха, че 30 минути лека физическа дейност всеки ден понижават риска от смърт с 12 на сто. Допълнителен половин час, прекаран в каране на колело или разходка, намалява фаталните показатели с 39%. За да противодействат на стреса и да забравят проблемите си, много хора се отдават на домакински занимания, сочи още проучването.     \n", "date": "2017.11.22", "title": " Домакинската работа намалява риска от смърт"}
{"url": "http://duma.bg/node/156249", "text": "Без особени изненади премина 45-ата церемония по връчването на наградите на Академията за телевизионни науки и изкуства - международната \"Еми\" (International Emmy Awards Gala). Статуетките се връчват за най-добрите проекти, създадени извън САЩ. Британците Кенет Брана и Ана Фрил станаха носители на престижното отличие съответно за ролята във \"Валандер\" (2008-2015) и за работата в \"Марчела\" (2016). \nЗа най-добра документална поредица е обявен сериалът на британската радиотелевизионна корпорация Би Би Си \"EXODUS: Our Journey to Europe\", разказващ историята на бежанци, тръгнали към Стария континент. Награди получиха също проекти от Канада, САЩ, Белгия, Германия, Турция и Франция. За най-добър драматичен сериал е определен норвежкият \"Mammon II\". \nПървоначално беше планирано почетната награда на основателите на \"Еми\" да получи американският актьор Кевин Спейси. Но в края на октомври той беше обвинен в сексуални посегателства и академията реши, че няма му връчи отличието, както ДУМА писа.   \n", "date": "2017.11.22", "title": "Без изненади на наградите \"Еми\""}
{"url": "http://duma.bg/node/156250", "text": "Барабанистът композитор Йошида Тацуя идва в България за цели три концерта - на 26 ноември в \"Там\" (Велико Търново), на 27 ноември в клуб \"Микстейп 5\", B-Side (София), и на 29 ноември на \"Пост-културната сцена\" в Пловдив. Междувременно музикантът виртуоз ще пътува на 28 ноември и до Белоградчишките скали, където екипът на \"Аларма пънк джаз\" ще заснеме кратък документален филм за него. \nКогато и да се спомене името на Йошида Тацуя, той неминуемо бива определян като \"безусловния майстор барабанист на японския ъндърграунд\". Роден е през 1961 г. в Китаками, префектура Ивате (най-слабо населената област в страната след Хокайдо). От края на 80-те години до ден днешен е създател и участник в някои от най-забележителните формации, сред които са прогресив-хардкор-джаз дуото \"Ruins\" и \"Korekyojinn\". \nВ България Йошида пристига като one man band с програмата си \"Ruins Alone\" - незабравимо ъгловато едночасово пътешествие през странни и странно накъсани ритми, комбинирани с нойз, причудливи клавирни партии и вокален екзорсизъм. \nС гостуването на един от най-влиятелните музиканти на авангардната джаз и прогресив-рок сцена от Страната на изгряващото слънце радиофестивалът \"Аларма пънк джаз\" затваря зимния си цикъл за 2017 г.   \n", "date": "2017.11.22", "title": " Японският виртуоз Йошида Тацуя идва за три концерта в България"}
{"url": "http://duma.bg/node/156251", "text": "Любимката на Балканите Лепа Брена идва у нас с огромен екип от специалисти за предстоящия концерт на 18 декември в \"Арена Армеец\". Антуражът на звездата наброява над 80 души - техници, озвучители, сценографи и балет, които ще пристигнат от западната ни съседка ден по-рано. Съвсем очаквано сръбската легенда ще бъде придружена и от професионалисти - асистенти, стилисти, коафьор, гримьор, чиято задача е да се погрижат за изключителната й визия. \nВпечатляващи визуални ефекти, невероятно шоу и уникална хореография очакват всички фенове на Лепа Брена. Тя се слави като изключителен перфекционист в работата си, затова за нея е важно да държи под контрол всеки детайл от подготовката на срещата й с българската публика. \nВълнуващият спектакъл ще започне с 30-минутен биографичен филм за живота и кариерата на звездата, който публиката в \"Арена Армеец\" ще има възможност да види за първи път у нас. Гост-изпълнител на концерта ще е синът на юголегендата - Стефан Живойнович, като двамата ще изпълнят заедно и обща песен. Това ще бъде дебют за талантливия младеж пред българските почитатели на сръбската певица, както ДУМА писа. \nБилети на цени от 20 до 55 лв. се продават в мрежата на Eventim. ВИП пакети за събитието има на bileti365.com, уточниха от екипа на организатора на концерта \"Moko Solution\".     \n", "date": "2017.11.22", "title": " Лепа Брена пристига с екип от 80 души"}
{"url": "http://duma.bg/node/156252", "text": "Феновете на видеоигрите ще се съберат в София на 26 ноември, за да премерят сили по някои от най-актуалните заглавия, както и да изпробват най-новите геймърски технологии. Регистрацията на участниците започва в 9 сутринта в неделя в Bulgaria Mall, а началният час на турнирите е 10. \nПървият изцяло женски турнир по игрите HeartStone и League of Legends, единственият по рода си StarCraft BroodWar турнир за IT специалисти и още много състезания ще са в рамките на геймърското събитие ASUS Game Arena. \nОсновните битки ще се проведат на най-новите гейминг лаптопи на генералния спонсор, с което проявата ще промени представите, че най-новите видеоигри не могат да се играят на преносими компютри. А докато не се провеждат срещи от турнирната програма, посетителите ще имат шанса сами да се убедят във възможностите на най-новите гейм технологии, да се включат в състезанията по някои от най-популярните игри, както и в първия по рода си женски гейминг турнир. \nРегистрация за събитията може да бъде направена на място и на asusgamearena.com. Проявата също така ще включва турнири по нашумялата игра от жанра шутър Overwatch  Победителите в състезанията ще получат атрактивни награди от организаторите и спонсорите. Публиката също ще бъде зарадвана с множество игри и призове. Посетителите ще имат възможност да се срещнат с някои от най-популярните гейм влогъри, както и да се запознаят с интересни съпътстващи прояви в сферата на виртуалната реалност, escape стаите, комиксите и мн.др.   \n", "date": "2017.11.22", "title": " Най-добрите геймъри се събират в София"}
{"url": "http://duma.bg/node/156253", "text": "Още три филма, свързани с живота и решенията на влиятелни политически лидери, освен \"Смъртта на Сталин\", са подготвили организаторите на \"Киномания\". \n\"Чърчил\" вече имаше 2 прожекции, но пропусналите имат още три възможности да го видят - в кината \"G8\" на 25 ноември, \"Одеон\" на 27-и и Дома на киното на 28-и. Филмът на режисьора Джонатан Теплицки се съсредоточава върху 96-те часа преди десанта в Нормандия, когато британският премиер Уинстън Чърчил се бори с опасенията си за възможните жертви в положение на силна изолация от страна на съюзниците. Зад иконичната фигура и въодушевляващите речи се крие човек, преживял присмеха на политическите си противници и военни провали - импулсивна, често деспотична личност. Само подкрепата на брилянтната, макар и нервна, съпруга Клементайн може да удържи физическия и психически колапс на Чърчил. Филмът е с участието на Брайън Кокс и Миранда Ричардсън. \nДруг политически лидер - президента на Аржентина, може да видят зрителите в \"Среща на върха\", копродукция на Аржентина, Испания и Франция. Филмът на режисьора Сантяго Митре е с участието на Крисчън Слейтър, Елена Аная, Рикардо Дарин (в ролята на президента Ернан Бланко), Долорес Фонси, Паулина Гарсия, Ерика Риваси др. По време на среща на латиноамериканските президенти на аржентинския лидер му се налага да се справи с личен проблем, който може да окаже въздействие върху кариерата му на политик. Напрегнат, но и забавен, филмът предлага интригуваща дисекция на политиката като бизнес, в който никога не си сигурен с кого или за какво се договаряш. Прожекциите са пет - днес от 20.45 ч. в \"G8\", утре от 20.30 ч. в \"Одеон\", на 27 ноември от 19.45 ч. в \"Евро синема\", на 28-и от 18.30 ч. в Дома на киното и на 29-и от 18.30 ч. в \"Люмиер Лидл\". \n\"Къщата на вицекраля\" ни пренася в Индия през 1947 г., където последният вицекрал на държавата лорд Маунтбатън е натоварен да надзирава прехода на Британска Индия към независимост, но се сблъсква с куп конфликти преди радикалната промяна. Режисьор на историческата драма е Гуриндер Чада, чието семейство също е жертва на трагичните събития след края на Британската империя. Чрез филма си тя изследва задкулисните политически маневри, каква роля са имали Маунтбатън и съпругата му, както и как са протекли преговорите между политическия елит, когато те се срещат в къщата на вицекраля по повод предстоящата независимост. Филмът може да се види на 25 ноември от 17.30 ч. в \"Евро синема\" и на 26-и от 18.30 ч. в \"Люмиер Лидл\". \n    \n", "date": "2017.11.22", "title": "Политическите лидери и техните уроци гледаме на \"Киномания\""}
{"url": "http://duma.bg/node/156254", "text": "След огромния успех на световното турне през 2016-2017 г. по повод 16-ия студиен албум \"The Book of Souls\" \"Айрън мейдън\" отново поема на път през 2018 г. с поредица от концерти и фестивални шоута в Европа. Световното турне \"Legacy Of The Beast\" ще постави началото си в Талин, Естония, на 26 май и ще завърши в \"O2 Арена\" в Лондон на 10 август. Концепцията му е вдъхновена от едноименната мобилна игра и комикс на \"Мейдън\". Дизайнът на сцената ще е зрелищен. Там ще оживеят няколко различни съединени \"свята\", а сетлистът ще включва голяма част от хитовете на групата, както и изненади от по-късните албуми, информират организаторите на концерта у нас от \"София мюзик ентърпрайсис\". Многобройните почитатели на \"Айрън мейдън\" в България ще могат да видят идолите си на живо по време на \"Hills Exclusive\" на 22 юли 2018 г. от 20 ч. на Гребния канал в Пловдив. Билетите ще бъдат от една ценова категория - 70 лв. до 31.12.2017 г., 80 лв. до 20.06.2018, 90 лв. до 22.07.2018, 100 лв. в деня на концерта. Те може да бъдат купени в мрежите на Тикетпро и Ивентим, както и онлайн на   и  . Продажбата им започва на 24 ноември от 11 ч. \nВъв връзка с многобройните въпроси относно концерта на \"Айрън мейдън\" организаторите поясняват, че това е самостоятелна проява, с отделни билети, в допълнителен ден към \"Hills of Rock\". \"Hills Exclusive\" е нов формат, чрез който ще бъдат представяни специални концерти на световноизвестни артисти извън фестивалните дни. \"Hills of Rock 2018\" ще се проведе на 20 и 21 юли в Пловдив на Гребния канал. Фестивалът е ежегоден и е част от програмата на \"Пловдив 2019\". Билетите за него вече се продават по 80 лв. до 31.12.2017, 90 лв. до 20.03.2018, 100 лв. до 20.06.2018, 120 лв. до 20.07.2018. Който желае може да си купи комбиниран билет за двете събития (\"Hills of Rock\" и \"Айрън мейдън\") по 120 лв. до 31.12.2017, 140 лв. до 20.03.2018, 150 лв. до 20.06.2018, 170 лв. до 20.07.2018. Фестивалът прави специален жест към хората, купили промоционални билети от 60 лв. до 15 ноември 2017 г. - те ще важат и за концерта на \"Айрън мейдън\". Всеки, купил промоционален билет, има време до 25 ноември да реши дали обявените дати го устройват и ако е възпрепятстван, може да го върне в мястото, от което е купен. Поръчаните билети онлайн може да бъдат върнати в офисите на Ивентим или Тикетпро.     \n", "date": "2017.11.22", "title": "Британските метъли \"Айрън мейдън\" свирят на Гребния канал в Пловдив"}
{"url": "http://duma.bg/node/156255", "text": "С отбрана селекция първокласни вина от личното си шато легендата на френската музика Шарл Азнавур ще пристигне в София с полет от Париж за грандиозния си концерт на 30 ноември в \"Арена Армеец\". За четиридневния си престой у нас - между 28 ноември и 1 декември, певецът е придружаван от своя антураж от най-приближени хора, между които синът му Николас Азнавур заедно със съпругата си. \nНай-популярният френски изпълнител и ученик на Едит Пиаф има доста активна програма по време на четиридневния си престой у нас. Планират се няколко специални събития, на които ще се срещне с дипломати, бизнесмени, общественици, представители на културния живот и с президента Румен Радев. 93-годишният крал на френския шансон е споделил, че с удоволствие би се докоснал и до местния културен и обществен живот. Познат като един от най-галантните джентълмени и почитател на хубавия живот, Азнавур споделя още, че с нетърпение очаква да се запознае с популярните дами, които ще бъдат гости на специалните събития, защото е чувал не една легенда за красотата и изяществото на българките. \nПриродно отгледани плодове и зеленчуци, различни видове риба и морски деликатеси, нашумели със здравословните си качества варива като чия и киноа, екзотични ядки са сред предпочитаните от Азнавур продукти, които ще влязат в специалното му четиристепенно меню, подготвено от личния му готвач. Артистът е поръчал и обилно количество натурално българско кисело мляко с коментар, че това е една от храните, които поддържат добрата му форма от години. Певецът, който демонстрира смайваща физическа форма и отлична кондиция, е заръчал още във ВИП апартамента на хотела, където ще отседне, всички кувертюри и цялото обзавеждане да бъдат само от естествени материали, да има множество пухени възглавници и специално килимче за всекидневните му практики по аеробика и йога, издават организаторите от \"Арт БГ\". \nФеноменалният спектакъл на Шарл Азнавур на 30 ноември, който ще потопи повече от 5000 родни фенове в атмосферата на автентичен френски театър, е част от световното турне на звездата, което ще бъде и последно за кариерата му - неговото голямо \"Сбогом\" със сцената. От София звездата отлита директно за Виена, а след това се завръща в родната си Франция, където са планирани повече от 10 концерта. Турнето ще завърши в Москва, след което Шарл Азнавур ще се оттегли в родината си в уединението на прекрасната природа и атмосфера на своето имение.  \nБилети за концерта може да се купят в мрежата на Ивентим на цени 59, 89 лв. и ВИП места от 150 и 200 лв., научи ДУМА от Мартина Панайотова. \n    \n", "date": "2017.11.22", "title": "Шарл Азнавур с делови срещи в 4-дневния си престой у нас   "}
{"url": "http://duma.bg/node/156256", "text": "ИК \"Жанет 45\" представя Джефри Мур (Канада) и романа му \"Клубът на изчезналите видове\", в превод на Милена Попова - днес, 22 ноември, от 18.30 ч. във Photosynthesis в София, бул. \"Васил Левски\" 57, и на 23 ноември от 18.30 ч. в Студио 1 на Радио Пловдив. Събитието е част от \"Европейски писателски срещи\", със специалното съдействие на Община Пловдив.     \n", "date": "2017.11.22", "title": "Срещи с писателя Джефри Мур"}
{"url": "http://duma.bg/node/156257", "text": "\"Уникати в интериора\" - изложба текстил, е подредена в галерията на СБХ в София, ул. \"Шипка\" 6, ет. 2, до 30 ноември. За да представят по-обзорен поглед към създаваното в областта на текстила, към тенденциите и новите идеи, организаторите от секция \"Текстил\" към СБХ са поканили за участие заедно с утвърдените имена и съвсем млади автори, които все още се обучават в училищата по изкуствата и тепърва ще заемат своето място в художествения живот на България. Произведенията на близо 60 участници са изпълнени с класически техники, бродерия, колаж, смесени техники. Авторите използват познатите естествени материали - вълна, памук, юта, коноп; също злато и акрил, тел, синтетични нишки, хартия и др.    \n", "date": "2017.11.22", "title": "Изложба на секция \"Текстил\" на \"Шипка\" 6"}
{"url": "http://duma.bg/node/156258", "text": "\"Иван Деев е човек невероятен. За първи път в живота си срещам делови човек, който толкова да цени и обича изкуството. Това е някаква магия - нека я носи цял живот - живот, дълъг и честит!\" - това са думи на Павел Матев за едно от чудесата на нашия духовен живот. Такъв е Иван Деев, външнотърговец по професия, меценат, почитател и познавач на литературата и изкуството, приятел на много художници, писатели, музиканти, журналисти, продължител на възрожденския български дух, истински чудак. Той ни отправя покана за среща с книгата \"Мигове, откраднати от живота\" (второ допълнено издание) днес, 22 ноември, от 18 ч. в Народно читалище \"Николай Хайтов\" в София, кв. \"Изток\". Книгата ще бъде представена от поета Драгомир Шопов. Спомените на Иван Деев са калейдоскоп от случки, герои, на които са едни от най-значителните имена на българската духовност, написана е без претенциозност и маниерност, с душевна щедрост и с искрена възхита и почит към таланта. Няма съмнение, че \"Мигове, откраднати от живота\" (изд. \"Българска книжница\") обогатява родната мемоаристика.   \n", "date": "2017.11.22", "title": "\"Чудакът\" Иван Деев представя спомените си"}
{"url": "http://duma.bg/node/156259", "text": "Обща изложба по повод 80-годишнината на зала \"България\" и 90-годишнината на Софийската филхармония, която ще бъде чествана догодина, представя авторите, участвали през почти 15-годишната история на галерия \"България\". По този повод излизат два луксозни албума, събрали техни оригинални рисунки и творби през годините \n       \n", "date": "2017.11.22", "title": "Изложба"}
{"url": "http://duma.bg/node/156260", "text": "\"Арт състезания\" организира за трета поредна година район \"Студентски\" в столицата. До момента са проведени състезания по танц, по актьорско майсторство, по творческо писане и по рисуване. Беше издадена книга с текстовете на участниците от състезанието по творческо писане. \nЗа разлика от регламента на предишните състезания, който предвиждаше 3 кръга и създаване на произведение на изкуството пред очите на публиката, сегашното състезание по фотография дава на участниците възможност за самостоятелна подготовка. Темата е \"Невидимо за очите\", а ученици от IV-VII клас от двете общински училища на територията на района - 55 СУ и 8 СУ, до 25 ноември може да направят своите фотоси. Всеки състезател има право да участва с една снимка, а на 6 декември в Народно читалище \"Елин Пелин - Мусагеница 2016\", 20-те най-добри снимки, избрани от журито, ще бъдат изложени в рамки. Публиката ще има възможност да избере победителя. Първенецът ще бъде награден от кмета на район \"Студентски\" с фотоапарат, а за авторите на 20-те отличени снимки са подготвени специални награди, научи ДУМА от Надежда Герова, пиар на СО район \"Студентски\".     \n", "date": "2017.11.22", "title": " \"Арт състезания\" по фотография очаква снимки от ученици "}
{"url": "http://duma.bg/node/156261", "text": "\"Златна лира\" от Съюза на музикалните и танцови дейци в България получи по повод осемдесетата си годишнина оперната певица Константина Петкова. На тържеството под наслов \"Добруджански корени и музикални пътища\" зам.-председателят на съюза флейтистката Росица Бояджиева обяви събиране на подписка до министъра на културата Боил Банов за удостояване на маестра Петкова със \"Златен век\". Организатор е инициативен комитет. \nОперната прима, педагог и благодетел Константина Петкова е родена в добричкото село Пчеларово, където живее и в момента. След завръщането си от оперните сцени в Европа и Ню Йорк, където се изкушава и от режисура, тя създава оперно-драматична студия за наши млади изпълнители в дома си в Пчеларово. Бившата конюшня на дядо й, която е посещавал и цар Борис III, сега е сцена на концерти, изложби, спектакли, под името \"Белия дам\". Изминалият летен сезон бе закрит с джаз среща. Петкова е организирала там и четене на стихотворенията на Йордан Йовков. Според внука на твореца Боян Попов, стиховете на дядо му се четат за първи път не само в България, но и в света. \n    \n", "date": "2017.11.22", "title": "\"Златна лира\" за примата Константина Петкова"}
{"url": "http://duma.bg/node/156262", "text": "Третото издание на Международния фестивал- конкурс на хореографското изкуство \"Розата на Казахстан\" се състоя в началото на ноември в  столицата Астана. Той е създаден по международен творчески проект фестивал-конкурс \"Розата на Обзор\", \"Розата на Казахстан\" и \"Розата на Русия /България\". Генерален директор на проекта е Валентин Минков. Журито бе съставено от бележити хореографи - педагози от Казахстан, Русия и България, между които Алексей Шишкин (Русия, Самара), Зауре Ажибекова (Казахстан), Светлана Муранова, представител на ЮНЕСКО, В. Улбаев (Русия, Самара). България бе представена от солист-балетиста, артист и балетмайстор в Държавната опера в Бургас и педагог в НУМСИ \"Проф. П. Владигеров\" Недко Георгиев. Неговият педагогически опит и професионално майсторство като хореограф бе защитено от възпитаниците на балетния му клас Полина Иванова, Натали Иванова и Иванина Иванова. Със званието \"Лауреат\" - първа степен, бяха отличени и трите участнички, а Гран при получи Полина Иванова.   \nОсвен номинациите за класически танц - соло, Полина Иванова бе номинирана и наградена за съвременен танц - соло, а с \"Лауреат\", първа степен, за съвременен танц - дует удостоиха Полина Иванова и Иванина Иванова. Еманацията на успеха бяха присъдените награди и за трите участнички: за \"съхранение на класическото наследство\" в изпълненията и за \"чиста помисъл в изкуството\". Иванина Иванова бе отличена \"за ярко въплъщение на сценичния образ\". \nСъбитието уважиха посланикът на Русия в Казахстан Михаил Бочарников и Васил Петков - посланик на България в Казахстан. Блестящото представяне и завоюваните успехи са резултат от неуморния труд и постоянство както на децата, така и на техния педагог. Не по-маловажна е и творческата атмосфера на хореографския преподавателски екип, подбран и мотивиран от ръководството на училището. \n    \n", "date": "2017.11.22", "title": "\"Розата на Казахстан\" за три българки "}
{"url": "http://duma.bg/node/156266", "text": "Преди два дни отмина една паметна дата. Разбира се, за онези, които имат памет. На 20 ноември 1945 г. започва Нюрнбергският процес, поставил извън закона нацистката идеология. Година по-късно е произнесена присъдата над лидерите и институциите на Третия райх, а принципите на обвинението залягат в Устава на ООН. \nТогава европейските вестници с въодушевление пишат, че Обвинителното заключение е дело на \"оскърбената съвест на човечеството\". В речта си главният обвинител от страна на САЩ Робърт Джексън казва: \"Милитаризмът неизбежно води срещу основите на цивилизацията, разрушава морала на народите\". Той дава документирани примери за озверяването, до което стигат обикновените немски войници. Те се хвалят, че са избивали стотици мирни жители не по заповед, а за удоволствие. \nОттогава са изминали 71 години. Много - цял човешки живот. И малко - само миг от историята. Но времето не е причина моментите на нечовешки страдания да бъдат забравени. Причината е в низостта на властите на големи и малки държави. В тяхното престъпно изопачаване на историята, в злонамерените им експерименти с модерни технологии да преформатират паметта и съзнанието на огромни човешки маси. Без да има телевизия и интернет, на Хитлер са му били достатъчни 7 години, за да разруши морала на най-просветената и най-културната по онова време нация в Европа и да я превърне в машина за зверски масови убийства. Откакто новият колективен Запад вече разполага със супер съвременни средства за промиване на мозъци, изминаха повече от 20 години. \nСъзнанието на хората се обработва с нови изтънчени механизми, но по стари схеми - поне с 80-годишна давност. Сочи се врагът, създават се легенди за неговата агресивност, натрапват му се лъжовни мантри и населението е готово. Изпаднало в лумпенска екзалтация, то е склонно да тръгне след властта, като стадо подир коч, независимо какви са нейните помисли. А какви са те, можем да се досетим: врагът е същият като преди 80 години - Русия. Колективният Запад, натежал от погълнатия европейски Изток, не се гнуси да използва и осъдените в Нюрнберг идеологически похвати. \nСигурно неслучайно в навечерието на паметния 20 ноември въпросният Запад за пореден път отхвърли резолюцията на ООН срещу героизацията на нацизма, расизма и ксенофобията. 115 страни я одобриха. 55, между които целокупният ЕС, се въздържаха и само три бяха категорично против - САЩ, Канада и Украйна. Нима тези 58 достойни представители на цивилизацията изпитват носталгия по нацизма и нямат нищо против расизма и ксенофобията? Изглежда е така. На всичкото отгоре не се срамуват да го демонстрират. Иначе не може да се обясни съставът на тази \"великолепна тройка\": откровения неонацистки режим в Киев и най-ревностните му защитници Вашингтон и Отава. Въздържалите се срамежливо се присъединяват към тях. Повтарят поведението на предшествениците си от европейските правителства в края на 30-те години. Тогава си казваха: \"Нацизмът е отвратителен, но ако Хитлер нападне СССР, ще го подкрепим\". Сключиха с него пактове, явни и тайни споразумения, но малко след това им се случи онова, което логично следваше от пъзльовската им политика. Тук прилягат думите на американския кинорежисьор Стенли Кубрик: \"Големите държави са като бандити, малките като проститутки\". \nИнтересно каква щеше да бъде съдбата на \"героична\" Европа, ако Червената армия, срещу която днес изливат помия, беше спряла \"окупаторския\" си поход на своите граници. Щеше ли Краков да оцелее, щяха ли Шчечин и Вроцлав да носят тези имена, щеше ли Вилнюс да бъде столица на Литва, щяха ли Силистра и Балчик да бъдат български? И още много неудобни въпроси от териториално и морално естество може да се зададат. Но няма смисъл. Историята е отговорила отдавна. И пак ще отговори на онези, които я забравят и извращават. Те предпочитат само да щипят факти от нея и да ги поставят в несвойствения им контекст на собствените си порочни амбиции. \nСъвременна Полша, която е сред знаменосците на русофобията, вече е напълно завладяна от вируса на ксенофобията. Тя няма нищо против да бъде и плацдарм за ново нападение срещу Русия. Там осем години преди \"анексията\" на Крим в официоза \"Жечпосполита\" се появи едно бижу на \"демократичната\" полска мисъл. Проф. Павел Вечоркевич с покруса пише за изтърваните от Европа възможности, когато заедно с Хитлер не е нападнала СССР. \"Ако бяхме на страната на Райха, бихме могли с Хитлер да приемаме в Москва парада на победоносните полско-германски войски\". През лятото на 1945-а наистина имаше парад и в Москва, и в Берлин. Но той изглеждаше по съвсем друг начин и победителят беше друг. \nВ онези години, от които мнозина от сегашните европейски лидери явно продължават да черпят вдъхновение, Чърчил беше казал: \"Полша е хиената на Европа\". Не станаха ли днес хиените много? Ще се справи ли с тях \"оскърбената съвест на човечеството\"? \n    \n", "date": "2017.11.22", "title": "Новите хиени"}
{"url": "http://duma.bg/node/156263", "text": "1833 - В ШУМЕН СЕ РАЖДА ДОБРИ ВОЙНИКОВ, ВЪЗРОЖДЕНЕЦ, ПИСАТЕЛ (УМИРА 1878 Г.). Общественик, журналист, музикален и театрален деец. Основоположник на българския театър. Пръв български режисьор. През 1865 г. в Браила организира българска любителска театрална трупа. За пръв път в историята на българския театър привлича жени актриси. Един от учредителите на Българското книжовно дружество (дн. БАН). Автор на исторически драми и комедии, сред които най-популярна е комедията \"Криворазбраната цивилизация\". 1906 - УМИРА ЧАРДАФОН, РЕВОЛЮЦИОНЕР (Р. 1860 Г.). Продан Тишков Проданов (Чардафон) е опълченец-поборник, участник в Руско-турската война (1877-1878). Активен участник в Съединението на Княжество България и Източна Румелия. Български офицер, майор. За него Захарий Стоянов написва хумористичен очерк, озаглавен \"Чардафон Великий\". Умира в родния Габрово. Там през 1908 г. е излят първият бронзов бюст на Чардафон Велики. 1906 - SOS СТАВА СВЕТОВЕН СИГНАЛ ПРИ ТЪРСЕНЕ НА ПОМОЩ. Международният морзов сигнал за бедствие е използван за пръв път от немското правителство в правила за радиосъобщенията от 1 април 1905 г. През ноември 1906 г. по време на международна конференция в Берлин SOS е включен в Международната радиотелеграфна конвенция. Документът влиза в сила на 1 юли 1908 г. 1913 - РАЖДА СЕ АСЕН БОСЕВ, ПИСАТЕЛ (УМИРА 1997 Г.). Автор на детско-юношеска литература, журналист и преводач от руски език. Един от учредителите и първи председател на Българската секция на Международния съвет по детската книга към ЮНЕСКО. Съосновател и главен редактор на в. \"Септемврийче\". Редактор на в. \"Стършел\". 1959 - УМИРА ЖЕРАР ФИЛИП, ФРЕНСКИ АКТЬОР (Р. 1922 Г.). Първите си стъпки в театъра прави на 19 г., а в киното - на 21. Талантът му го прави известен по цял свят, особено с филми като \"Фанфан Лалето\", \"Красавиците на нощта\" и \"Врящото гърне\". Театър в Берлин носи неговото име. Всяка година в Раматюел, където е погребан, се провежда театрален фестивал в негова чест. 1963 - В ДАЛАС Е ЗАСТРЕЛЯН АМЕРИКАНСКИЯТ ПРЕЗИДЕНТ ДЖОН КЕНЕДИ. Джон Фицджералд Кенеди (1917-1963), наричан от американците JFK, остава в историята с романтичен ореол. Участва във Втората световна война и е и най-младият президент в историята на САЩ - на 43 г., когато е избран на този пост. С неговото управление се свързват Кубинската ракетна криза, изграждането на Берлинската стена, началото на съветско-американската надпревара в Космоса, Виетнамската война и др. 2000 - УМИРА ЕМИЛ ЗАТОПЕК, ЧЕШКИ ЛЕКОАТЛЕТ (Р. 1922 Г.). Бегач на дълги разстояния, наречен \"Чешкият локомотив\". Печели четири златни медала от Олимпийските игри през 1948 г. и през 1952 г. Поставя в кариерата си 20 световни рекорда на дистанции от 5000 м до 30 км.     \n", "date": "2017.11.22", "title": "Датата"}
{"url": "http://duma.bg/node/156264", "text": "\"Хора, запомнете, че ако в републиката справедливостта няма абсолютна власт, свободата не е нищо друго освен празна дума.\" \nС поведението си тези персони наподобяват тектоничните плочи, съставящи земната повърхност. Постепенно у тях се натрупва напрежение - от психологическо естество, а не с геофизична природа, както е при елементите, съставящи земната кора, - но то също притежава вътрешна потребност да излезе наяве, тоест у персоните, които са разкъсвани от тези вътрешни напъни, идва моментът, когато - бах, бум тряс!!! - напрежението избухва. \nИмах малшанса да бъда свидетел на 10-балово емоционално тресение, когато върху листа на календара стоеше датата 24 юли т. г. Тогава беше излъчено интервю на Георги Лозанов в предаването \"Необичайните заподозрени\" с г-жа Даниела Горчева. \nВъпросната индивид(ка) се самопредстави пред телевизионната аудитория в качеството си на издател на сп. \"Диалог\", с изявена антикомунистическа насоченост, доскоро появявало се на белия свят върху хартиения преносител на информация от времето на Гутенберг, а от известно време - в електронен и не толкова финансово смукателен вариант.  \nГолямата червена точка в биографията  на г-жа Даниела Горчева, чрез която Георги Лозанов я представи пред телевизионните зрители, беше, че е носителка на наградата на Европейската комисия в проведения през 2011 г. конкурс на тема \"Заедно срещу дискриминацията\". \nКакто само за минимум минути се проясни, у мадам Горчева, Даниела, вътрешното психическо напрежение вече бележеше n + n атмосфери, поради което тя с лекота извърши лъвицки (ж. род от лъвски) плонж от проблема за противодействието срещу дискриминацията върху къде-къде по-всеобхватната тема за свободата. \nЕ, оттам по на после поведението на мадам Горчева беше и в преносния, и в прекия смисъл като на бик срещу червения плащ на тореадора. Понеже как е възможно - ами че да!: абсолютно невъзможно е, свободата да не е в сто - не! - в хилядопудови (около 16 000 кг) окови там, където господства комунистическата идеология. \nТова, доколко някъде изобщо е била във властови позиции първооригиналната версия на научния комунизъм, създадена от Карл Маркс и Фридрих Енгелс в средата на ХIХ в., е тема, която ще бъде дискутирана малко по-нататък. \nКакто когато избухне буря, както когато мълния озари небосвода, както когато мътните потоци на проливните дъждове се устремят извън коритата на реките, така и воят за национална тревога за опасността от \"връщането на комунизма\" вулканично извергна от устата на миледи Горчева. \nТо не бяха вопли за потискането на индивидуалната свобода, то не бяха вербални гърчове вследствие на олицесъзрената бригада от чукобиячи, които скрепят необратимо капака върху ковчега на свободното слово, то не бяха менторски разяснения в тон magister dixit, тоест \"учителят каза\" относно луциферската същност на прокомунистическите пропагандатори... Целият този мегатонен взрив не би могъл да бъде описан правдиво и изчерпателно, без да се прибегне до една песен от епоса \"Бхагавадгита\", създадена около V в. пр.н.е. \n\"Ако в небето изведнъж блясък от хиляди слънца се появи, това ще заприлича на блясъка на тази велика същност ... Сега аз съм Смъртта, унищожителят на светове.\" \nТова са думи на бог Кришна на бойното поле. \nИменно горните стихове, които американският физик Джулиъс Робърт Опенхаймер (1904-1967 г.) бил чел на санскрит, изплували в неговото съзнание, когато в качеството си на научен ръководител на проекта \"Манхатън\" на правителството на Съединените щати за разработване на ядрено оръжие наблюдавал първия ядрен опит в човешката история, наречен \"Тринити\", с еквивалент 20 килотона тринитротолуол, проведен на 16 юли 1945 г. на полигона в щата Ню Мексико. \nВсе още поради липса на създадена Машина за пътуване във времето не е възможно визави да бъде извършено сравнение между \"Тринити\" и телевизионния пърформънс на Даниела Горчева. Но лично у мен битуват силни съмнения, че сиянието на атомната гъба на полигона в щата Ню Мексико ще успее да затъмни блясъка на мегатонния взрив из устата на мадам Горчева. Напразни бяха усилията на водещия  на предаването \"Необичайните заподозрени\" Георги Лозанов да въздейства с умирителни доводи върху неговата събеседница с оглед на дезактуалността на дихотомията \"комунизъм - антикомунизъм\" понастоящем в българското общество. Както и че сега съвсем друга проблематика е за разрешаване у нас. \nНо както отдавна е създал образното сравнение българският народ: \"Едно си баба знае, едно си баба бае!\" Всуе се оказаха напъните на Георги Лозанов да прехвърли разговора върху тематика, представляваща интерес не само за г-жа Даниела Горчева. Истината изисква да призная, че на въпросната персона през цялото време нито веднъж не й се оплете езикът в някой лапсус лингве, какво остава да замънка или пък да заъка. За разлика от немалко водещи и (уж!) телевизионни звезди. Е, това си е то:  Cum rem animus occup?vit, verba ambiunt - тоест \"Когато умът е овладял предмета, думите сами идват\", както казвали древните римляни. Пък и както е известно от законите на физиката, тъмнината се разпространява със скоростта на светлината. \nПо-нататък мадам Горчева нагледно демонстрира как златотърсачите от разказите на Джек Лондон са докопвали златната жила: копаят, копаят, копаят и ... скъпоценната находка блесва. По описаната технология изскокна и ме втрещи - със сигурност не само моя милост! - изказаното мнение от антикомунистическата експертка, че виждате ли, Никола Йонков Вапцаров си е една чиста проба терорист (не е антифашист, понеже според Даниела Горчева фашистки режим в Царство България не е имало), и затова смъртната му присъда е съвсем закономерна. Тъй като, както допълни антикомекспертката, \"... в която и да е държава за тази дейност той би бил осъден на смърт!\" \nТо и Христо Ботев, ако сега завземеше някой кораб с група въоръжени съмишленици и се упътеше да сваля властта в някоя държава, вероятно би бил осъден на най-тежкото възможно наказание. Също така терорист - според поведенческите индикатори на Даниела Горчева. Съществува обаче една друга скала  за оценки на житейски съдби като на Христо Ботев, Никола Вапцаров и хиляди подобни на тях. Тази друга скала е на Историята, оставила без внимание суфлирането на мадам Горчева, Даниела и подобните най-\"тесни специалисти\" по антикомунизъм. Всъщност какво представлява \"тесният специалист\"? Това е човек, който непрекъснато увеличава своето знание - и така той знае все повече за все по-тясно понятие, докато накрая вече знае всичко за нищо. \nВ преследването на квалификацията на \"свръхексперт по антикомунизъм\" Даниела Горчева е пропуснала да си изясни какво доведе до появата на научния комунизъм в средата на ХIХ в., създаден от Карл Маркс и Фридрих Енгелс, а именно - експлоатацията на наемната ръка от капитала, като целта на комунистическата теория беше отхвърлянето на тази експлоатация. \nЕдин истински антикомунист, за да се легитимира като такъв, би трябвало не да чопли из недостатъците на обществено-политическата система върху европейския континент, самообявила се за \"социалистическа\", а компетентно да захапе самата идея на научния комунизъм. Като си избере  коя от двете тези да защищава:  1. В условията на съвременния капитализъм няма експлоатация на наемната работна ръка (за доказателство би могло да бъде използвана все по-разтварящата се ножица на социалното неравенство в развитите капиталистически държави); \n2. Експлоатацията на наемната работна ръка от страна на капитала води до обществено-политическа хармония (като доказателство отново може да бъде използвана обилната фактология за все по-разтварящата се ножица на социалното неравенство в развитите - както и недотам развитите, като например България, - държави). \nБон шанс, госпожо Даниела Горчева, в трансформацията ви от фалшив в истински антикомунист! \n    \n", "date": "2017.11.22", "title": " Фалшивите антикомунисти   "}
{"url": "http://duma.bg/node/156265", "text": "- Тук сте в съзвучие с Бойко Борисов, който каза преди дни: Путин и Тръмп обсъдиха Сирия, Европа я няма, Путин и Ердоган обсъдиха Сирия, Европа пак я няма... \n- Президентите Путин и Тръмп вземат решения или обсъждат помежду си теми, които касаят пряко Европа, а точно Европа не участва. \nАмбицията за присъствие на глобалната сцена не може да се реализира само с инструментариума на \"меката сила\", когато другите глобални играчи развиват чувствителна военна мощ. Нека за миг си представим как ще изглежда НАТО без военната мощ на САЩ, Турция и Канада? \n- Е, вече има някакъв ембрион - ПЕСКО... \n- Идеята за Обща европейска отбрана (ОЕО) не е нова, но тя започва да набира сила едва напоследък. Най-същественото е, че схващанията на европейските лидери за значението на европейската отбрана еволюираха значително. Ако преди години тя бе заседнала здраво в рамките на военната парадигма и бе свързвана предимно с неутрализирането на заплахите, то последните действия на обединена Европа показват значително надрастване на това схващане и разглеждат европейската отбрана като съществен фактор за бъдещото развитие на съюза: чрез даване на нов импулс на общия европейски проект - според президента Макрон; чрез интегриране на усилията в областта на високите технологии и отбранителната индустрия; чрез постигането на нивото на амбиция за силна Европа. \nРазбира се, пред нас има трудно преодолими предизвикателства по този път: военното строителство на ОЕО, което не трябва да дублира НАТО; силната фрагментация на европейската отбранителна индустрия; силната конкурентност на държавите и фирмите в тази индустрия - насилственият опит за тяхното обединение ще влезе в конфликт с основните принципи на свободния пазар. \nВ тази връзка големият дебат за сценариите на ОЕО тепърва предстои. Точно тук можем да видим прозорливите ходове на ЕК. Вместо да се давим в безкрайния дебат за строителството на ОЕО, се заложи на ПЕСКО и генерирането на способности - покрай тях един ден ще се генерират и общите сили. Вместо да затъваме в неразрешими спорове за обединяване на отбранителните индустрии, г-н Юнкер постави фокуса върху обединяване на усилията в научните изследвания и развоя - последните са много по-гъвкави. Те са в основата на съвременната високотехнологична индустрия и един ден ще доведат до нейното обединение. Така се роди и идеята за Европейския фонд за отбрана. \n- Споменахте Римската декларация. Разкажете някои любопитни неща около нейното приемане... \n- Нормално е да се тревожим за бъдещето на ЕС, но считам, че трябва да положим всички усилия за съхраняването и развитието на съюза. Разпадът му означава конфликти и икономически залез на държавите от континента, които трудно ще мерят ръст поединично с новите икономики в Азия. \nУбеден съм, че трябва да се върнем към основополагащите принципи на съюза и най-вече солидарността. Затова предложих и отстоях кохезионната политика да залегне в Римската декларация на ЕС. По време на служебното правителство аз представлявах България в Съвета на ЕС и когато в началото на март обсъждахме работния вариант на декларацията, в него кохезионната политика не фигурираше. Благодаря на останалите лидери за разбирането и подкрепата и особено на председателя Доналд Туск. Считам това за фундаментален въпрос, защото без изравняването в нивото на развитие Европа е обречена на мащабни вътрешни миграции и поляризация, които я отслабват системно. \n- Каква роля ще играе президентът по време на българското председателство? \n- Мога да ви кажа, че по отношение на ЕС работим заедно с правителството с мисъл за предстоящото европейско председателство. Важно е също, че европейският ангажимент на България се споделя от всички парламентарни политически сили. \nПрезидентската институция участва активно в дебата по приоритетите на председателството на ЕС. Не само за България, но и за тройката като цяло. По тази тема проведох срещи и поддържам връзка не само с президентите на държавите от триото - Естония и Австрия, но и с президента на Румъния, която ще поеме щафетата от Австрия. Приемствеността между държавите е важна и се надявам нашите дискусии да продължат и на българска земя по време на нашето председателство. България поема от Естония темата за дигиталното бъдеще на Европа, по която имаме сериозен потенциал за напредък, а и ресорният еврокомисар е от България. Убеден съм също, че България, Австрия и Румъния могат да активират и развият съществено Дунавската стратегия. \nПровеждам ползотворни срещи с редица еврокомисари, някои от тях вече имат и практически резултати. В резултат на разговорите ни през февруари с г-жа Елжбиета Бйенковска - еврокомисар по вътрешен пазар, промишленост и предприемачество, решихме заедно да проведем конференция в България за Европейския фонд за отбрана под мой патронаж. Тази конференция стана факт само седмица след решението на ЕК за учредяване на фонда през юли т.г. и премина при изключителен успех. Бяха обсъдени редица въпроси, свързани с механизмите за участие във фонда, възможностите на българската наука и индустрия, пътищата за интеграция на страни като България в общи европейски проекти. А това е и най-голямата полза от този фонд - не просто да отпуска средства, а да съдейства за интеграцията на европейските държави в областта на научните изследвания и високите технологии в сферата на отбраната. \nУчаствам активно и в дебата за образованието, иновациите, научните изследвания, дигитализацията. Европа трябва да се обединява около тях, защото те ще доминират бъдещето. \n- До този момент не стана дума за Европа на две скорости. Нима това не е проблем за нас? \n- Европа на различни скорости съществува и това е факт. Нашата амбиция трябва да бъде не да премахнем това с лозунги, а с креативни политики и инициативи. Трябва да мобилизираме усилията си да участваме активно в колкото се може повече засилени сътрудничества, защото те ще дават импулса за развитието на Европа. \nРаботя активно с българското правителство, за да може по време на председателството да настояваме за ясни правила за участие в тези засилени сътрудничества, критериите да не се сменят по време на играта. В това отношение е показателна нашата одисея по пътя ни към Шенген, защото по време на самия процес бяха сменени правилата и възникнаха нови политически критерии. \n- Искам да ви попитам за тази статуя на лъв, която се появи на мястото на паметника \"1300 години България\", с този щит със Санстефанска България, който очевидно подразни Гърция. Първо, защо стават такива неща, особено в неподходящ момент, и, второ - какво решение може да се търси? \n- Нито бях информиран, нито поканен на това събитие. \n- А бихте ли го характеризирали като гаф? \n- Трябва много добро познаване на историята, когато се предприемат такива стъпки. Статуята е част от един голям мемориален комплекс, състоящ се от паметни стени с имената на хиляди български офицери и войници, загинали за нашето национално обединение. Затова и самият лъв, поставен сам, без най-важната част от мемориалния комплекс - стените с имената на загиналите, дава повод за претенции. Нека всеки обаче знае, че ние сме народ, който е дал многобройни и свидни жертви за своята свобода, и уважаваме историята си. \n- Относно оскверняването на руските паметници се появиха доста коментари, че има нещо хибридно и съмнително. Кой ги осквернява, с каква цел? \n- Това се случва от 30 години, не от вчера, затова т. нар. хибридни обяснения не правят факта по-малко тревожен и възмутителен. Притеснителното за мен е, че виждаме все повече свастики и антисемитски лозунги. Това е кощунствено. В многовековната си история българите сме доказали, че сме толерантни към други религии и етноси и трябва да запазим този дух. Недопустимо е да се поругават паметници, при това със свастики. Също така е недопустимо отвън да изопачават нашата история. \n- Вие бяхте достатъчно ясен, че България е спасила своите евреи... \n- Българският народ е спасил своите евреи и това е една от светлите страници не само в българската, но и в европейската история. Този акт е пример за истинска консолидация - народът, политиците, интелигенцията, църквата - всички заедно, обединени от една високохуманна кауза. \n- А не е ли по-добре тези, които поругават паметници, да бъдат залавяни, разпитвани и наказвани? \n- Разбира се. Това важи не само за България. Подобни случаи взеха да се множат из Европа. Да, нашата история е преминала през всякакви периоди, драматични със своето противоречие, но това е нашата история и трябва да я ценим. \n- Готови ли сме за провокации по време на председателството? \n- Зависи какво разбирате под думата провокация. Тя има много измерения. \n- Нашите националисти представляват ли риск? Те присъстват в правителството, на теория някои от тях биха могли да председателстват съвети на ЕС... \n- За мен не е важен етикетът, а идеите и политическото поведение. В цяла Европа наблюдаваме тревожен ръст на национализмите. Френският президент Митеран казваше, че национализмът означава война. Историческият опит от ХХ в. потвърждава тезата. ЕС има едно безспорно постижение и това е умиротворяването на континента вече цели седем десетилетия. Това е благо, което съвременният човек недооценява, защото повечето съвременници в Европа са родени и израсли в мир. \nНо ръстът на национализмите е знак за неудовлетворение. Сигнал, че трябва да се вслушваме в хората, да заговорим на техния език, да решаваме техните проблеми, от които се отдалечихме. \n- Това е всъщност и вашата задача като президент. \n- Това беше и един от основните ангажименти в моята предизборна кампания: да бъда гласът на българския народ и да се ръководя от неговите интереси. Това е причината за обществената подкрепа за позициите ми, които често пораждат политическо напрежение. Приемам тази цена.   \n", "date": "2017.11.22", "title": "Отдалечихме се от проблемите на хората  "}
{"url": "http://duma.bg/node/156267", "text": "Дори Главчев нямаше толкова вид на подплашен заек на излизане от герберската сбирка, на която Бойко му подаде оставката, както ливанският премиер в оставка Саад Харири при посещението му в Париж по покана на френския президент. Телевизионни кадри от срещата в Елисейския дворец: прегръдка и страстна целувка по бузата му от Макрон; задължителен кадър с ръкуването; помахване на сънародници, увили се с ливанското знаме; припряно качване на колата. И все същата напрегната физиономия на човек, който машинално върши предвиденото по протокола, но мисълта му е далече: в Саудитска Арабия, откъдето обяви, че се оттегля от премиерския пост, а по-вероятно в Бейрут, откъдето е избягал поради опасения за живота си. И закъдето отлетя от Париж. Заяви, че ще се срещне с президента Мишел Аун, което ще бъде последвано от повече или по-малко убедителни обяснения за подадената \"в изгнаничество\" оставка. \nЗа запознатите с ливанските политически порядки никак не е необяснимо видимото притеснение на Харири. Неговият баща Рафик беше два мандата президент, преди да бъде убит заедно с още двайсетина души през февруари 2005 г. Поредицата от убийства на политически лидери започна още през 1977 г, когато беше ликвидиран лидерът на друзката общност Камал Джумблат, най-изтъкнатият ливански политик по онова време.  Наследи го синът му Уалид. Мощен взрив през септември 1982 г. в централата на дясната партия Катаеб превърна в пихтия новоизбраният, но не встъпил още в длъжност президент Башир Джемайел. В края на 1990 Дани Шамун, лидер на  \"ахрарите\" - \"лъвовете\", военното острие на десните \"Ливански сили\", беше разстрелян у дома си заедно със съпругата и двамата си синове. Да не говорим за политическите убийства на по-ниско равнище, като например моят приятел С. Тауиле, член на ръководството на ливанската компария и главен редактор на в. \"Ан Нида\", от когото дни преди това бях взел интервю.   \nСледващите дни ще покажат дали далече от Рияд, Саад Харири няма да преосмисли решението си. За читателя вероятно биха представлявали интерес някои обяснения на спецификите и странностите на ливанския политически живот. В Ливан съжителстват странно преплетени капиталистическа икономическа база и една почти феодална надстройка, която отрежда изключителна роля на семейните династии в политическия живот, допълнително обременен от религиозни противоборства. В тримилионен Ливан има 19 вероизповедания, които се отразяват върху политическата принадлежност. Пряко свързана с вероизповеданието е \"общността\": сунитска, шиитска, друзка*, маронитска*, гръцкокатолическа, гръцкоортодоксална и  т.н., президентът на републиката е винаги маронит, министър-председателят - мохамеданин-сунит, председателят на парламента - мохамеданин-шиит. \nТова, че Саад Харири е наследил баща си Рафик на премиерски пост също не е някакво изключение. В Ливан съществува терминът \"политическо семейство\" и неговият смисъл не съвпада с общоприетата представа за принадлежност към една политическа партия или идеология. Семейство Джемайел е излъчило таткото Пиер, създател и дълги години ръководител на маронитската дясна партия \"Катаеб\". За единия му син Бешир вече стана дума. Другият - Амин, беше президент.  Камил Шамун, създател и ръководител на другата дясна маронитска партия \"Ливански сили\", е бил президент на Ливан. Катаеб и Ливанските сили бяха по принцип съюзници, което не попречи на Катаеб в определен момент да организира кървава баня на \"ахрарите\" на Шамун. Дани наследи баща си Камил Шамун, но не го отмина кървавият жребии, както и Башир Джемайел. \nПочти по правило довчерашни съюзници стават смъртни врагове. Смята се, че Камал Джумблат е бил убит по заповед на Дамаск. В края на седемдесетте и началото на осемдесетте, когато бях кореспондент на \"Работническо дело\" в Ливан, друзите, ръководени вече от Уалид, бяха част от т.нар. прогресивни сили, които бяха подкрепяни от Дамаск в противоборството им с Катаеб и ливанските сили. За убийството на Башир Джемайел първоначално беше обвинен Самир Джаджа, който впоследствие застана начело на ливанските сили. Сегашният ливански президент Мишел Аун е в някакъв смисъл изключение от правилото: той не произхожда от \"политическите семейства\". Отдал се отрано на военната кариера, стига до генералски чин и през 1988 г. президентът в оставка Амин Джемайел го посочва за премиер, макар че се нарушава правилото този пост да се заема от мюсюлманин сунит. Военното правителство тогава, оглавявано от Аун има за задача да проведе президентски избори, тъй като редовните избори за държавен глава се бяха провалили. \nС една дума - заплетена история. Доста експлозивна, защото сирийските бежанци намерили подслон в Страната на кедрите, са съвсем малко по-малко от ливанските граждани. Освен това поради традиционните противоборства, подозрения, недоверие, произтичащи от религиозното и общностното разделение на ливанското общество, страната е идеалният терен за \"прокси\" противоборства: вместо големите съперници в региона - уахабитска Саудитска Арабия и шиитски Иран да влязат в пряк военен сблъсък, те вкарват в конфликт ливанските си марионетки - Хизбула и местните им опоненти. \nАми не му се играят нестинарски танци на Саад Харири, затова имаше такъв подплашен вид в Париж.     \n", "date": "2017.11.22", "title": " Един изплашен мъж в Елисейския дворец "}
{"url": "http://duma.bg/node/156268", "text": "В приходната част на бюджета за 2018 г. да се впишат 2,05 млрд. лв. в повече от това, което предлага МС. Такъв текст са внесли депутатите от БСП за второто четене на най-важния за държавата годишен закон. Увеличението според тях ще дойде от промяна в данъчната система и от борбата с контрабандата. \nПротивно на очакванията, социалистите не предлагат промяна в процента от БВП, който се разпределя чрез бюджета, а намират ресурс в увеличаването на бюджетните приходи. Проблемът е, че от времето на Дянков ГЕРБ неизменно намаляват частта от БВП, която се включва в бюджета, и се хвалят, че в това отношение са отличниците на Европа. Вярно е, защото другите страни в ЕС не искат да са \"отличници\", а искат да имат пари за здравеопазването, образованието, науката, икономиката и прочее дейности, които определят жизнения стандарт на хората и на общините, и за развитието на икономиката. ДУМА неведнъж е подчертавала, че най-бедната страна в Европа, каквато е България и в която всички публични сектори са недофинансирани, инвестира чрез бюджета най-малко от БВП (около 39%), поради което именно е бедна. И ще продължава да обеднява, ако Владислав Горанов изпълни намеренията си до 2020 г. да сведе бюджета до 35,5% от БВП. Което ще е рекорд, непознат в света. В момента страните от ЕС-28 включват в бюджетите си около 44-45% от БВП, някои, като Дания и Швеция - дори над 50%. Което им позволява да правят сериозни социални разходи за населението си. Левият депутат проф. Румен Гечев посочва, ако България включи в бюджета си 44% от БВП, при брутен продукт около 100 млрд. лв., това ще означава за социалните дейности и икономиката през 2018 г. да има още 10 млрд. лв.! \nСоциалистите в НС обаче не прибягват до такъв \"краен\" вариант, който директно би бил отхвърлен от мнозинството. Предложенията им за второто четене на бюджет 2018 стъпват върху идеи, които са напълно осъществими, ако мнозинството прояви разум и ги приеме. На първо място е промяната в данъците, която би довела до увеличаване на бюджетните приходи и до по-справедливо облагане. Депутатите от БСП предлагат минималната заплата да не се облага с данък, а ставката 10% да се запази за доходите от 510 до 3300 лв. на месец. В този диапазон се вместват де факто огромната част от работещите българи, които всъщност получават доста по-малко, защото средната заплата в момента в страната е малко над 1000 лв. Върху месечен доход от 3300 до 10 000 лв. за горницата над 3300 лв. ставката на данъка се увеличава, по подобен начин расте налогът при доходи над 10 000 лв. Прогресивен данък се въвежда и за доходите от наеми, дивиденти и пр.  \nКакви промени в разходите на бюджета предлага за второто четене левицата, ако бъдат осигурени тези 2,05 млрд. лв. приходи в повече? 510 лв. на месец за отглеждане на дете \nВ проектобюджета, внесен от МС, е предвидено месечното обезщетение за отглеждане на дете от 1 до 2 години да е 380 лв. Предложението на левите депутати е тези пари да са 510 лв. Те ще се получават от 38 000 осигуряващи се майки. Предлага се също еднократната помощ за първолаци - 250 лв. в началото на годината, да е и за още 120 хил. ученици във II, III и IV клас. За общините пък, където има недостиг на забавачки, е напълно реално да се създаде национална програма с 15 млн. лв., предлагат от БСП.  \nСред предложенията за второто четене на бюджета на левицата е и увеличение с 65,5 млн. лв. на Националния план за действие по заетостта. Не е справедливо, нито има логика в големите разлики между заварени и новоотпуснати пенсии при един и същ осигурителен принос, посочват левите депутати. Затова те предлагат през 2018 г. да бъдат преизчислени всички пенсии, отпуснати до 2013 г., както и да се увеличи максималният осигурителен доход от 2600 на 3300 лв., като се вдигне и максималната пенсия. За около 20 000 безработни пък, плащащи осигуровките си, от 9 на 12 лв. трябва да се увеличи минималното обезщетение за безработица, което е замразено от ГЕРБ от 8 години насам. И нещо много важно - да се вдигнат с 20 на сто заплатите на социалните работници, много от които сега получават суми, близки до минималната заплата. \nБолниците да не са търговски дружества Ако се премахне статутът на търговски дружества на болниците, който е абсурден за цивилизования свят, ще са необходими 500 млн. лв., за да бъдат покрити задълженията на държавните и общинските болници. С тази сума да се увеличат парите за здравеопазване, което е напълно възможно, предлагат депутатите от левицата. За оздравяване на болниците в труднодостъпни райони те са записали още 16 млн. лв. И 45 млн. лв., с които да стане възможно хора в тежко състояние да остават в болниците за необходимото лечение, а не бъдат изписвани да се оправят както могат вкъщи. За медицинските дейности за ранна детска възраст депутати от \"БСП за България\" предлагат допълнително 21 млн. лв., както и още 15 млн. лв. за стоматологичното протезиране на хора над 65-годишна възраст. Още 67 млн. лв. за БАН и 60 млн. за ССА \nДУМА публикува вече няколко анализа за бюджета за образование и особено за наука, с който бюджет положението е катастрофално. Малко след като БСП обяви, че ще смени системата на делегираните бюджети и ще отмени пагубната неолиберална формула \"парите следват ученика\", от ГЕРБ заговориха за допълнителни компоненти в изчисляването на делегираните бюджети, които ще зависят и от показатели за демографското и географското положение на регионите. В проектобюджета на МС за 2018 г. са предвидени средства за осъществяване на тази промяна, но левите депутати са предложили за второто четене сумата да се увеличи с 30 млн. лв. Отделно те предлагат целева програма в подкрепа на образованието специално в обезлюдяващите се райони в размер на 50 млн. лв. За спортуване на децата в свободното време са предложени 3 млн. лв. допълнително.   \nНай-голямата \"дупка\" в проекта на МС за идната година отново е науката. От Дянково време досега тя продължава да бъде \"под карантина\", колкото и да се размахват едни 63,5 млн. лв., които засега не са разчетени никъде, но щели да се използват за проекти в национални научни програми, каквито до момента не са разработени. Иначе парите за наука в научните институции и вузовете са замразени, само за покриване на минималната заплата от 510 лв. са предвидени в повече от тази година едни 20 млн. лв. за държавните вузове, 4,8 млн. лв. за БАН и около 3 млн. лв. за Селскостопанската академия. Заплатите в двете академии са престъпно ниски, учените масово напускат сектора, а и България. Затова от \"БСП за България\" предлагат за второто четене да се включат 5 млн. лв. за целева програма за подкрепа на младите учени, както и допълнителни 15 млн. лв., с които за степен \"доктор\" да се плаща възнаграждение, равно минимум на 75% от минималната заплата, а за \"доктор на науките\" - една минимална заплата. Други 44 млн. лв. за реновиране на студентските общежития, предлагат от БСП.  \nОтделно експертите на левицата са изчислили, че е напълно възможно с 83 млн. лв., платени целево, да се въведе минимален праг на заплащането на учените. За наука във висшите училища левите депутати са предложили парите да са 41,5 млн. лв. вместо 8-те милиона, които предлагат от ГЕРБ. За укрепване на все по-недофинансираната аграрна академия предложението е за 60 млн. лв. допълнително, а за БАН - 66,9 млн. лв. над предвидените в проекта на МС. От БСП предлагат също със 7 млн. лв. годишен бюджет да се създаде \"Фонд за внедряване на научните изследвания в земеделието\", с който да се стимулират производители, внедряващи български сортове, породи и технологии. В предложенията си депутатите са включили също 7 млн. лв., с които държавата да плаща таксите на студенти в приоритетни направления, които са поели ангажимент да работят в страната поне 3 години след завършването си. \nОсобено важен въпрос при гласуването на годишните разходи е този за инвестициите, които държавата прави за  стабилизиране и развитие на икономиката Понеже неолибералите (у нас те са по-католици от папата) обявяват държавата за нещо лошо и безперспективно, в проекта на ГЕРБ темата е напъхана под килима. Няма държава в Европа, която да не подпомага развитието на икономиката си, включително на енергетиката. Затова, вместо да се унищожават целенасочено предприятия с държавно участие и да наблюдаваме как се влошава състоянието особено на малкия и средния бизнес у нас, по-добре да създадем фонд \"Индустрия\" към Министерството на икономиката с капитал 100 млн. лв., предлага левицата. Това също би било напълно възможно, ако се увеличат приходите в бюджета със споменатите в началото 2.05 млрд. лв. С този фонд ще се осигури дялово участие на държавата и изграждане на нови предприятия, особено в закъсалите региони. Левите депутати предлагат увеличение на капиталовия трансфер за \"Пътна инфраструктура\" и \"Железопътна инфраструктура\", за АМ \"Струма\", За БДЖ \"Пътнически превози\", за ДП \"Български пощи\" и др. Както и спиране на концесионирането на летище София.    \nЗа най-бедните региони депутатите от \"БСП за България\" предлагат и фонд за регионално развитие към МРРБ в размер на 120 млн. лв. - за пътна инфраструктура. А също - 17 млн. лв. в повече за компенсиране на нерентабилен селищен и междуселищен транспорт. На 111 общини, които имат минерални извори, пък ще се окаже инвестиционна подкрепа с 15 млн. лв., ако управляващите не отказват като магаре на мост да дръпнат напред инфраструктурата в тези общини. Според левите депутати за стимулиране на туризма трябва да се предвидят 15 млн. лв., с които държавата да дава ваучери на туристи, които почиват извън сезона с поне 4 нощувки. Освен това левите настояват в Закона за бюджета да се запише, че държавните институции са длъжни да плащат наеми на общините, на чиято територия са, защото в момента те са натрупали над 20 млн. лв. задължения към общините. Интересно предложение е също държавата да осигурява средства по програма за разкриване на дистанционни работни места в обезлюдяващи се райони, като едно работно място бъде оборудвано с компютър, интернет и пр. със средства до 5000 лв.   \nКъм всичко това - за сектора \"Отбрана и сигурност\" левицата е внесла предложение парите да се увеличат с 350 млн. лв., а основната заплата за най-ниската длъжност в сектора да се увеличи от 380 на 420 лв.   \n                         \n  \n    \n", "date": "2017.11.22", "title": "Социалистите намериха 2 млрд. лв. в повече за бюджета "}
{"url": "http://duma.bg/node/156269", "text": "Много е тъжно, когато не другаде, а в Министерството на образованието и науката хората, разбиращи от образование и наука, са кът. Така си мисли човек, когато види как дейностите, за които тези хора там получават заплати, се поръчват на... външни изпълнители. За поредния случай ДУМА информира вчера - наема се на граждански договор срещу 2100 лв. на месец човек, който да съветва и да управлява \"екипи\" от две дирекции, за да вършат онова, което им е работа във висшето образование и науката. Какво правят в това време шефовете на двете дирекции; двама зам.-министри, отговарящи за двата ресора; плюс един постоянен съветник на политическия кабинет за сектора \"Наука\"? Не че науката е прокопсала от толкова началници - напротив, сриват я надолу право пропорционално на увеличаването на \"управляващите\" я. \nСпоред последните промени в Правилника на МОН, в министерството от 1 ноември т.г. работят 376 щатни бройки, а в агенцията, която създадоха да управлява дейностите и европарите по оперативните програми - още 106 души. Излиза, че малцина от този огромен щат наистина могат да вършат нещо смислено, щом постоянно им наемат външни експерти, които го могат вместо тях. Обаче, ако случайно се появи министър, който дръзне да каже някому, че \"не се справя с работата\", не може да го уволни, понеже той е държавен служител и ще го съди до дупка. Една такава администраторка до ден днешен разкарва един такъв министър по разпити и дела, обвинила го е, че я дискриминира. Него го няма, но тя си се върна на ръководното постче и управлява оперативните програми.  \nОбаче има и друго обяснение, което в предишните месеци се оказа по-вярно. Просто с гражданските договори и външните поръчки уреждаха едни \"наши хора\" да лапат парици. Защото не мога да повярвам, че работещите в МОН не са способни да си направят анализите на дейностите, по които работят - като например за \"значението на професионалното образование върху прехода от училище към пазара на труда\", да оценят системата от помощни училища, да направят електронния регистър на всеки ученик или да актуализират регистъра на вузовете (което пък е задължение на МОН по закон). Всичкото това се дава на външни специалисти чрез обществени поръчки! Ами наемането на фирма посредник, която да съберяла оценители за научните проекти в оперативната програма, което извърши Кунева, вместо МОН да си поеме задълженията? Един път хазната плаща заплати на чиновниците, втори път пак хазната или еврофондовете плащат за същото на други хора. Луди пари гушат някои хора покрай тия европрограми. А тия хора не са случайни. Всичките министри си уреждат обкръжението на висшето ниво в министерствата, а работещите от второто ниво май изобщо не ги интересуват. С просто око се вижда откровено нежелание да вникват кои хора сред служителите им са компетентни. Затова едни разнасят папки и клюки по коридорите, други вършат работата, но никой не ги бръсне за слива. Иначе щеше ли министърът Вълчев да обяснява авторитетно как ще дава на богатите деца в училище едни закуски, на бедните - други. Като с учебниците - цветни за баровците, черно-бели за сиромасите. Явно не е и отворил дори анализите на служителите си за резултатите от международното изследване PISA, което в прав текст посочи образованието на България на първо място в света по икономическо и социално разделение. Чакайте обаче някой нов граждански договор или обществена поръчка за \"наш човек\", който за същото ще гушне купчина хилядарки...          \n     \n", "date": "2017.11.22", "title": "За едната купчина хилядарки"}
{"url": "http://duma.bg/node/156270", "text": "Учениците ни имат желание и мотивация да решават проблеми в екип, но уменията им са под средните. Това показват резултатите от модула по темата \"Решаване на проблеми в сътрудничество\" на международната програмата на ОИСР за оценяване на учениците PISA. Тестовете бяха проведени през 2015 г. сред над 500 хил. ученици на 15-16 г. (девети клас), но резултатите от този модул бяха огласени вчера. А другите три модула - за уменията в четенето, природните науки и математиката, бяха съобщени в края на миналата година. Те предизвикаха силно брожение в България, защото се оказа, че 38% от учениците ни са функционално неграмотни - т.е. четат текстове, но не ги разбират. \nМодулът за сътрудничеството оценява дали учениците умеят да участват в екип с един или повече партньори за решаване на даден проблем. Оценяват се не знания, а умението да се използват знанията за решаване на възникнал проблем съвместно с партньори, обясни д-р Светла Петрова, завеждащ отдела за анализи в Центъра за оценяване на предучилищното и училищното образование към МОН. В този модул участват деца от 51 държави и региони, сред които са и 6000 ученици от България. Оценяването е по скала от 0 до 1000 точки, като средният резултат на държавите от Организацията за икономическо сътрудничество и развитие (ОИСР) е 500 точки. Спрямо тази средна стойност се класират резултатите на учениците от всички участвали държави.       \nС най-добри резултати, както и при другите три модула, са учениците от Сингапур (561 т.), Япония (552 т.) и Хон Конг - Китай (541 т.). Българските ученици са постигнали 444 точки и се нареждат сред връстниците си от 25 страни, които имат резултат под средния. Неприятното е, че те са последни сред учениците от европейските държави, участвали в този модул на PISA. Най-зле са се представили участниците от Тунис (382 т.). \nИма големи разлики в резултатите както между държавите, така и вътре в самите тях, посочи Светла Петрова. При българските участници най-лошият индивидуален резултат е 316 .т., най-добрият - 570 т. Големи разлики има и между момичета и момчета - младите дами показват по-големи умения да работят в екип и да управляват конфликти в него, ако се появят такива. Разликата в резултатите на двата пола при българчетата е 32 т., при връстниците им в ОИСР е 29 т. Момичетата ценят по-високо отношенията си с роднини, връстници и приятели, но пък момчетата ценят по-високо екипната работа, уточни Светла Петрова. Същото тенденция бе отбелязана неотдавна и при резултатите от международно изследване за гражданската активност на учениците.  \n49% от българските ученици (28% в ОИСР) могат да се справят само с най-елементарните задачи за решаване на проблеми - способни са да намират информация и да следват предварително разработен план. Други 49% от учениците (64% в ОИСР) се справят със средно трудните задачи - постигат високо ниво на сътрудничество с партньорите и могат да се разберат с тях за начина на действие към целта, разпределят ролите на участниците в екипа. Само 2% от българските ученици обаче (8% в ОИСР) решават най-сложните задачи, които изискват високо ниво на сътрудничество, показва изследването. Те се съобразяват с конкретни условия и наблюдават прогреса на участниците за постигане на целта. Могат успешно да преодолеят разногласията в екипа.  \nПоказателно е, че 45% от нашите деца посочват, че са пропуснали цял един ден в училище в последните две седмици преди теста и техните резултати са с 26 т. по-ниски. В ОИСР делът на \"кръшкачите\" е 20%. Ученици, които са били обект на тормоз в училище, показват с 18 точки по-нисък резултат от останалите.  \nУменията за решаване на проблеми трябва да се формират целенасочено в обучението по всички учебни предмети и това да бъде отразено в учебните програми и квалификационните умения на учителите, посочи Светла Петрова. Учениците, които имат по-добри взаимоотношения с родители, връстници и учители, показват по-високи резултати, както и тези, които посочват, че учителите справедливо оценяват усилията и постиженията им, посочи тя. Конструктивните взаимоотношения между педагози и ученици допринасят за по-висок резултат на модула.   \nСамите задачи представляват ситуации, в които ученикът, който стои пред компютър, взаимодейства с един или двама или повече виртуални партньори - чрез чат или имейли. Участниците си разменят съобщения по поставената цел и начин на постигането й, а ученикът трябва да избере измежду 4 предварително зададени възможности при всеки въпрос на \"отсрещната страна\". Отговорите на виртуалните партньори зависят от избора, който е направил ученикът. Национални образователни системи, които развиват умение за мислене над получените знания, показват по-високи резултати във всички области, обобщи Петрова. Учениците ни имат нагласа да работят в екип, трябва да ги учим как да правят това, подчерта тя.     \n  \n    \n", "date": "2017.11.22", "title": " Българчетата са под средното ниво в уменията да работят в екип  "}
{"url": "http://duma.bg/node/156271", "text": "\n\"Може да благодарим на европейските чиновници, че ще дойдат тук за шест месеца, за да се радваме на повече почистени улици\" - Г-н Таков, преди няколко дни от Столичната община оповестиха колко пари ще се дават за чистотата на града през следващата година, както и как са използвани предвидените средства през изминаващата година. Как ще оцените изпълнението на план-сметката по чистотата за първите отчетени девет месеца на 2017 г.? \n- Трябва да посоча сериозно неизпълнение по някои от дейностите в план-сметката на заложеното преди година. От публикувания отчет става ясно, че изразходваните средства са 127,6 млн. лв. от общо предвидените за цялата година 172,8 млн. лв. Най-сериозно е неизпълнението на план-сметката в графата за проучване, изграждане, експлоатиране и закриване на депа за отпадъците. Там са използвани само 18 млн. лв. от предвидените 40 млн. лв. Това е огромна разлика между планирано и постигнато. \nПодобно несъответствие има и в други области - като събиране и транспортиране на битови отпадъци, както и за лятното почистване. При него например са похарчени три пъти по-малко от предвидените средства за почистване на алеи, тротоари, отводнителни шахти, на графити и на нерегламентирана реклама. В същото време надхвърляне на разходите е налице само при зимното почистване, което се оправдава с по-тежката зима в началото на 2017 г. В тази сфера разходите засега надхвърлят планираното с 1,7 млн. лв. \nВижда се, че се харчат милиони за чистота, а градът все още е мръсен, прашен, продължаваме да страдаме от повишеното количество на фини прахови частици във въздуха. Независимо какво се постига с ограничаването на транспорта в центъра на града, с подмяната на системите за отопление в крайните квартали, които използват въглища, прахът продължава да е по уличните настилки и ние го дишаме. Това означава, че София не се чисти както трябва и ние от БСП настояваме почистването отново изцяло да стане общинска функция. Имаме общинско дружество, което за съжаление в момента обслужва само три района, а има по-голям капацитет. \n- Както казахте, от план-сметката за тази година става ясно, че не са използвани голяма част от средствата, предвидени за лятно почистване. В същото време за следващата година се предвиждат още пари за тази дейност. Как си го обяснявате? \n- Това е интересен детайл от проектодокументите за разпределяне на средствата за чистотата през 2018 г. За миене на улици са предвидени действително допълнително пари - над 4,8 млн. лв. повече. 3 млн. лв. от тях ще отидат за лятно улично почистване, а 1,8 млн. лв. повече ще се дадат за по-чиста зелена система. Мотивът за това обаче не е, че искаме градът ни да стане по-малко мръсен заради самите хора, а се посочва предстоящото европредседателство. В документа е записан директно текст, че именно то е причина за по-честото миене на улиците. Затова може да благодарим на европейските чиновници, че ще дойдат тук за шест месеца, за да се радваме на повече почистени улици. И тъй като НДК се намира в район \"Триадица\", той е разделен на две - т.нар. Евротриадица, която ще се чисти повече, и обикновената \"Триадица\", за която не са отделени чак толкова средства. \n- При сравнението на предвиденото и разходваното за чистота през тази година става ясно, че общината е събрала около 20 млн. лв. повече от столичани, отколкото е изхарчила. Какво става с разликата? \n- Действително, всяка година Столичната община събира с около 20 млн. лв. повече за чистота, отколкото разходва. По закон средствата от такса смет могат да се използват само за дейности по чистотата. През 2016 г. приходите са били 198 млн. лв., а разходите - 178 млн. лв. Неведнъж сме питали къде отиват тези пари. До момента нямаме отговор. Това е и една от причините и тази година да не подкрепим план-сметката. \nЗа 2018 г. са предвидени 183 млн. лв. за изразходване, а ще се съберат над 200 млн. лв. Това означава, че пак ще останат около 20 млн. лв. Пак питаме - къде ще отидат тези пари? \nВъпреки тази голяма разлика, и през следващата година се залагат финансови средства, които няма да се усвоят. Странно е, че се увеличават например с още 4 млн. лв. разходите за проучване, проектиране, експлоатация и закриване на депа, при положение, че и през настоящата година предвидените средства не са използвани. \n- Защо се налага например издръжката на Столичния инспекторат да бъде увеличена с половин милион лева? \n- Много пъти сме задавали този въпрос. Питали сме и защо изобщо тази дейност е към функциите по чистотата. През следващата година ще бъдат отделени 7,4 млн. лв., което е с 551 000 лв. повече от 2017 г. Дали общината увеличава щата на служителите за по-добър контрол или ще има ръст на заплатите? Не е ясно. Ще установим това, когато план-сметката влезе за разглеждане в комисиите и в Столичния общински съвет през декември. \n- От години се говори за нов начин на изчисление на такса смет. Все още в много градове, включително и в София, хората не плащат според изхвърленото количество. Накъде трябва да се върви? \n- С промените в Закона за местните данъци и такси се върви към прилагане на философията \"замърсителят плаща\". Тази идея е много добра, въпросът е на практика как ще се осъществи. У нас все още такса смет е нещо като имотен данък, защото се изчислява на базата на промилите от данъчната оценка и има упреци, че това не е много справедливо. В някои европейски градове се купуват специални торби за смет, в които се събират отпадъците. Така се финансират предварително дейностите по събиране и обработване на сметта. Колкото изхвърляш, толкова и плащаш. Но при нас подобна практика едва ли ще проработи. Все още има хора, които изхвърлят боклука си през прозореца, и няма как да очакваме, че ще ги накараме да си купуват специални торби. Затова ще се мислят и други варианти, свързани със сметките за ток, вода или според регистрирани жители на адреса. Интересно е, че новата методика ще влезе в сила от 1 януари 2020 г. Следователно ще е след местните избори през 2019 г., което показва уплах в управляващите от промяна на ставката, защото се очаква физическите лица да поемат по-голяма тежест. \nОчакваме правителството съвместно с Националното сдружение на общините в Р България да предложат новата методика и се надявам тя да е справедлива, а не просто да се окаже, че от бизнеса ще се прехвърли една сериозна тежест върху физическите лица. Защото и в момента такса смет не е никак ниска. Но е и несправедливо сам пенсионер да плаща колкото четиричленно семейство в един и същи блок, само защото жилищата на двете домакинства са с еднаква данъчна оценка.      \n", "date": "2017.11.22", "title": "  Годишно изчезват 20 млн. лв., събрани за чистотата в София  "}
{"url": "http://duma.bg/node/156272", "text": "Гафът с превода по време на речта на Антонио Таяни в българския парламент вчера представлява ярка символика на всичко, което се случва и ще се случи с българското европредседателство. А шегата му, че следващия път ще говори на български, подсказва за отношението на Европа към туземната власт, въобразила си, че ще дава тон на голямата политика, па макар и за половин година от 1 януари.  \nИскаме да помогнем и да придвижим съюза напред, отбеляза Борисов пред госта с пословичната си скромност. След което му обясни как сме можели да правим разлика \"от това да сме във Варшавския договор и Съвета за икономическа взаимопомощ и да сме в ЕС\". Било \"осъзнат избор\", а българите били сред най-големите еврооптимисти. Не знам доколко Таяни му е повярвал и доколко Борисов си вярва, но извън куртоазната дипломатичност, изглежда, нашият се е взел на сериозно. Особено след инерцията от предния ден, когато демонстрира академичните си способности пред студенти. Това обаче не му попречи ни в клин, ни в ръкав да изтърси, че било \"крайно време ЕС да се намеси в Сирия\". Нищо, че вчера Путин и Асад обявиха край на войната там и заедно с Иран вече чертаят планове за бъдещето на региона. Не е съвсем ясно защо Борисов се меси там, където не му е работа. Видяла жабата, че подковават коня, и тя вдигнала крак. Риторично да попитаме страни от ЕС не са ли част от коалицията на САЩ в Сирия? Там на терен няма ли френски и английски командоси и съветници? А може би Борисов има предвид друго - чак сега, след като ИД е вече почти унищожена, ЕС да се \"намеси\", за да дели баницата при следвоенното възстановяване на Сирия. И тази велика идея идва не от някой лидер на страна като Германия или Франция (за тях бъдете спокойни, те ще се уредят), а от наш Баце, който даже бил \"настоявал\" за това! \nБорисов обаче отвори и друга щекотлива за ЕС тема - отношенията с Турция. И отново с позиция, която е в дисонанс с политиката на големите. Докато те само преди дни орязаха парите за Анкара в бюджета на съюза за догодина заради неспазване на човешките права и демокрацията, нашият предвидливо натърти, че Турция била \"най-големият наш защитник на южния фланг на НАТО\". Само че и с отношенията на югоизточната ни съседка с алианса Борисов май не е съвсем в час. Скандалът заради онова учение в Норвегия, след което Ердоган изтегли войниците си, а негов съветник заплаши страната да преразгледа членството си, още не е свършил...  \nЕх, Борисов, а защо не каза на Таяни, че сме на последните места по всичко в ЕС? Че над 50% от българите живеят под линията на бедността и че по доходи сме дори и след Косово?! Тогава наистина щеше да направиш впечатление. Та ЕС собствените си проблеми не решава сам, а чака инструкции от Вашингтон, ти искаш да взема международни решения. И няма как да не се сетя и перифразирам думите на един вицепремиер отпреди време: Егати ЕС-ът, щом Борисов ще му дава акъл!  \n    \n", "date": "2017.11.22", "title": "Гафовете тепърва почват, свиквайте!"}
{"url": "http://duma.bg/node/156273", "text": "Години назад настоящият министър на енергетиката Теменужка Петкова неведнъж е вадила вода от какви ли не кладенци, за да обосновава ненужността на проекта за АЕЦ \"Белене\". Тя май с помощта на тези \"аргументи\" получи и министерския пост. Каквото и да кажем пък за нейния патрон Бойко Борисов, все ще е малко. След визита на държавния секретар на САЩ Джон Кери през 2015 г. тогавашният вицепремиер Румяна Бъчварова похвали шефа си, че с това посещение България отново е на картата на европейските и световните интереси. Нека не забравяме, че Борисов е премиерът, който спря три големи енергийни проекта - на газопровод, нефтопровод и ядрен проект, а това е силно политическо действие, което няма как да не бъде оценено от нашите партньори, заяви Бъчварова. Срамно, но признание. \nПаметта ни не е толкова къса. Едно от Борисовите правителства спря изпълнението на проекта \"Белене\". Нека си припомним още гьола за 800 млн. лв., безбройните анализи необходима ли е централата, проверки на прокуратурата, обвиняеми, временни парламентарни комисии за отвличане на вниманието, отхвърляне на предложението на БСП за размразяване на проекта. \nДнес Борисов и сие говорят по-различно. След оповестяването на доклада на БАН Петкова, която твърдеше, че нямаме нужда от нова ядрена централа и че при \"Белене\" има много тежки, много груби нарушения, сега заявява, че при инвестирани над 3 млрд. лв. в проекта и оборудването не знаела кой би поел отговорност нищо да не се предприеме. И открива, че без \"Росатом\" трудно бихме направили каквото и да било. Вчера Петкова обясни още, че се оказвало, че проектът е жизнеспособен и че ако догодина започне изграждането на \"Белене\", централата ще е готова през 2028 г. \nТо първият ректор вече щеше да е готов, Петкова, ама вие спряхте работата по \"Белене\". \nВластта май започна да открива топлата вода. И да забравя какво е приказвала и правила преди време! Сякаш нищо не е било, а?! \nЕдно е ясно - часовникът тиктака и ножът е опрял до кокал. Вече си имаме скъпо оборудване, за което управляващите не са взели официално решение. А и продължава да не е ясно как точно се съхранява (поне досега не сме чули нищо по въпроса от производителя и от експерти, освен уверенията на министър Петкова). И са необходими реални решения, а не дрънкане, шикалкавене и подмазване на новия голям брат. \nХа, сега да ви видим!   \n", "date": "2017.11.22", "title": "Ножът е до кокал"}
{"url": "http://duma.bg/node/156317", "text": "Глад и мизерия в последните години витаят около фирми и дружества, важни за нашата икономика. Всички тях владее като същи феодал един човек - бизнесменът Христо Ковачки. Дори и минималните заплати този \"свят човек\" не плаща редовно, бави с месеци парите за оцеляването на наетите. За инвестиции да не говорим, това не влиза в сметките на честния частник, който си разиграва коня вече дълго време. Заради нехайството на собственика затварят врати единствени по рода си предприятия. Заради олигарха Ковачки миньори под земята при 40-градусова температура са подложени на всевъзможни психологически и физически атаки. И сега недосегаемият \"работодател\", вместо да реши брадясалия от дълги години проблем със заплащането и условията на труд в ТЕЦ \"Бобов дол\", решава да съди протестиралите през май т.г. миньори, защото протестът им за хляба бил незаконен. Първо им плати, а после реши да си върне парите със съд...   \nДа го наречеш нагло, е твърде малко. Но пак ще мине безнаказано сигурно. Хората с толкова милиони добре опичат работата си, съдът ще изпълни своето предназначение, но с какъв знак, е много спорно или пък лесно за прогнозиране. После ние всички ще платим масрафа. Покрай глада и мизерията.      \n", "date": "2017.11.22", "title": "Да те осъди Ковачки..."}
{"url": "http://duma.bg/node/156275", "text": "Арестувани милиардери, обявяване на война и мъртъв принц: саудитският престолонаследник отстранява своите противници и подготвя смяна на поколенията в кралския дворец. \nДали принцът е безцеремонен стратег, който тласка арабския свят към продължаващата криза, само и само да осигури господстващо положение на своята страна? Или пък той е смел реформатор, който най-накрая ще приключи със средновековните традиции в Саудитска Арабия? Какво иска новият \"силен човек\" в Ер Рияд освен засилване на собствената си власт? \nТакива въпроси поставят в интернет привържениците на правителството и опозиционери. \nВ случая с арестите става дума преди всичко за корупция. Мохамед бин Салман, който се самоидентифицира със съкращение МБС, предизвика бурни аплодисменти, когато за пръв път призова членовете на кралското семейство да понесат своята отговорност. Арестувани бяха Ал Уалид бен Талал, принц Мутаиба, млад принц загина загадъчно в катастрофа на вертолет. Естествено е да се подозира, че при „чистката” става дума не само за борба с корупцията, но и за отстраняването на неудобните конкуренти на принца. \nОбявяването през юни именно на Мохамед бин Салман за наследник на трона бе и си остана крайно дискусионен въпрос в кралското семейство. Все пак изборът на наследника по принцип е предшестван от сложна вътрешна семейна процедура, чиято същност бе нарушена от крал Салман. \nПринц МБС не оставя никакви съмнения, че много стари традиции не смята повече за актуални. Мирът в семейството Ал Сауд е сериозно нарушен. Всъщност крал Салман съвместно със своя син започна „обществена революция\". От следващото лято например жените ще могат да шофират, те също ще могат да ходят на стадионите. За пръв път в историята на страната момичетата ще могат да посещават спортните занятия в училище. Отново ще се появят кината. \nВсички тези стъпки отдавна бяха назрели, но по-рано се смяташе, че такива реформи са неприемливи за консервативните религиозни кръгове. Все пак властта на Ал Сауд се основаваше на старата договореност с радикално ислямските уахабити: кралското семейство получава политическата власт, а религиозните кръгове контролират обществото и следят за морала на жените. \nМБС обаче не желаеше повече да чака. „МБС разбира какво мислим и чувстваме. Той не иска вечно да чака, той живее горе-долу като нас самите“, сподели студентка от Джеда. Трудно е да се каже дали това е реалност, или е нещо пожелателно, но в мрежата бе разпространена снимка на абсолютно непристъпното кралско семейство, което този път внушаваше друг, по-близък до хората образ. \nАмбициите на свръхактивния принц не се ограничават само с вътрешната политика. Във външната политика той също така самоуверено разполага своите акценти. Почти едновременно с арестите в Саудитска Арабия оставка подаде ливанският премиер Саад Харири, който с недоволно лице заяви, че е бил принуден на такава стъпка заради агресивната политика в Ливан на (шиитското) движение \"Хизбула\", подкрепяно от Иран. По този начин той предостави на саудитското правителство възможност да изостря и занапред конфликта със стария враг Иран. \nВърховният комисар на ЕС за външната политика Федерика Могерини оценява като изключително опасен конфликта, който се разпалва от престолонаследника. Очевидно е обаче, че МБС се ползва с подкрепата на мощен съюзник – Съединените щати. Така вестник „Ню Йоркър” съобщи за „тесни връзки” на МБС и Джаред Къшнър, зетя на Доналд Тръмп, а и самият Тръмп написа в туитър: „Аз вярвам много на крал Салман и престолонаследния принц на Саудитска Арабия. Те много добре знаят какво да правят. Някои от онези, срещу които те сега се обявяват, с години са доили тяхната държава!”. \n„МБС: носител на надеждата или заплаха за сигурността”, както той бе определен през 2015 година във вътрешния документ на службата за външното разузнаване на Германия. Реформатор или военен подстрекател? Възможно е истината да лежи по средата. МБС е авторитарен управител, представител на новото поколение политици в държавите от Персийския залив. Той е добре образован, властен и нетърпелив. Но главното е, че е дошъл, за да остане. Очевидно е, че сега принцът открито очертава основните насоки на бъдещото управление.   \n", "date": "2017.11.22", "title": "Смел реформатор или военен подстрекател?  "}
{"url": "http://duma.bg/node/156276", "text": "Всеки, който след провала на сондажите за съставяне на т. нар. \"коалиция Ямайка\" е очаквал да види една угрижена и съсипана Ангела Меркел, сигурно е разочарован. Германският канцлер излезе уверено пред медиите и в интервю за ZDF заяви, че лично тя не е допуснала грешки в коалиционните преговори с ХСС, СвДП и Зелените. \"Направих каквото можах. И повтарям, че наистина бяхме доста напреднали\", изтъкна тя. \nЗатова и - логично - Меркел не мисли за оставка. \"Не съм се замисляла за подобна крачка. Сега Германия се нуждае от стабилност\", каза тя. Тази ситуация обаче е напълно нова за опитната правителствена ръководителка: в предишните си три управленски мандата тя без особено усилие успя да състави работещо правителство - два пъти със социалдемократите и веднъж със свободните демократи. Сега обаче, вече осем седмици след изборите, страната все още няма правителство, а настроението в Берлин е като пред потоп. \nНе може да се отрече, че Меркел умее да изработва компромиси, само че този път не помогнаха нито умението й да преговаря, нито волята й да управлява Германия още четири години. \n\"Нека партиите да преосмислят поведението си\" \"По-добре е да не си в управлението, отколкото да управляваш грешно\" - с тези думи шефът на либералите Кристиан Линднер оттегли партията си от сондажите. А това, че той прочете изявлението си от напечатан предварително текст, се тълкува като знак, че прекъсването на четириседмичните преговори не е било спонтанно решение. \nТози удар под кръста вероятно е смутил и Меркел. Въпросът е дали провалът на преговорите за коалиционно управление трябва да се тълкува и като неин личен провал. И дали това е началото на края на нейното управление. Преговарящите от ХДС и ХСС застанаха твърдо зад нея, дори я хвалят и спонтанно й ръкопляскат. Официално от редиците на собствената си партия Меркел не получава критики, но постепенно ще й става все по-трудно: накрая сигурно и тя ще бъде обвинявана, че не е успяла да обедини преговарящите партии. \nСега Меркел търси изход от задънената улица. Германският президент Щайнмайер, изглежда, не бърза за нови избори. Вместо това той призова партиите да преосмислят още веднъж поведението си. \"Очаквам всички да демонстрират готовност за разговори, за да може в най-скоро време да се стигне до съставяне на правителство\", посочи той в речта си пред медиите след срещата с канцлерката Меркел, на която Щайнмайер бе домакин. В следващите дни държавният глава ще проведе подобни срещи и с лидерите на останалите партии. \"Който се явява на избори, за да спечели политическата отговорност, той не се отмята, когато тя вече е в ръцете му\", припомни Щайнмайер по време на речта си. \"Това беше безкраен психотерор\" Този негов призив се отнася и до социалдемократите, които заедно с ХДС и ХСС биха имали стабилно мнозинство в следващия парламент. Те обаче - след спешно заседание в партийната си централа в Берлин - потвърдиха нежеланието си да участват в ново издание на широката коалиция. Техният лидер Мартин Шулц пледира вместо това за нови избори. \"В такава ситуация думата си трябва да каже суверенът, т. е. германските избиратели\", увери Шулц. \nСлед рекордно ниския си резултат - 20,5 процента на изборите през септември - сега социалдемократите се надяват на по-добро представяне на евентуални нови избори. Същевременно те не пестят критиките си към канцлерката. \"Нейната политика, нейният начин на ръководене, това, че не задава посока и цели, всичко това я изпрати в задънена улица. С други думи: Меркел се провали\", заяви генералният секретар на социалдемократите Андреа Налес. \nРазбира се, консерваторите не са съгласни с тази оценка. Шефът на парламентарната фракция на ХДС/ХСС Фолкер Каудер им отговори, че след като не са готови да поемат отговорност, е по-добре да замълчат. Зелените също съжаляват, че сондажите за съставяне на коалиция \"Ямайка\" са се провалили, въпреки че лично те били стигнали до червената линия с отстъпките си. \"Това беше безкраен психотерор\", обобщава Роберт Хабек от Зелените, който е участвал лично в сондажите. \"Мисля, че всички сега имаме нужда от терапия\", допълва той.   \n", "date": "2017.11.22", "title": "Не, Меркел не се отказва  "}
{"url": "http://duma.bg/node/156277", "text": "Британски министри постигнаха съгласие да предложат повече пари на Брюксел като част от преговорите за \"Брекзит\", но само като част от окончателно споразумение за напускане на ЕС. Това разкриха източници, цитирани от АФП. \nРъководещите кампанията за \"Брекзит\", включително и външният министър Борис Джонсън, са се съгласили да увеличат парите за уреждане на финансовите въпроси с ЕС с цел двете преговарящи страни да пристъпят към преговори за бъдещите търговски отношения, пише вестник \"Дейли телеграф\". \nПравителствен източник потвърди пред АФП, че министри от кабинета са провели среща в понеделник вечерта, на която са се съгласили да предложат повече пари на базата, че ще бъде част от окончателно споразумение, но източникът подчерта, че не са обсъждани конкретни цифри. \nЗапазваме позицията си, че нищо не е договорено, докато всичко не бъде съгласувано на преговорите с ЕС. Великобритания и ЕС заедно трябва да пристъпят напред, каза източник от \"Даунинг стрийт\". \nИзточник заяви пред \"Дейли телеграф\", че всяко предложение ще бъде определено по време на преговорите. Според разпространявана информация Великобритания ще продължи да плаща към настоящата бюджетна рамка около две години след \"Брекзит\". Става въпрос за около 20 милиарда евро. \nБритански медии предполагат, че правителството може да удвои предложението си до 40 милиарда евро, въпреки че ЕС иска Лондон да плати около 60 милиарда евро.   \n", "date": "2017.11.22", "title": "Великобритания съгласна да плати повече за \"Брекзит\""}
{"url": "http://duma.bg/node/156278", "text": "Мадрид възнамерява да предостави власт на Каталуния да събира и разпределя местните си данъци, пише \"Гардиън\". Баската автономна област се радва на подобна система. \nИспанското правителство се опитва да разреши кризата след незаконния референдум за независимост в региона. \nВисокопоставени източници от испанското правителство разкриха пред вестника, че все още има опозиция в управляващата Народна партия относно бъдещи референдуми за самоопределение, но има и готовност да започнат обсъждания за нов фискален пакт, който ще даде на Каталуния по-голям контрол над финансите си. \n\"Ако каталунците поискат фискален пакт, готови сме да обсъдим това\", каза един от източниците. \n\"Баската автономна област и Навара сами събират данъците си. Те имат своя система и между Баската област и централното правителство се провежда среща, и те решават колко да допринесат за външната политика и отбрана. Има преговори. На всеки пет години. Ние сме готови да обсъдим това, като се вземе предвид, че в конституцията на Испания е заложена солидарност между испанските региони\", поясни представителят. \nПрез 2012 г. тогавашният лидер на Каталуния Артур Мас предложи фискален пакт, който беше блокиран от испанското правителство заради настъпилата икономическа криза. \nПрез миналата седмица многопартийна комисия започна обсъждания за потенциална конституционна реформа с цел разрешаване на спора между каталунците и испанското правителство. Преговорите се подкрепят от премиера Мариано Рахой. Друг източник поясни, че испанското правителство няма да сключи фискално споразумение само с един регион, а ще преговаря за фискалната отговорност в цяла Испания.     \n", "date": "2017.11.22", "title": "Мадрид дава повече автономия на Каталуния"}
{"url": "http://duma.bg/node/156279", "text": "Вашингтон реши да върне Северна Корея в списъка със страните, спонсори на тероризма, обяви президентът Доналд Тръмп. \"САЩ отново определиха Северна Корея като страна, спонсорираща тероризма, което трябваше да се направи отдавна\", каза американският лидер. Той посочи, че Вашингтон ще затегне още повече режима на едностранни санкции срещу Пхенян. \"Утре американското министерство на финансите ще обяви допълнителни и изключително големи санкции срещу Северна Корея\", заяви Тръмп. \nТой смята, че КНДР „не само заплашва света с ядрено унищожение, но и неколкократно подкрепи актове на международен тероризъм, включително убийство на чужда територия”. Според предоставената от него информация, правителството на САЩ възнамерява да въведе нови ограничителни мерки срещу КНДР \"в рамките на следващите две седмици\". \nАмериканският държавен глава призова властите на КНДР да сложат край на незаконното развиване на балистични ракети и да спре подкрепата за международния тероризъм.  \nМинистър-председателят на Япония Шиндзо Абе подкрепи решението на американската администрация да включи Северна Корея в списъка за спонсори на терористи. Това обяви главата на японското правителство. „Ние приветстваме и подкрепяме решението, което ще увеличи натиска над КНДР”, подчерта Абе. \nЮжна Корея обяви, че очаква решението на Вашингтон да помогне за мирно ядрено разоръжаване на Корейския полуостров. В Пекин говорител на китайското външно министерство заяви, че Китай е взел под внимание информацията от САЩ. Премиерът на Австралия Малкълм Търнбул също подкрепи решението на Тръмп.     \n", "date": "2017.11.22", "title": " САЩ върнаха КНДР в списъка с държави, спонсори на тероризма"}
{"url": "http://duma.bg/node/156280", "text": "Съдът на Европейския съюз заяви в понеделник, че Полша ще бъде глобена със 100 000 евро на ден, ако не спре сечта в Беловежката гора, обявена за световно наследство на ЮНЕСКО. \nВаршава от месеци води съдебен спор с Европейския съюз за Беловежката гора, която се намира на границата между Полша и Беларус и е дом на европейския бизон и на много редки птици. \nНационалистическото консервативно полско правителство утрои квотите за сеч въпреки протестите на природозащитни групи и критиките от Брюксел, че се нарушават европейските правила за защита на дивата природа. \nГората е включена в \"Натура 2000\" и е под закрилата на ЮНЕСКО. Тя е предмет на остри спорове от месеци насам между правителството на Полша и Евросъюза. Европейската комисия обвини Варшава в незаконна сеч в Беловежката гора, която е един от най-старите защитени резервати в Европа, намиращ се на границата на Полша с Беларус на площ от 145 000 хектарa, и отнесе въпроса пред Европейския съд. На 27 юли съдът постанови незабавно спиране на сечта в гората, където е и най-голямата популация на зубри в света. \nПрез септември Европейската комисия и Полша представиха своите становища по спора пред съда. Варшава обвинява Европейския съд в пристрастност и твърди, че става въпрос само за \"оздравителна сеч\" и за защита, за да се спре разпространението на насекоми ксилофаги (хранещи се с жива дървесина), да се защити пътният трафик и да се води борба с горските пожари. \nБазираният в Люксембург Съд на ЕС в понеделник повтори становището си от юли, че Полша трябва да спре незабавно активното изсичане на дървета в гората. \nПолша твърди, че то е необходимо, за да се гарантира сигурността на събирачите на гъби в гората. \nВ постановлението на съда се казва, че Полша разполага с 15 дена, за да докаже, че спазва забраната за изсичане, освен в изключителни случаи, когато това е абсолютно необходимо за гарантиране на обществената сигурност. \nСлед това Европейската комисия ще направи оценка и случаят отново може да се върне в съда, ако се установи, че Варшава продължава да нарушава правилата на ЕС. \n\"Съдът ще реши... дали днешното разпореждане е било нарушено. Ако се установи нарушение, съдът ще нареди на Полша да плати на комисията най-малко 100 000 евро на ден\", се посочва в изявлението. \nТова е поредният конфликт на Полша с евроинституциите след критиките от Брюксел за овладяването от управляващите във Варшава на обществените медии и опита за контрол над съдебната система.     \n", "date": "2017.11.22", "title": "Заплашиха Варшава с огромна глоба  "}
{"url": "http://duma.bg/node/156281", "text": "Поне 50 жертви след атентат в Нигерия \nПоне 50 души са загинали при атентата на самоубиец в джамия в северозападния град Муби, щата Адамава, съобщи говорителят на полицията Отман Абубакар. Той посочи, че отговорност за нападението носят джихадистите от ДБоко харамФ.  \n Сърбия остава военно неутрална и няма да санкционира руснаци \nСърбия ще запази статута си на военно неутрална страна. Това е уверил сръбският президент Александър Вучич по време на среща с председателя на горната камара на руския парламент (Съвета на федерацията) Валентина Матвиенко. Вучич е отбелязал пред Матвиенко още, че Сърбия не е наложила санкции на Русия, нито пък ще налага каквито и да е санкции. \nПовечето германци искат нови избори \nПовечето германци мислят, че страната трябва да проведе нови избори след пропадналите проучвателни разговори за формиране на коалиция. Това показва социологическо проучване на ZDF. 51 на сто от анкетираните подкрепят нови избори, докато 43% са против тази идея. \nМугабе подаде оставка \nПрезидентът на Зимбабве Робърт Мугабе подаде оставка, заяви председателят на парламента Джейкъб Муденда, цитиран от АФП. Той прочете обръщение на държавния глава пред депутатите в парламента, с което се слага край на неговото 37-годишно управление. \"Аз, Робърт Габриел Мугабе, по смисъла на член 96 от Конституцията на Зимбабве, формално подавам моята оставка с незабавен ефект\", прочете Муденда. По-рано днес в Хараре започна парламентарно заседание за отстраняването на президента. Депутати от целия политически спектър призоваха той да се оттегли, след като военните взеха властта миналата седмица, а десетки хиляди граждани излязоха на улицата, за да настояват за оставка на 93-годишния държавен глава. \n \n   \n", "date": "2017.11.22", "title": "Кратки новини"}
{"url": "http://duma.bg/node/156282", "text": "Европейската агенция по лекарствата ще се премести в Амстердам, а Париж ще бъде новото седалище на Европейския банков орган. Това са резултатите от проведеното в Брюксел гласуване на Съвет „Общи въпроси“ във формат 27. \nЕвропейската агенция по лекарствата и Европейският банков орган понастоящем се намират в Лондон. След напускането на Обединеното кралство двете агенции трябва да бъдат преместени на територията на ЕС-27. Съгласно одобрената от Европейския съвет през юни процедура гласуването днес премина в три кръга. \nСъвет „Общи въпроси“ във формат 27 обсъди още състоянието на преговорите във връзка с излизането на Обединеното кралство от ЕС. Главният преговарящ от името на ЕС Мишел Барние информира министрите за постигнатия до момента напредък и за евентуалните бъдещи перспективи. Съветът беше запознат с проекта на дневен ред на Европейския съвет (чл. 50) през декември. От българска страна в заседанието участва зам.-министърът на външните работи Емилия Кралева. Припомняме, че България също искаше да получи Европейската агенция по лекарствата, но поради изключително слабата си кандидатура страната ни отпадна още на първия кръг с много негативна оценка.   \n", "date": "2017.11.22", "title": "Париж и Амстердам ще са новият дом на европейски институции"}
{"url": "http://duma.bg/node/156283", "text": "Експерти проучиха засечените по-рано подводни шумове, за които се предполагаше, че може да идват от изчезналата миналата сряда аржентинска подводница „Сан Хуан“, но установиха, че акустичният отпечатък не е от подводница. Вероятно се касае за шум с биологичен произход, каза говорителят на аржентинските ВМС капитан Енрике Балби. \nШумовете бяха регистрирани на 360 км от аржентинските брегове, където средната дълбочина на океана е 200 м. Тези данни съвпадат с маршрута, по който подводницата е трябвало да се завърне в базата си, каза говорител на пресконференция в Буенос Айрес. Телевизия Си Ен Ен първа информира за звуците, позовавайки се на източник от американските ВМС. При последната си връзка в сряда подводницата е сигнализирала за авария, което до момента не бе коментирано от аржентинските военни. \n„Сан Хуан“ се издирва от миналата сряда, когато изчезна с 44-членен екипаж в южната част на Атлантическия океан.   \n", "date": "2017.11.22", "title": "Пак не откриха аржентинската подводница"}
{"url": "http://duma.bg/node/156284", "text": "\"Гугъл\" ще изработи специален алгоритъм, който ще ограничи достъпа до новините на \"Спутник\" и RT. \nТова каза изпълнителният директор на \"Алфабет\" Ерик Шмит, компанията майка на най-голямата интернет търсачка в света \"Гугъл\". В момента работим върху декласирането на тези уеб страници. В основата става въпрос за \"Спутник\" и RT (Раша тудей), каза Шмит по време на Международния форум по сигурност в град Халифакс в Канада. \nСпоред него в \"Гугъл\" осъзнават влиянието на пропагандата и в момента се опитват да изградят система, която ще блокира подобни съдържания да достигат до широката публика. Той обаче се обяви срещу забраната на тези интернет страници. RT официално осъди намеренията на \"Гугъл\". \nКомпанията \"Гугъл\" е специализирана основно в търсенето в интернет, но притежава подразделения за изчисления в облак, електронна поща, уеб приложения за географски карти, сканиране и архивиране в дигитален вид на книги и много други. \"Гугъл\" притежава хиляди сървъри по света, които обработват ежедневно милиони заявки за търсене и около един петабайт потребителски данни всеки час.   \n", "date": "2017.11.22", "title": "\"Гугъл\" обяви война на \"Спутник\" и RT"}
{"url": "http://duma.bg/node/156285", "text": "Президентите на Русия и Сирия Владимир Путин и Башар Асад обсъдиха в понеделник въпроси, свързани с политическото урегулиране на Сирия, както и с подготовката на предстоящия Конгрес на сирийския национален диалог. Кремъл обяви, че посещението на сирийския президент Башар Асад е било с цел да се потвърди, че той е съгласен с мирните инициативи на Москва, Иран и Турция, информира АП. Събеседването между двамата се състоя в рамките на работната визита на Асад в Сочи, а стенограмата от срещата беше публикувана по-късно на сайта на Кремъл. \nОткривайки разговора, президентът на Руската федерация поздрави сирийския си колега \"за резултатите, които Сирия се опитва да постигне в борбата срещу терористичните групи\". И макар и да отбеляза, че \"абсолютната победа над тероризма все още е много далечна\", изрази мнение, че военната операция в Сирия е много близко към своя край. Поради тази причина Путин изрази желанието си да се обсъдят основните принципи на политическия процес, поддържан от Конгреса на сирийския национален диалог. Пред Асад той заяви също така, че иска да чуе оценката му за текущото състояние на страната му и перспективите за нейното развитие, включително и визията му за политическите промени след края на военния конфликт. \n\"Най-важният въпрос, разбира се, е въпросът за мирното политическо урегулиране след разгрома на терористите и дългосрочното уреждане на ситуацията в Сирия\", изтъкна руският държавен глава. \nПутин припомни още, че на 22 ноември ще се срещне с президентите на Турция и Иран Реджеп Ердоган и Хасан Роухани. \n\"Освен тях вие знаете, че ние работим активно и с други страни - САЩ, Ирак, Египет, Саудитска Арабия, Йордания, и поддържаме с тези свои партньори постоянен контакт\", каза той, предлагайки индиректно помощта си на Сирия. \nОт своя страна Башар Асад подчерта постигнатия успех \"както на бойното поле, така и на политическото\" и изтъкна приноса на Русия в постигането на благоприятните за страната му резултати. Той благодари на Путин от името на сирийците, \"че (руснаците) са им помогнали да отстояват териториалната цялост и независимостта на страната си\". \n\"На този етап, особено след като постигнахме победи срещу терористите, разбира се, ние се интересуваме от насърчаването на политическия процес\", каза Асад и добави, че в тази връзка се надява да получи подкрепата от Русия, за да може да попречи на каквато и да било външна намеса в политическите процеси на Сирия. \n\"Приветстваме обаче и всички, които наистина са заинтересовани от политическо споразумение, ние сме готови да проведем диалог с тях\", увери сирийският президент. \nРуският президент Владимир Путин заяви, че ще разговаря със своя американски колега Доналд Тръмп, след като проведе среща със сирийския държавен глава Башар Асад в Сочи. \n\"На основата на нашата среща днес ще проведа консултации с лидерите на страните, за които споменах. Вече има планиран разговор с емира на Катар, а утре (сряда - бел. ред.) с президента на САЩ Доналд Тръмп\", каза Путин по време на срещата си с Асад, цитиран от сайта на Кремъл. \n    \n", "date": "2017.11.22", "title": "Разчитаме на помощта на Русия  "}
{"url": "http://duma.bg/node/156286", "text": "През третото тримесечие на 2017 г. 1,991 млн. български граждани  са реализирали туристически пътувания. Преобладаващата част от тях - 82,3%, са пътували само в страната, 14,5% - само в чужбина, а 3,2% са пътували както в страната, така и в чужбина. Това показват данните от Националния статистически институт (НСИ). В сравнение със същото тримесечие на 2016 г. общият брой на пътувалите лица на възраст 15 и повече навършени години нараства с 31,2%, като пътувалите само в страната се увеличават с 32,8%, а само в чужбина - с 43,3%, докато пътувалите в страната и чужбина намаляват с 21,6% . \nПрез третото тримесечие на 2017 г. най-много са пътували българите на възраст от 25 до 44 години - 948 хил., или 47,7% от всички пътували лица. Във всички възрастови групи преобладава относителният дял на пътуванията в страната, като най-висок е този дял при лицата на възраст между 25 и 44 години - 83,3% от пътувалите в тази възрастова група. \nПо-голямата част от туристическите пътувания на лицата на възраст 15 и повече навършени години както в страната, така и в чужбина са били с цел \"почивка и екскурзия\", посочени съответно от 67,6 и 78,5% от тях. \nС най-голям относителен дял са разходите за храна както в страната, така и в чужбина - съответно 45,9 и 32,6%. През третото тримесечие на 2017 г. средният разход при пътуване с лична цел на едно лице на възраст 15 и повече навършени години е 353,36 лв. в страната и 645,33 лв. в чужбина. Същевременно разходите на едно лице за професионално пътуване са средно 163,88 лв. в страната и 1086,27 лв. в чужбина. \n    \n", "date": "2017.11.22", "title": "За три месеца"}
{"url": "http://duma.bg/node/156287", "text": "7-8 на сто от износа на страната ни е реализиран от експорта ни на мебели. Това съобщи Васил Живков от Браншовата камара на дървообработващата и мебелната промишленост пред \"Блумбърг тв България\". Според него през последните три-четири години в бранша се наблюдава сериозно развитие на технологиите и това го прави много конкурентен.  \nВасил Живков посочи като фактор за развитие вътрешния пазар, където има увеличение на потреблението, особено през 2017 г. \nЕкспертът съобщи, че в мебелната и дървообработващата индустрия са заети около 50 хиляди души, но се очертава проблем с намирането на качествени кадри. Сега компаниите от сектора разчитат на проекта за дуално образование \"Домино\", а пилотно работата по него е започнала в Пловдив. \nСмята се, че мебелната индустрия е непривлекателна, но това е една стара представа. В нашите предприятия вече има много добри условия на труд, защото мебелната промишленост вече преживя индустриална революция, каза още Васил Живков.   \n", "date": "2017.11.22", "title": " 7-8% от износа ни бил от експорт на мебели"}
{"url": "http://duma.bg/node/156288", "text": "Със заповед на финансовия министър Владислав Горанов всички видове бензин, газьол, керосин и тежки горива влизат в списъка на стоките с висок фискален риск. Целта е да се затегне контролът върху горивата. През 2011 г. касовите апарати на бензиностанциите бяха онлайн свързани с НАП, от 2013 г. бе въведен контрол върху целия процес, свързан с доставките и движението на течните горива, а от 2016 г. търговците на горива бяха задължени да внасят обезпечение, ако месечните им доставки са над 25 хил. лв. \nСписъкът на стоки с висок фискален риск бе въведен в началото на 2014 г. В началото в него влизаха плодове и зеленчуци, месо, захар, брашно, олио и други хранителни стоки с висок сив сектор. По това време се създаде звеното \"Фискален контрол\" към Националната агенция за приходите с по-големи правомощия от обикновените данъчни и митнически инспектори и дори бе наречено \"данъчна полиция\". Задачата му е да следи с помощта на мобилни екипи рисковите стоки на територията на цялата страна - от влизането им през граничните пунктове до крайния получател. Когато дадена стока попадне в списъка с висок фискален риск, проверяващите могат да спират превозни средства на специални пунктове или където стоките се разтоварват.   \n", "date": "2017.11.22", "title": "Горивата вече са стоки с висок фискален риск"}
{"url": "http://duma.bg/node/156289", "text": "При инвестирани до момента над 3 млрд. лева в проекта АЕЦ \"Белене\" и оборудването, което стои на площадката, не знам кой би поел отговорност нищо да не се предприеме. Това заяви вчера по БТВ енергийният министър Теменужка Петкова. Това, което БАН прави като извод в доклада, е, че най-лошият сценарий е, ако нищо не се предприема, каза Петкова. Тя обяви, че според учените продажбата на оборудването трябва да бъде последната опция, която трябва да бъде разгледана. Предишното старо оборудване за проекта АЕЦ \"Белене\" беше върнато обратно на руската страна и беше продадено за жълти стотинки, припомни тя.  \nБАН не разглежда вариант, в който ще се наложи допълнителна инвестиция от страна на държавата. Ние разполагаме с най-ценното за този проект - с площадка, която е лицензирана, с оборудване, което сме платили, и с нотификация на проекта, подчерта Петкова. 10,5 млрд. евро са червената линия, която БАН смята, че не трябва бъде прекрачвана от гледна точка на разходите, които трябва да бъдат инвестирани в проекта. Отделно от това докладът казва, че лихвата трябва да е под 4,5%, а съотношението дълг - собствен капитал да е 70:30, поясни министърът. \nПо думите й БАН определено казва, че има варианти, в които проектът е финансово жизнеспособен. Енергийният министър припомни, че БАН разиграва няколко сценария. Единият е с максимален размер на разходите, с лихва над 4,5% и съотношение дълг - собствен капитал, различно от това, което БАН посочва. Там са разиграни 90 комбинации. \"Когато разходите са  максимално завишени, тогава проектът е финансово нежизнеспособен в нито една от 90-те комбинации. Но в другите сценарии се оказва, че проектът е финансово жизнеспособен\", разясни Петкова. \nАко започнем изграждането на АЕЦ \"Белене\" през 2019 г., тя ще бъде готова през 2028 - 2029 г., стана ясно още от думите на енергийния министър. Според нея не се изключва нито един вариант, а без \"Росатом\" този проект няма как да бъде реализиран. \"Все пак \"Росатом\" е конструктор на проекта, те са производители на това оборудване и без \"Росатом\" много трудно бихме могли да направим каквото и да било\", каза Петкова. \nЗа да бъдем абсолютно сигурни, че доставеното оборудване ще се съхранява по начин, който ще гарантира неговото качество, НЕК ще подпише договор с \"Атомстройекспорт\", който да ни гарантира, че те ще правят преглед и надзор по отношение на съхранението на оборудването, посочи енергийният министър. Тя каза, че скоро тези разговори да започнат, за да има яснота по темата в обозримо бъдеще. Съществува вариантът с използването на реакторите, или на единия от тях, за седми блок на АЕЦ \"Козлодуй\", но това трябва да бъде следващ вариант, ако първият не се реализира успешно, каза министърът. \n    \n", "date": "2017.11.22", "title": "Ако догодина започне изграждането на \"Белене\", ще е готова за 10 г. "}
{"url": "http://duma.bg/node/156290", "text": "Съдът на Европейския съюз (СЕС) ще тълкува дали е допустимо начисляването на \"такса сградна инсталация\", когато отделните потребители са се отказали от централното отопление. Съдът ще даде задължително тълкуване и относно това дали е допустимо плащането на топлинната енергия за сградна инсталация да се разпределя пропорционално на отопляемия обем на имотите по проект, без оглед на реално отдаденото количество топлинна енергия в обекта. Тълкуванията на СЕС са по повод запитване на българските съдилища за това как да се прилага правото на ЕС в български условия при доставката на централно отопление на потребители. \nОт своя страна самото запитване е по повод дело на сдружението с нестопанска цел \"Сдружение за правна помощ на потребителите\", според което се наблюдава пробив в наложената практика българският съд да тълкува разпоредбите на правото на Европейския съюз. Сдружението от дълго време работи в посока за подобряване на прозрачността в отношенията между търговци и потребители в енергийния сектор и за налагане на европейската регламентация за защита на потребителите в България. \nСдружението е предявило и спечелило на три инстанции колективен иск срещу общите условия на ЕВН \"Електроснабдяване\", както и е предявило два колективни иска в Окръжен съд Пловдив и в Софийски градски съд срещу нелоялната практика на ЕВН \"България Топлофикация\" и \"Топлофикация\" София да начисляват сметки за непоискана доставка на топлинна енергия.   \n", "date": "2017.11.22", "title": "Съдът на ЕС тълкува дали плащането на сградна инсталация е законно"}
{"url": "http://duma.bg/node/156291", "text": "Потребителите да сравняват абсолютната стойност, а не да се гледа процентът намаление, обявен в момента. Това съветва Богомил Николов, председател на Асоциация \"Активни потребители\" по повод акции за намалени стоки, които се рекламират преди празниците. Най-добрият начин това да стане е, като се провери цената на стоката дни преди обявеното намаление от типа черен петък, заяви Николов пред БНТ. Така потребителят ще знае каква е цената преди намалението и няма да се подведе по обява за 50% намаление, която реално е например 10%, каза още той. \nНиколов посъветва хората да не правят импулсивни покупки, при които често може да бъдат подведени. Рискът е по-малък за тези, които си познават правата, припомни той. Посочи, че при онлайн пазаруването даже потребителите имат повече права. Даде за пример възможността стоката да се върне в 14-дневен срок от покупката. Той обаче посъветва хората да не се доверяват на сайтове, където липсва пълна информация за телефон и физически адрес на търговеца. Не може да има до всеки магазин по един инспектор, потребителите са най-важният инспектор, каза той.   \n", "date": "2017.11.22", "title": "Съветват да сравняваме цените, а не да гледаме процента намаление"}
{"url": "http://duma.bg/node/156292", "text": "Представители на Българската петролна и газова асоциация (БПГА) ще сезират Комисията за защита на конкуренцията (КЗК) за нелоялни практики на фирмите за горива на лидера на \"Воля\" Веселин Марешки. Това съобщи вчера генералният директор на \"Лукойл България\" Валентин Златев, който е и председател на БПГА, след като беше разпитан в спецзвеното за борба с корупцията към Софийската градска прокуратура заради думите му, че над Веселин Марешки има разпънат политически чадър. Златев призова да се направи проверка платил ли си е всички данъци заместник-председателят на парламента. \n    Валентин Златев заяви пред медиите, че разполага с данни, според които двете фирми на лидера на \"Воля\", търгуващи с гориво, работят на загуба – едната с 1,8 млн. лв., а другата – с 13,3 млн. лв. \"Утре някой ще направи хляба по 10 ст. и ще иска да стане президент\", каза шефът на \"Лукойл България\", добавяйки, че очаква този път \"КЗК да се произнесе и да каже така ли е, или не е така\". Той потвърди мнението си, че над бизнеса с горива на депутата има политически чадър, заявявайки, че \"звездата на Веселин Марешки изгрява много странно 2011-2012 г. при финансовия министър Симеон Дянков\". С уговорката, че не твърди нищо конкретно, Златев каза, че оттогава насам Марешки няма нито една приключила финансова ревизия, както и нито една приключила проверка на НАП и митниците. \"Държавата трябва да каже събира ли си всички данъци, или позволява на някого да получава непонятни отстъпки\", коментира той.   \n", "date": "2017.11.22", "title": "Златев иска КЗК да провери фирмите на Марешки"}
{"url": "http://duma.bg/node/156293", "text": "Лихвените равнища може да започнат да се покачват през 2019 година. Това прогнозира председателят на Асоциацията на търговските банки Петър Андронов на финансов форум в столицата. \"В момента банковата система е в много добро състояние, а кредитирането расте. Нивото на лихвите е пряко зависимо и от политиката на Европейската централна банка\", обясни той. \nАндронов е убеден, че лихвените проценти за 2018 година няма да тръгнат нагоре, но посочи, че за нататък е трудно да се каже. \"В цяла Европа в момента кредитирането расте, а лихвите по заемите спадат. Тенденцията е същата и в България. В същото време банките у нас държат много висока ликвидност, а това е скъпо за тях, защото могат да държат парите единствено в Централната банка, където им начисляват лихва от минус 0,6 процента\", посочи шефът на банковата асоциация.   \n", "date": "2017.11.22", "title": " Банковите лихви може да се покачат "}
{"url": "http://duma.bg/node/156294", "text": "Коалиция \"За да остане природа в България\" опровергава изказването на вицепремиера Валери Симеонов отпреди ден, че екозащитниците са дали съгласие за строежа на втори лифт в Банско, за да се реши проблемът с големите опашки сега. Изказванията за \"втори лифт в Банско\" целят изместване на фокуса от пореден опит за разрешаване на мащабни сечи и строежи в националния парк, посочват от организацията. \nСпоред коалиция \"За да остане природа в България\" на работната среща в Министерския съвет е станало ясно, че се готви бърза, мащабна промяна на концесионния договор за ски зона \"Банско\", която да узакони вече изградена незаконна инфраструктура и да отвори пътя за нови сечи и строежи в Национален парк \"Пирин\". \nОт организацията заявяват, че за да няма двусмислени интерпретации на изказванията по време на дискусиите в МС и МОСВ, ще изискват в бъдещите срещи да се води стенографски протокол.   \n", "date": "2017.11.22", "title": "Еколози опровергаха Симеонов, че одобряват строеж на нов лифт в Банско"}
{"url": "http://duma.bg/node/156295", "text": "Изцяло по нов модел ще се определя цената на водата след 2020 г. Потребителите ще плащат такса \"солидарност\" по 10 ст. за кубик, които ще отиват за инвестиции в регионите, в които ВиК-тата не са се обединили, или в такива, където водата се доставя чрез помпи, труднодостъпни райони и т.н. Ще има цена за социално слабите, които ще имат символична сметка, ако ползват 1,5 кубика вода на човек месечно, но ако надхвърлят това потребление, ще плащат за количествата в повече по цените за богати, предаде Медиапул. Новият тарифен модел е разписан в стратегията за водния сектор, подготвена от Министерството на регионалното развитие и благоустройството и Световната банка. Документът е почти готов и до края на годината предстои да бъде представен. Това съобщи зам.-министърът на регионалното развитие и благоустройството Малина Крумова по време на форум за ВиК сектора, организиран от Камарата на строителите у нас и Българската асоциация по водите. \nТаксата \"солидарност\" от 10 стотинки за кубик щяла да се заделя за инвестиционни нужди и запълване на дупката от 8 млрд. лв., необходими за справяне на проблемите със загубите на вода и подобряване на качеството на доставката и услугите.    Идеята е натрупаните от тази такса средства да се разпределят за инвестиции в регионите, в които не е направена консолидация на сектора, или в такива, където водата се доставя чрез помпи, труднодостъпни райони и т.н., обясни Малина Крумова. До момента само 16 области в страната са постигнали консолидация на ВиК услугите в една водна асоциация. Други шест са на различен етап от консолидирането. В останалите шест - Монтана, Кюстендил, Благоевград, Пазарджик, Ловеч и Разград, няма изгледи това да се случи, стана ясно от представените данни. \nЗа да се осигурят липсващите 8 млрд. лв., цената на водата ще се определя по нов модел, който ще влезе в сила след 2020 г. Новият тарифен модел предвижда да отпадне прагът за социална поносимост, каза Малина Крумова. В момента той е 2,5 на сто от средния доход на домакинствата за съответния регион. Така ще има две тарифи - за социално слабите и за останалите българи. Водата на социално слабите българи, които към момента са около 1,1 млн. (толкова получават енергийна помощ), ще се дотира от държавата. Предпочетеният модел предвижда те да плащат минималната социална цена за минимално потребление вода, каза Крумова.     \n", "date": "2017.11.22", "title": "Слагат ни нова такса в цената на водата  "}
{"url": "http://duma.bg/node/156311", "text": "Т. нар. академична лекция на Бойко Борисов пред студенти в УНСС за Балканите, Европа и света спечели овациите на турските медии. Държавната телеграфна агенция на Турция и един от близките до властта вестници смятат, че българският премиер е застанал зад Реджеп Ердоган в скандала, в който Анкара и НАТО са забъркани от няколко дни. Както е известно, турският президент изтегли 40 войници от учение на алианса в Норвегия заради компютърна симулация, в която Ердоган е посочен като \"вражески лидер\". Генералният секретар на НАТО се извини за случилото се и посочи, че вината е на външен подизпълнител, по случая се водело разследване. \nТурските медии доволно цитират Борисов, в когото видяха поддръжник. \"Това, че президентът Ердоган оттегли своите военни от ученията в Норвегия, е знак, който аз отдавна поставям на Европейските съвети. Основните лидери в Европа, когато стане въпрос за Турция и президента Ердоган, са на пълно отричане - няма тема, по която да се сближат. Това е най-силната армия в Южния фланг на НАТО. Е ли логично да считаш, че един човек е изцяло неприемлив за тебе, и в същото време да му дадеш пушката с патроните и да ти пази гърба?\", цитират те Борисов. \nВ Анкара аплодират и твърденията на Борисов, че политиците и дипломатите трябва да си дадат ясна сметка, че мирът и преговорите са най-доброто средство\". \"Борисов критикува политиката на ЕС за Турция\", пише Анадолската агенция. Според медията министър-председателят ни е похвалил бойкота, който Анкара обяви на НАТО. \"Сабах\" е още по-категоричен в своето заглавие: \"Българският премиер Борисов подкрепя Турция\".   \n", "date": "2017.11.22", "title": "Турция във възторг от \"лекцията\" на Борисов в УНСС"}
{"url": "http://duma.bg/node/156312", "text": "Време е Европа да се намеси в разрешаването на проблемите в Сирия, а присъединяването на Западните Балкани да се превърне в приоритет на ЕС, заяви вчера премиерът Бойко Борисов след срещата си с председателя на Европарламента Антонио Таяни. Двамата обсъдиха задачите на предстоящото ни европредседателство, както и ключови теми за бъдещето на ЕС. След това се проведе и пленарно заседание между кабинета и членовете на делегацията, водена от председателя на ЕП.  \nВ последвалата пресконференция Борисов коментира тероризма, миграцията, Сирия и климатичните промени. \"Европа от няколко години се тресе от темата за миграцията и не се дава възможност да се определят други приоритети освен как ЕС да се справи с този процес. Няма други приоритети, дори ако щете, и Дъблинските споразумения, и всичко, което работихме и правихме, включително и климатичните промени\", съжали премиерът. Той отново призова за нормални отношения между ЕС и Турция заради мигрантското споразумение. Борисов отново настоя, че Турция е най-големият защитник на южния фланг на НАТО и най-голямата армия в Европа.   \n", "date": "2017.11.22", "title": "Борисов настоява Брюксел да се намеси в Сирия"}
{"url": "http://duma.bg/node/156313", "text": "Българските институции в лицето на парламента, правителството и президента обединяват усилията си за успешното провеждане на председателството на Съвета на Европейския съюз. Това заяви държавният глава Румен Радев на срещата си с председателя на ЕП Антонио Таяни. Според държавния глава българите са сред най-силните привърженици и защитници на единството на ЕС. \"България добре знае цената на мира на Балканите. Ще използваме целия си натрупан опит като член на ЕС, за да работим за стабилност и интеграция на Западните Балкани\", увери Радев. Президентът смята, че трябва да се работи за подобряването на комуникациите по оста \"Изток - Запад\" като се изградят транспортни, енергийни, икономически и дигитални коридори. \nНа срещата бе потвърдена готовността на България да се присъедини към Шенген. Президентът подчерта, че не приемаме добавянето на нови неписани политически критерии, след като страната ни е покрила всички изисквания още през 2011 г. \n\"Приоритет за нас е да работим за съставянето на следващия европейски бюджет, като намаляваме младежката безработица в държавите членки. Ако искаме ефективни решения срещу миграцията, трябва да създадем и активна европейска външна политика, както и интегрирани отбранителни възможности\", заяви Таяни.   \n", "date": "2017.11.22", "title": "Президентът призова институциите да обединят усилията си за успешното европредседателство"}
{"url": "http://duma.bg/node/156314", "text": "Корнелия Нинова представи пред Таяни визията на социалистите за бъдещето на Европа и мястото на България в нея. Документът е под мотото \"Повече социална Европа в интерес на хората\". Заедно със социалистите и демократите в ЕП и ПЕС изработихме визия за приоритетите на българското председателство, но направихме още една стъпка напред - предлагаме нашето разбиране за развитието на Европа в следващите години, добави лидерът на социалистите. Визията на БСП е представена в пет точки. \nПървата е \"ЕС - пълноценен социален съюз\". В нея БСП призовава да се обърне внимание най-вече на правата на европейските граждани, а не на интересите на корпорациите. Водеща задача на обновяващия се ЕС да станат правото на труд, достъп до образование, качествено здравеопазване, настоява се в нея. Втората точка предвижда България да е в ядрото, а не в периферията на ЕС. За това са необходими ясна стратегия и последователни държавни усилия за присъединяване към Шенген, както и равноправно участие на България в политиките за отбрана и сигурност. Социалистите настояват България да е активен участник, а не пасивен слушател на европейската сцена. Призоваваме в бъдещите общи решения да се отчитат националните интереси на отделните държави членки, заяви Нинова. \nСоциалистите настояват за ЕС, в който политиката на сближаване е израз на солидарност и заличаване на неравенствата между държавите членки. Според тях Западните Балкани трябва да имат ясна европейска перспектива, а Черноморският регион да стане център на усилията от страна на ЕС в областта на екологията, сигурността и други сфери на партньорство с държавите от региона.   \n", "date": "2017.11.22", "title": "БСП представи визията си за Европа в пет точки"}
{"url": "http://duma.bg/node/156315", "text": "Технически гаф прекъсна обръщението на председателя на Европейския парламент Антонио Таяни в Народното събрание вчера. Заедно с делегация от ЕП той е на работно посещение в София по повод предстоящото българско председателство на Съвета на ЕС. Минути след като Таяни започна да говори от парламентарната трибуна, се оказа, че никой от присъстващите не разбира и дума заради липса на превод от италиански в слушалките. \"Много ми е трудно да говоря на български. Следващия път\", пошегува се със суматохата Таяни, който бе помолен да спре речта си и изчака на трибуната конфузната ситуация да бъде овладяна. \n\"Започвам отначало. Наша и ваша цел е да се доближим до гражданите и с оглед на изборите през 2019 г. Икономическата криза, от която едва сега излизаме, терористичната заплаха, която виси над нашите градове, са основните тревоги на Европа. Гражданите искат Европа да отговори на тези въпроси по конкретен начин\", започна речта си шефът на ЕП. Той отбеляза, че приносът на националните парламенти е важен за дебата относно бъдещето на Европа и реформите. \"Имайки предвид, че голяма част от законодателната част на националните парламенти се състои в транспониране на европейското законодателство в национално, те имат за задача да обяснят на гражданите за какво става въпрос. Вие сте нашите най-добри съюзници в усилията да доближим Европа към гражданите\", заяви в типичен бюрократски стил той.  \n\"Според последния доклад на механизма за сътрудничество България отбелязва допълнителен напредък. Насърчава ви да продължите по този път. Ако се направи сравнение с Франция и Германия, България е по-малка страна, но тя има огромен потенциал, за да продължи по пътя на отворени пазари, и т.н.\", реши да разтълкува последния доклад, който разедини опозиция и управляващи у нас през последните дни. \nПредседателят на ЕП подкрепя членството ни в Шенген и похвали усилията ни по опазването на външната граница на ЕС. \"Миналата седмица в ЕП започна работа и прие позицията си по реформата на Дъблинския регламент, за да може сегашната неефективна система да се промени. България заслужава да получи оценка на ЕС и институциите за начина, по който контролира външните си граници. Що се отнася до Шенген, парламентът поддържа убедено приемът на България. Надявам се, по този въпрос ще има скоро положително решение и в съвета\", заяви ръководителят на ЕП. \nКато предизвикателства пред страната ни Таяни посочи модернизацията на производството, интеграцията на пазара на стоки и услуги, енергийната инфраструктура, транспорта и цифровата икономика. Той призова държавата да развива и използва огромния потенциал на талантливите ни деца като отпор срещу застаряването на населението. \nТаяни, генералният секретар на европарламента Клаус Веле и представители на парламентарните групи в Брюксел се срещнаха и с шефа на НС Цвета Караянчева. Евровизитата бе сред причините за спешното отстраняване на Димитър Главчев като председател на Народното събрание. Както ДУМА писа, заради опитите му да цензурира опозицията БСП отказа да влиза в зала и се закани да слуша речта му от балкона в залата. Според слуховете опасенията на премиера от лошите впечатления от бойкота са станали причина Борисов да принуди Главчев да напусне поста.   \n", "date": "2017.11.22", "title": "Гаф с превода прекъсна речта на Таяни в Народното събрание "}
