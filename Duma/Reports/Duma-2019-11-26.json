{"url": "https://duma.bg/kvo-mislyat-v-kzk-n204252", "text": "И застрахователите ни \"зарадваха\" предновогодишно. Сещате се с какво, нали? Че задължителната застраховка  . И това увеличение е извън очакваното поскъпване заради въвеждането на дълго \"мътената\" от Комисията за финансов надзор система \"бонус-малус\". С въвеждането на която цената на полицата за неизрядните шофьори ще скача до 400%. Но и въпреки обещанието, че за дисциплинираните тя трябва да поевтинее, макар и с доста скромните 23-25 на сто. Реално \"бонус-малус\" се предлага да влезе в сила през 2021 г. Междувременно обаче застраховката ще си поскъпва. Честито!  Представителка на бранша обясни това с факта, че всички застрахователи щели да имат нови базови тарифи. Въобще всяка година си намират оправдание. През миналата поскъпването дойде след оповестяване на анализ на КФН, според който събраните премии за автомобилите през предходната 2017-а са недостатъчни, за да покрият разходите на застрахователите. Още тогава беше лансирана версията, че е необходимо двойно поскъпване. Даже за проба, беше пусната из медиите сумата от 1000 лв. за полица, която впрочем няма да е мираж за големите нарушители на пътя с \"бонус-малус\". А най-нагъл беше един, който заяви, че застраховката трябвало да поскъпне 5-6 пъти. У нас всеки търговец е с развързани от закона ръце, когато трябва да оправдае поредното повишение на цените си. И на всеки приходите се оказват недостатъчни, за да функционира или за да не фалира. Само гражданите никой не ги пита достатъчни ли са заплатите им, за да си покриват екзистенциалните сметки. Ниските доходи са основната причина българите да карат стари таралясници, за които данъците, с оправданието за по-чист въздух, стават все по-високи, а задължителната застраховка не спира да поскъпва. Както е тръгнало скоро застраховката ще е по-скъпа от колите ни (половината автопарк у нас е над 20-годишен). И докато застрахователите ни \"радват\" с поредно поскъпване, а и не само те (пример: банките също вдигат пак таксите), въпросът е с какво се занимават онези от Комисията за защита на конкуренцията. Щото нали от закона определението за спекула беше разкарано още в зората на демокрацията и за чистата търговска среда се грижи КЗК. А означава ли това, че щом нещо не е забранено, то на практика е разрешено? Въобще какво мислят по тези въпроси в КЗК?", "date": "2019.11.26", "title": "К'во мислят в КЗК"}
{"url": "https://duma.bg/banov-zashtitil-darzhavniya-interes-kato-zagubil-deloto-za-largoto-n204244", "text": "Министърът на културата Боил Банов се опита да извърти в своя полза загубеното дело за Ларгото и откри в провала му само възможността за спестяване на нови съдебни такси. Министърът дори стигна по-далеч и допълни, че държавният интерес е бил защитен, въпреки че делото е изгубено на две инстанции и така и не успя да стигне до трета. ДУМА припомня, че заради изпускане на срока за обжалване пред ВКС от Министерството на културата, то няма да може да получи неустойка от над 700 000 лева от фирмата изпълнител на некачествените ремонтни дейности на Ларгото. Заради това БСП отново поиска оставката на Банов.  Според министъра обаче третата инстанция била само формална стъпка, не разглеждала делото по същество и на практика била безсмислена. Министерството вече е осъдено да плати 73 000 лева такси по делото за първите две инстанции. Банов продължи с изненадващите си коментари, като посочи, че пропускът на срока не бил административна грешка. В същото време от думите му стана ясно, че  дисциплинарен съвет в Министерството на културата все пак е открил злонамерени действия по необжалването и пропускането на срока, затова материалите са предадени на прокуратурата. Това обаче не можело да е повод за оставка, а за разследване.  \"Това, че в министерството може да има \"гнили ябълки\", може да го има и във всяко семейство. Моята работа е да ги открия и да ги изведа от структурата, за да не вредят на българската култура\", коментира министърът. ", "date": "2019.11.26", "title": "Банов защитил държавния интерес,   като загубил делото за Ларгото"}
{"url": "https://duma.bg/su-e-sred-parvite-4-na-svetovnite-universiteti-n204245", "text": "Софийският университет е единственото българско висше училище, което се нарежда сред първите 1000 вуза в света, което означава, че е в първите 4% на световните университети, а в някои направления в първите 2%. Това каза ректорът на Алма матер проф. Анастас Герджиков в словото си за патронния празник на СУ вчера. В последните 4 години университетът получи нова институционална акредитация с оценка 9,61 и продължава да бъде на първо място по най-много професионални направления в Националната рейтингова система на вузовете.  На тържеството ректорът напомни още, че СУ предлага образование в 119 бакалавърски специалности, в над 400 магистърски програми и 184 акредитирани докторски програми. В него се обучават над 20 600 студенти, от които 1115 са чуждестранните. Редицата успехи се дължат на 1600 преподаватели изследователи, много от които са носители на националните награди за наука \"Питагор\" и редица международни. \"Днес е непредвидимо какво ще е бъдещето на професиите, къде изкуственият интелект ще измести човека и кои качества трябва да има един завършил специалист, за да може да сменя професии и да учи цял живот\", каза ректорът.  Зам.-председателят на парламента Кристиан Вигенин коментира, че СУ изгражда високообразована българска интелигенция, която е морален и културен коректив, и че осигурява образование на световно ниво. Вицепремиерът Марияна Николова поздрави Алма матер и акцентира върху факта, че университетът 131 години е българският храм на просветата и знанието,  ковачницата на най-изтъкнатите академични хора у нас.", "date": "2019.11.26", "title": "СУ е сред първите 4% на световните университети"}
{"url": "https://duma.bg/asb-hoka-borisov-zaradi-otkaza-mu-za-baza-na-nato-n204249", "text": "Атлантическият съвет на България (АСБ) реагира остро срещу изказване на Бойко Борисов в самолета за Вашингтон, че няма да допусне у нас да има черноморска база на НАТО. \"Считаме изказването на премиера Бойко Борисов от 24 ноември 2019 г. по повод идеята за изграждане на военноморска база на НАТО в България, точно преди срещата му с президента Доналд Тръмп във Вашингтон, за неприемливо и стратегически недалновидно. Думите му, че няма да допусне натовска база, не подхождат на министър-председател на държава съюзник в НАТО. Такава позиция може да има само неутрална държава, която се опитва да балансира между НАТО и Русия, но не и България, чиито съюзнически ангажименти изискват да бъде сигурен, достоен и надежден член на алианса\", гласи позицията на АСБ. Атлантиците смятат, че визитата на Борисов в САЩ е започнала с фалстарт, тъй като думите му са \"лош сигнал\" към домакините и съюзниците в алианса. Изявлението дори е окуражаващо послание към Кремъл, който е причината за нестабилността в Черно море, като му дава увереност, че може да продължи с агресивната си хибридна война против НАТО и срещу България\", се посочва в позицията. \"При това положение няма как да бъде реализирано желанието на премиера Борисов Черно море да бъде място за \"платноходки, туризъм и мир\". Агресор не се умилостивява с прекланяне на глава. Дали Черно море ще бъде за \"мир, любов, туристи, лодки и платноходки\", зависи от това дали ще има достатъчно сигурност в него и около бреговете му\", иронизират новоизлюпените атлантици Борисов и припомнят за ролята на Русия в \"незаконното анексиране на Крим, провокациите в Азовско море, дестабилизирането на Украйна и интензивното изграждане на нови военни способности в Черно море\". Според АСБ стратегическият баланс на силите в Черно море \"вече решително е наклонен в полза на Москва\" и страните от НАТО трябва да изградят \"достатъчно способности в региона за противодействие на агресивните действия на Руската федерация\".  \"Повече сигурност България няма да получи, като се старае да омилостиви Москва. Единственият начин е да градим стабилна държава със силна армия и да работим за повече присъствие на НАТО в региона\", заявяват атлантиците. Според тях България трябва да изпълни навреме и в пълен обем ангажиментите си за адаптирано Предно присъствие на НАТО на Югоизток - за военноморска база, военновъздушна база и сухопътна бригада на НАТО у нас. \"Това ни прави силни и независими, а не руските енергийни проекти в България, които само увеличават тоталнатата ни енергийна зависимост от Русия\", предупреждават от АСБ.  Припомняме, че в учредения преди две години Атлантически съвет на България влизат бившите служебни министри на Плевнелиев Велизар Шаламанов, Тодор Тагарев, както и Дилян Николчев, Манол Глишев, Христо Анастасов, Кирил Чуканов, Антоний Гълъбов, Атанас Славов, Георги Мишев, Георги Цветков, Евелина Келбечева, Методи Андреев и пр.", "date": "2019.11.26", "title": "АСБ хока Борисов заради отказа му за база на НАТО"}
{"url": "https://duma.bg/sportat-po-televiziyata-shampionska-liga-se-zavrashta-n204268", "text": "20.00 Галатасарай - Брюж 22.00 Ювентус - Атлетико М 20.00 Локомотив М - Байер Л 22.00 Реал М - ПСЖ 18.30 Динамо М - Локомотив М ", "date": "2019.11.26", "title": "Спортът по телевизията, Шампионска лига се завръща"}
{"url": "https://duma.bg/obshtina-blagoevgrad-vavede-globa-ot-4000-lv-za-zamarsyavane-na-vazduha-n204243", "text": "Глоби от 1400 лв. до 4000 лв. грози юридически лица и еднолични търговци, които замърсяват въздуха в Благоевград. Санкцията за физически лица е от 500 до 3000 лева. Това е първата заповед на новоизбрания кмет на общината инж. Румен Томов, с която се забранява нерегламентираното изгаряне на излезли от употреба гуми, отработени масла, отпадъци от текстил и други леснозапалими материали, при който се отделят вредни канцерогенни емисии в атмосферата. Контролът върху изпълнение на разпоредбата ще се осъществява чрез звената в общинската администрация, отговорни за извършването на проверки, обясни главният еколог на общината Диана Стефанова. По думите й Благоевград има сериозни проблеми със замърсяването на въздуха в последните години и непрекъснато е сред 5-те градове с най-мръсен въздух в България. \"Стойностите на фините прахови частици в средата на миналата седмица отново бяха завишени. Общината е наясно, че ще срещне трудности, защото когато става дума за битово изгаряне на отпадъци, няма как да се влезе в домовете и да се осъществи контрол. Призовавам гражданите да подават сигнали, когато станат свидетели на подобно нещо\", обяснява Стефанова.", "date": "2019.11.26", "title": " Община Благоевград въведе глоба от 4000 лв. за замърсяване на въздуха "}
{"url": "https://duma.bg/revnostta-e-nay-chesta-prichina-za-domashno-nasilie-u-nas-n204250", "text": "Домашното насилие е един от най-големите проблеми у нас, ревността е най-честият мотив за нея. Това твърди доклад на фондация \"Анимус\". Всяка четвърта жена в България е подложена на насилие във всекидневието и дома си. През 2018 г. над 1500 жени и деца са били жертви на физически и психически тормоз, докато през 2017 г. има информация за 1300, става ясно от доклада. За последните четири години, вкл. 2019 г., убитите жени са почти 100, макар че според фондацията може да има и неидентифицирани като жертви на домашно насилие. През последните три години с 50% са се увеличили убийствата на жени, извършени от съпрузи, партньори и близки роднини, сочи доклад на МВР от началото на 2019 г. През 2016 г. те са 22, за 2017 г. са 27, през 2018 г. - 33 жени. От началото на 2019 г. живота си изгубиха 7 жени, а други бяха жестоко пребити. Справка от 7 окръжни съдилища показва, че в над 90% от случаите убийствата на жени са извършени от мъже, като при 2/3 от случаите убийствата са извършени в дома на жертвата. Всеки трети човек у нас е ставал свидетел или познава някой, който страда или е бил малтретиран в дома си. Мъже също стават жертва на домашно насилие и тормоз. Промяната на ужасната всекидневна реалност за хиляди жени в България и по света изисква твърди и решителни мерки, апелират организациите за правата на човека.  За поредна година организации и институции инициират различни кампании. Омбудсманът Диана Ковачева свиква тематична дискусия на 25 ноември, а фасадата на институцията светва в оранжево в подкрепа на кампанията \"Зонта казва НЕ\". Формалното отношение на институциите пречи на превенцията и противодействието на домашното насилие, смята Ковачева. По думите й е необходимо да бъдат обучавани полицаите, прокурорите и съдиите самите те да разпознават домашното насилие, когато го видят. Международният ден за елиминиране на насилието срещу жените 25 ноември е обявен с Резолюция на Общото събрание на ООН на 17 декември 1999 г., но активистки от различни организации го отбелязват още от 1981 г. Тази дата води началото си от жестокото убийство през 1961 г. на трите сестри Мирабал - политически активистки в Доминиканската република, убити по заповед на диктатора Рафаел Трухильо (1930-1961). ", "date": "2019.11.26", "title": "Ревността е най-честа причина за домашно насилие у нас "}
{"url": "https://duma.bg/knsb-dalgite-a-ne-kratkite-bolnichni-tovaryat-noi-i-biznesa-n204248", "text": "Нарастващите разходи на НОИ се дължат на дългите болнични, а не на кратките, за които работодателите твърдят, че между 1/3 и 2/3 са фалшиви и се ползват за удължаване на почивката преди или след празници, сочат данните от анализ на КНСБ. Броят на дните във временна неработоспособност поради общо заболяване, които са за сметка на НОИ, от 11,9 млн. през 2011 г. нараства до 17,8 млн. дни (или с 49%) през 2018 г. Броят на дните, изплатени за сметка на работодателите, се увеличава от 4 млн. (2011 г.) на 5,7 млн. (ръст 42%), плащайки първите 3 дни на всеки болничен лист, независимо от неговата продължителност.  Най-голямо влияние върху общото нарастване на разходите за болнични оказва все по-големият брой болнични листове с продължителност от 15 до 30 календарни дни. Делът на болничните до 7 дни, за които се отнасят обвиненията на част от работодателите за сериозни злоупотреби и ползване на фалшиви листове, е нисък на фона на общия брой болнични с плащане, както и на разходите за обезщетения по болест като цяло. Според синдиката е важно да се анализират причините и някои детайли, които обясняват несъстоятелността на твърденията на част от работодателските организации, че от 1/3 до 2/3 от болничните листове с продължителност до 7 дни са фалшиви. Когато разглеждаме нарастването на разходите за болнични, не можем да не посочим същественото влияние, което оказват икономическите фактори и политиката по доходите - ръст на средния осигурителен доход за страната, в т.ч. на доходите, от които зависи неговият размер (минималната заплата, минималният осигурителен доход за самоосигуряващите се лица, максималният осигурителен доход), пишат от КНСБ. Ръстът на средния осигурителен доход за 2011-2018 г. е 49,8%, а на минималната заплата нарастването за същия период е 206%.", "date": "2019.11.26", "title": "КНСБ: Дългите, а не кратките болнични товарят НОИ и бизнеса"}
{"url": "https://duma.bg/vadyat-rusiya-ot-sporta-zaradi-dopinga-n204278", "text": "Русия е пред изваждане от всякакви спортни прояви за следващите 4 години. Комисия към Световната антидопингова агенция (УАДА) поиска тежкото наказание заради фалшифициране на информацията от антидопинговата лаборатория на страната (РУСАДА). На 9 декември предстои заседание, на което се очаква решението да бъде взето. Това означава, че Русия ще бъде извадена от следващите Олимпиади, а по всяка вероятност и от Евро 2020 по футбол, на което страната е съдомакин. Предвидени са мачове в Санкт Петербург, а стадионът на Зенит ще организира и финала на Шампионската лига през 2021 г. На този етап обаче от УЕФА запазват мълчание, за да видят окончателното решение на УАДА. Комисията обаче мотивира препоръката с действия на руснаците, които определя като \"изключително сериозни случаи на несъответствия с изискванията и в допълнение към утежняващи обстоятелства\". Препоръката идва, след като беше анализирана информацията от лабораторията в Москва, уличена в прикриване на систематична употреба на допинг. Данните са предоставени на УАДА през януари. Едно от изискванията на световната агенция за премахване на наказанията на Русия, което беше оповестено през септември 2018 г., беше лабораторията в Москва да предостави всичката налична информация, без да я редактира. Преди възстановяването на правата, РУСАДА беше наказана в продължение на 3 г. заради разкрита схема за прикриване на допингирани атлети. В изявление УАДА каза, че предоставената им от руснаците информация за московската лаборатория не е \"нито пълна, нито автентична\". Световната централа твърди, че руснаците са унищожили стотици доказателства за нарушения и са изтрили множество файлове. Част от информацията била изтрита още през 2016 и 2017 г., след като избухна скандалът. Но друга част била изтрита през декември 2018 и януари 2019 г., малко преди да бъдат предоставени данните. Фалшификацията била направена така, че да подкрепи руската теза за скандала. Според нея бившият шеф на лабораторията Григорий Родченков, който подаде сигнал за нередностите в нея, е подхвърлил фалшиви доказателства в системата, като част от опит да очерни и изнудва руснаците. Ако бъде прието това наказание, спортисти от страната ще могат да се състезават на Олимпиадата в Токио 2020, но под флага на МОК и само ако докажат, че не са били част от схемата за систематично допингиране. \"Базата данни не беше автентична. Министърът на спорта Павел Колобков каза, че това са технически корекции. Аз обаче видях списъка. Всички ползваме компютърните технологии. Едно е да има неволно изтрит файл, но в случая става дума за липсващи данни, които касаят цялата структура. Когато видях въпросите на УАДА към Русия във връзка с манипулираните данни, бях в шок. Как е възможно да бъде предадена подобна база данни, когато е ясно, че всичко ще излезе на бял свят и за спортните организации ще има последици?\", обяви генералният директор на РУСАДА Юрий Ганус.", "date": "2019.11.26", "title": "Вадят Русия от спорта заради допинга"}
{"url": "https://duma.bg/grazhdanskata-otgovornost-shte-poskapva-ne-samo-zaradi-bonus-malus-n204240", "text": "Цената на задължителната полица \"Гражданска отговорност\" за водачите на автомобили ще продължи да се увеличава за всички шофьори, независимо от предстоящото въвеждане на системата \"бонус-малус\", която би трябвало да доведе до по-ниски полици за изрядните на пътя. Това стана ясно от думите на застрахователния експерт Цветанка Крумова пред БНР. Според обявените от Комисията по финансов надзор (КФН) намерения следващата година ще бъде базова за изчисляването на коефициента, с който през 2021 г. застраховката ще поскъпва или поевтинява според поведението на пътя. При нередовните водачи полицата ще се оскъпява до 400% според видовете нарушения, а за изрядните шофьори намалението ще е едва 25 или 23 процента. Компаниите обаче ще трябва да изчислят наново застрахователния пакет по \"Гражданска отговорност\", посочи Крумова. \"Тук се предвижда всички застрахователи да обявят свои базови тарифи пред Гаранционния фонд, тоест всички ще имат нови тарифи. Цената на застраховката върви нагоре\", отбеляза Крумова.", "date": "2019.11.26", "title": "Гражданската отговорност ще поскъпва не само заради \"бонус-малус\""}
{"url": "https://duma.bg/rusnatsi-kitaytsi-i-koreytsi-prodalzhavat-v-nadprevarata-za-belene-n204241", "text": "Руската държавна корпорация \"Росатом\" чрез компанията си \"Атоменергопром\", Китайската национална ядрена корпорация (CNNC) и Корейската хидро-атомна корпорация (KHNP) продължат напред в конкурса за реализация на проекта АЕЦ \"Белене\". Това съобщава economic.bg, позовавайки се на свои източници в Българския енергиен холдинг (БЕХ). Работната група от представители на Министерството на енергетиката, БЕХ и НЕК вече е готова с изготвянето на късата листа на кандидатите за стратегически инвеститори. Чака се само връщането на премиера Бойко Борисов от САЩ, за да бъде тя официално обявена от трибуната на Народното събрание. Конкурсът за реализация на проекта ще продължи по схемата 3+2, са обяснили източниците от БАХ. Всъщност, освен трите компании, кандидати за стратегически инвеститори, напред продължават и щатската \"Дженерал илектрик\" и френската \"Фраматом\", които декларираха интерес към проекта съответно като доставчици на оборудването на турбинната зала и други електрически агрегати, както и на системите за безопасност и контрол на първи контур. Това са доказани компании на световния пазар, така че тяхното участие е почти сигурно, още повече, че вече има прецеденти за съвместни руско-френско-американски проекти. Тъй като обявената процедура за избор на стратегически инвеститор е \"гъвкава\", както беше определена от министъра на енергетиката Теменужка Петкова, избраната накрая компания има възможност да води преговори с останалите, заявили миноритарно участие в проекта или интерес за закупуване на електрическа енергия. Припомняме, че сред тях има три български фирми, както и официално заявен интерес от Северна Македония за придобиването на миноритарен дял в проектната компания, както и заявление за изкупуване на електрическа енергия, произведена от Втора атомна. След официалното обявяване на късата листа ще започне да тече 6-месечният срок, в който избраните компании ще трябва да изготвят и подадат своите конкретни оферти.", "date": "2019.11.26", "title": "Руснаци, китайци и корейци продължават в надпреварата за \"Белене\""}
{"url": "https://duma.bg/rayon-mladost-shte-ima-obshtestven-obshtinski-savet-n204242", "text": "Столичният район \"Младост\" ще има свой обществен общински съвет, съобщи новият кмет арх. Стефан Стефанов. Сесиите ще са веднъж месечно и в тях ще участват 120 активни граждани. Те ще бъдат предложени от различните квартали на района. През следващите три месеца арх. Стефанов планира да се срещне с всички граждански организации. Първата задача на фокус групите ще е да проучат кои са най-спешните проблеми на всяка част и да ги подредят по важност. Екипът на кмета също ще дава предложения на база проучена информация по даден проблем, като например колко автомобила паркират по тротоарите, колко тротоара изискват ремонт, колко лампи от уличното осветление не светят и трябва да се сменят. От данните, получени от гражданските фокус групи, ще се изготви цялостната програма за действие на районния кмет. Общественият общински съвет ще се събира веднъж месечно в залата на читалището в \"Младост\" 1. Кметът ще се отчита всеки месец пред него.", "date": "2019.11.26", "title": "Район \"Младост\" ще има обществен Общински съвет"}
{"url": "https://duma.bg/pesenta-na-slaveya-idva-sas-svetoglas-n204228", "text": "Третият самостоятелен албум на квартет \"Светоглас\" е вече факт. В него са включени само народни песни, част от концертни изпълнения в чужбина. \"Песента на славея\" ни носи толкова нужните днес съзвучия с мистериозната сила на българските гласове и стремежа те да получат универсален обхват в глобалния свят. \"Светоглас\" ни повежда не толкова назад към миналото и традицията, а повече напред, към бъднината на тази новоосветена традиция\", посочва проф. Лозанка Пейчева. Вокалната формация \"Светоглас\" е създадена през 2009 г. и е първата българска мъжка вокална група за фолклорна и църковна полифонична музика. С уникалните си гласове и магнетично сценично присъствие, с разнообразната си програма и различен прочит на традицията, \"Светоглас\" се нарежда сред най-популярните и обичани български фолклорни формации. Участници в нея са Даниел Спасов и Милен Иванов (водещи на популярното  предаване на БНТ \"Иде нашенската музика\" и солисти на хор \"Мистерия на българските гласове\"), както и младите певци Виктор Томанов и Станимир Иванов. \"Светоглас\" има своите престижни самостоятелни турнета в Норвегия, Русия, Испания, Великобритания, Белгия, Италия, Колумбия, Унгария, Турция, Швеция, Франция. Певците са участвали на фестивала за духовна музика в Драмен - Норвегия, фестивала за църковна музика \"Maestro de la Roza\" в Овиедо - Испания, международния музикален фестивал в Картахена - Колумбия, фестивала \"Три култури\" в Мурсия - Испания, международния фестивал за църковна музика \"Fausto Flamini\" в Рим, международния фестивал \"Musiche della Terra\" в Чериана - Италия, изнасят концерт в престижната зала на фондация \"Juan March\" в Мадрид - Испания. Наред с международните си участия изпълнителите имат много концерти в България, записи в БНР, участия в БНТ. Албумът \"Песента на славея\" предлага музикално пътешествие към песенния фолклор от всички етнографски области на България. Песните в него звучат красиво, защото са съчетание от високи естетически критерии с интимното преживяване на изпълнителите. Те разкриват на слушателите как музикалните звуци от миналото може да бъдат вдъхновение за съвременните творци и публиката. Издател е \"Gega new\", с финансовата подкрепа на сдружение \"Фолклорен извор\" - с. Царевец, община Свищов. Официалното представяне е на 28 ноември от 19 ч. в Софийската градска художествена галерия и е посветено на 140-годишнина от обявяването на София за столица на България, научи ДУМА от Даниел Спасов.", "date": "2019.11.26", "title": "Песента на славея  идва със \"Светоглас\"   "}
{"url": "https://duma.bg/auktsionna-kashta-rakursi-predlaga-na-targ-balgarsko-izkustvo-ot-xix-xxi-vek-n204227", "text": "Търгът \"Българско изкуство ХIХ-ХХI век\" предлага 55 произведения - живопис, акварел, графика, рисунка, на известни художници, като голяма част от картините са емблематични за техните автори. Най-ранните работи, за които ще се наддава, са от края на ХIХ век - на Ярослав Вешин и Ян Вацлав Мърквичка. Акценти на търга са творбите на Златю Бояджиев, Давид Перец, Бенчо Обрешков, Генко Генков. Включени са редки произведения на Христо Каварналиев, Борис Денев, Борис Стефчев, Атанас Михов, Иван Георгиев-Рембранда. Предлагат се творби на автори, които рядко се появяват на пазара на изкуството, като Александър Петров-Лавандулата, Атанас Тасев, Петър Морозов, Николай Николов-Ничето, Петър Урумов, Кочо Гърнев. В търга участват и няколко майсторски работи на Марио Жеков, Карл Йорданов и Васил Иванов. Забележителни са и произведенията на авторите, творили през последните десетилетия - Тома Трифоновски, Георги Баев, Атанас Яранов, Лика Янко. Огледът на творбите, участващи в търга, започна вчера и продължава до 2 декември от 11 до 18 ч. и на 3 декември от 11 до 15 ч. в галерия \"Ракурси\", ул. \"Хан Крум\" 4А. Самият търг ще се проведе от 18.30 ч. на 3 декември в хотел \"Кристал палас\", зала \"Шипка\", ул. \"Шипка\" 14. Произведенията може да бъдат разгледани на сайта на аукционната къща: www.auction-rakursi.com, научи ДУМА от Румяна Йонева и Росица Чушева, управители на галерията.", "date": "2019.11.26", "title": "Аукционна къща \"Ракурси\" предлага на търг българско изкуство от XIX-XXI век"}
{"url": "https://duma.bg/bez-dyankov-po-dyankovski-n204230", "text": "Приключва общественото обсъждане на проект за \"Закон за Национален институт по метеорология и хидрология\", изработен от МОН. Както е известно, този институт на БАН излезе на улични протести през 2018 г. с мотив, че академията го ощетявала в субсидията, че ще прекъсне работа поради липса на средства. И поиска да бъде прехвърлен към МОН. Протестите бяха организирани от кръг около тогавашния директор проф. Христомир Брънзов, който обилно описваше пред медиите \"бедността\" на НИМХ. Същите медии обаче странно потулиха доказателствата от БАН, че \"бедност\" там просто няма. Самият Брънзов в края на август 2018 г. бе освободен от поста с решение на УС на БАН заради личните си фирми, с които драстично нарушаваше Устава на академията, забраняващ изрично съвместяването на директорския пост в публичен институт с притежаване на частни фирми. ДУМА писа подробно за скандала, който в крайна сметка завърши с пълно удовлетворяване на исканията на Брънзов.  НИМХ бе изваден от БАН по безпрецедентен от правна гледна точка начин - с преходните и заключителните разпоредби на Закона за държавния бюджет за 2019 г. Нещо повече, с тези разпоредби  цялото имущество, ползвано от НИМХ, което по закон е собственост на БАН, бе фактически незаконно отчуждено и, без да е посочено какво конкретно се отнема, то бе прехвърлено към новия институт с принципал МОН. С гласовете на 93-ма депутати! Освен имуществото, на новия НИМХ  и задължения, архивите, обучението на докторанти (за което иначе според друг закон е задължително да има одобрение от акредитационната агенция НАОА), както и членството във всички международни организации от сектора. Но понеже това правно своеволие бодеше в петата на властта, работата трябваше да се оправи някак. С ПМС щ7 от 14.01.2019 г. бе приет Правилник за устройството и дейността на НИМХ, с който институтът  бе трансформиран в юридическо лице към МОН, получаващ делегиран бюджет от министерството. А г-н Брънзов бе назначен ни повече, ни по-малко за генерален директор. Но и това се оказа недостатъчно. От МОН посочват, че правилникът е нормативен акт, издаден за организацията и за вътрешния ред на дейността на НИМХ, и с него не се уреждат трайно обществените отношения, свързани с НИМХ. Затова е предложен проектозаконът, който от 1.01.2020 г. \"създава\" института като национална автономна научна организация в областите метеорология, хидрология и агрометеорология, осъществяваща и оперативни дейности в същите области и действаща като Национална хидрометеорологична служба. Прецедент на автономна научна организация към министерство със собствен закон е само Селскостопанската академия. Другата научна институция, създадена със закон от 1911 г., е самата БАН. Впрочем, предложеният нов Закон за НИМХ е два пъти по-голям от законите на двете академии (!). Според проекта НИМХ си има Научен съвет от хабилитирани лица и учени със степен доктор на науките, който посочва генералния директор, а го назначава министърът. В доклада за предварителната оценка на въздействието МОН твърди, че през 2018 г., когато НИМХ е още в рамките на БАН, академията при разпределянето на бюджетните средства не е взела предвид специфичните разходи на института като научно звено и оперативна служба за обезпечаване на научно-приложната, оперативната и експертна дейност със 724 щатни бройки. И това поставило в риск неговата пълноценна работа. Първо, очевидно е, че от данните от БАН, които посочват точно какви суми са дадени реално на НИМХ и опровергават горните твърдения, изглеждащи като продиктувани дословно от г-н Брънзов. И второ - точно обратното твърди министър Красимир Вълчев няколко месеца по-рано в писмен отговор, постъпил в парламента на 9.01.2019 г. на въпрос на депутата проф. Станислав Станилов за резултатите от одита на МОН в НИМХ. Министърът потвърждава, че институтът разполага с достатъчно субсидия и пише: \"Към 31.07.2018 г. са изразходвани 489 291 лв. за издръжка, или до края на 2018 г. остават средства за сметка на субсидията 1 118 770 лв., които обезпечават оперативните дейности на НИМХ\". Пише също, че според одита в централата на БАН са подавани неверни данни за парите на НИМХ; че пари от издръжката са раздавани за възнаграждения; че директорът е утвърждавал поименно заплати, без да има правомощия за това; че на четирима души са дадени по 120% над основните заплати за съответните длъжности и т.н. А сега изведнъж БАН е набедена за виновна, пък нарушителят е разписан целият в бяло с всичките му дейности, които се оказват едва ли не най-важното нещо за националната сигурност на страната. Разбира се, че дейността на метеоролозите и хидролозите е изключително важна за много сектори на икономиката и за живота на хората изобщо. Това е разписано на много страници в мотивите на Красимир Вълчев и в доклада за въздействието към законопроекта. Проектът е изготвен от работна група към МОН и текстът е съгласуван с екипа на НИМХ, всичките им съображения са взети предвид, казаха от МОН пред медиите. Очевидно е така, защото в законопроекта е разписана подробно дори спецификата на денонощния труд в станциите на НИМХ в страната.  Друга постановка в проекта е, че имотите, които НИМХ управлява, стават публична държавна собственост. В момента повечето от станциите за метеорологични измервания са частна държавна собственост. С преходните разпоредби се постановява, че НИМХ е пълен правоприемник на предишния институт в БАН, включително на имуществените права, архива, проектите, членството в национални, европейски и международни организации по метеорология и хидрология, както и трудовите правоотношения със служителите във вида, в който съществуват досега.  според чл. 6 на проекта \"всички държавни органи, публични организации и фирми с държавно участие са длъжни да предоставят на НИМХ безвъзмездно и в пълен обем метеорологична наземна и радиолокационна информация, с която разполагат\". НИМХ извършва безвъзмездно дейност за нуждите на законодателната, изпълнителната и съдебната власт, но по заявка на физически и юридически лица може да предоставя услуги срещу заплащане (чл. 7) по цени, определени от Научния му съвет. Излиза, че  институти на БАН и висши училища, работещи по екологията и съвместно с НИМХ, ще трябва да му плащат, за да продължат работата! Според законопроекта, на поста генерален директор си остава проф. Христомир Брънзов, за когото с влизане в сила на закона от 1.01.2020 г. започва да тече нов четиригодишен мандат (безпрецедентно законово уреждане на един човек). Интересен момент в проекта е, че генералният директор на НИМХ и заместниците му не може да са еднолични търговци, съдружници, управители, синдици и пр. на фирми. В такъв случай фирмите на Брънзов, за които ДУМА писа подробно, не му позволяват да оглави НИМХ! Да, ама не, мерки са взети навреме. Справка в системата АПИС показва, че още на 9 септември 2018 г. (дни, след като УС на БАН го освобождава от поста директор) Христомир Брънзов е прехвърлил фирмата си ЕТ \"Аналог\", чрез която е собственик на друга фирма - консорциума МСЕ (Метеорологични системи и екипировка), на... дъщеря си. Човекът е чист. Толкоз. И накрая. В доклада за въздействието МОН пише, че заинтересовани институции във връзка с новия закон са един куп министерства и организации, но сред тях липсва БАН, която реално е най-заинтересованата организация от промяната. Така е, защото и в проектозакона по никакъв начин не се посочва кое имущество, собственост на БАН, преминава към НИМХ в МОН. Има сгради например, строени от академията, в които екипи на НИМХ са били приютени.  Те са актувани в баланса на други институти. Сега излиза, че НИМХ като техен ползвател може да ги отнеме от академията с цялото нарушение на куп закони? Въпреки многомесечни настоявания на академията, а и на депутати в парламента, въпросът за имуществото да бъде анализиран, да се направи опис и да се реши от съвместна комисия, нищо такова не бе допуснато. И в чия угода, защо се прави всичко това, което напомня задкулисни целенасочени атаки срещу БАН в агресивен стил от времето на Симеон Дянков. Каква е целта? Пак имотите? Как юристите на МОН са допуснали описаните противоречия, вещаещи проблеми оттук нататък? Заинтересовани учени питат къде всъщност работи съпругата на главния юрист на МОН...  Общото събрание (ОС) на БАН прие вчера становище по законопроекта. Стана ясно, че след напускането на академията 12 от учените на НИМХ са останали да работят в сродно новообразувано звено в БАН, а справка в Регистъра за академични длъжности и научни степени поставя въпроса, че само трима учени в  НИМХ-МОН покриват минималните изисквания по действащия Закон за развитието на академичния състав и може ли със закон да му се даде научен статут и право на докторанти без акредитация от НАОА.  Освен това, законът превръща НИМХ в монополист на достъпа до метеорологични и хидрометеорологични данни. А натрупаните данни и архивът на НИМХ-БАН са резултат от дългогодишна дейност не само на този институт, но и на други звена от академията, затова всъщност става присвояване на интелектуален продукт. Монополът върху достъпа до данни би създал пречки за провеждане на научни изследвания и други дейности, базирани на тези данни, от други институции, предупреждават от академията. Не е истина, че НИМХ-МОН е единствен правоприемник на НИМХ-БАН, новият Институт за изследване на климата, атмосферата и водите в БАН също е правоприемник и би следвало всички права и задължения - имуществени, по интелектуална собственост, членство в различни организации на двете институции, да бъдат уредени чрез споразумение, казва правният отдел на академията. ОС на БАН призовава МОН да поправи очевидната грешка и да посочи изрично БАН като основна заинтересована страна по предлагания законопроект за НИМХ. Призовава и вузовете да вземат отношение, защото също ще са засегнати.    Май без Симеон Дянков се действа по дянковски... ", "date": "2019.11.26", "title": "Без Дянков по дянковски "}
{"url": "https://duma.bg/kratki-novini-n204231", "text": "Съветът на ЕС одобри новия състав на Еврокомисията начело с германската й председателка  Урсула фон дер Лайен. Сега Европарламентът ще трябва да гласува целия състав на комисията. Очаква се тя да бъде одобрена, но с минимално мнозинство. След като бъде одобрена, Европейската комисия ще заработи на 2 декември. От тях 5000 са медицински сестри, писа в. \"Обзървър\" по данни на Либералдемократическата партия. Най-сериозно са засегнати болниците в Северозападен Лондон и университетските болници в Оксфорд и Бристол, включително и болници в избирателния район на премиера Борис Джонсън. Броят на медицинските сестри от ЕС е намалял с 87% - от 6382 през 2016-2017 година до 805 през 2017-2018 година. Причината е Брекзит.  Над 60 лекари отправиха апел до британския вътрешен министър Прити Пател да бъдат взети спешни мерки заради здравословното състояние на основателя на \"Уикилийкс\" Джулиан Асанж, пише германското сп \"Шпигел\". Асанж се нуждае от психическа и психологическа помощ, което налага преместването му от строго охраняваната затворническа болница в университетска клиника, пишат лекарите. Иначе има опасност от летален изход за Асанж. Кораб с 14 000 овце на борда се преобърна в Черно море край румънския бряг. Големият товарен кораб \"Queen Hind\", плаващ под флага на тихоокеанската държава Палау, се преобърна по обед в понеделник, след като е напуснал румънското пристанище Мидия до Констанца. Той имал 22-членен сръбски екипаж. Всички те са спасени. От овцете е спасена незначителна част.  Ръководителят на администрацията на Хонконг Кари Лам заяви, че правителството признава резултатите от местните избори в неделя, на които представителите на демократичния блок спечелиха абсолютно мнозинство. Вотът в 18 общини бе пряк, 1090 кандидати се бореха за 452 места. Съветите разглеждат въпроси на областно ниво, като транспорт и комунални услуги. Испанската полиция задържа подводница с 3 тона кокаин, открита в устието на река в Галиция. Двама членове на екипажа са задържани, а трети е успял да избяга и да се укрие. Лодката e пристигнала от Колумбия, а задържаните са граждани на Еквадор. От прочутия германски музей \"Грюнес гевьолбе\" в центъра на Дрезден бяха откраднати антични бижута за около 1 милиард евро. Смята се, че това е най-голямата кражба в следвоенната история на страната. Престъпниците са избягали. Преди кражбата е било блокирано електрозахранването на музея. Предполага се, че крадците са влезли в сградата през някой от ъгловите прозорци.  ", "date": "2019.11.26", "title": "Кратки новини"}
{"url": "https://duma.bg/srabskiyat-ministar-vulin-pak-huli-balgariya-n204233", "text": "Сръбският министър на отбраната Александър Вулин пак се нахвърли върху страна ни. \"Знаете ли колко българско оръжие е отишло в ръцете на терористи?\", попита той в предаване на Радио Белград. \"В нашия съсед България има два завода, които произвеждат абсолютно същата продукция, като нашата във военния ни завод в Крушик\", каза Вулин. България е нашият най-голям конкурент в отбранителната промишленост и точно оттам идват атаките срещу нашата военна индустрия. Много е интересно, защо никой не е проверил колко българско оръжие е завършило в ръцете на терористи - как е станало това и откъде е дошло\", каза Вулин.  Само преди три дни той отправи други тежки обиди към България: \"България умее да допуска друг да й избира приятелите й и враговете й. Сърбия не допуска подобно нещо. Като независима държава Сърбия сама решава за себе си и сама избира приятелите си\", рече Вулин.", "date": "2019.11.26", "title": "Сръбският министър Вулин  пак хули България"}
{"url": "https://duma.bg/georgi-georgiev-osnovnata-mi-grizha-e-badeshteto-na-bolnitsata-n204235", "text": "- Няколко са основните проблеми, които трябва да се разрешат възможно най-бързо. Някои от тях не изискват кой знае какъв финансов ресурс, а добра организация. Като пример мога да дам почистването на града. С решаването на този проблем се захванахме още от първия ми работен ден като кмет. Организацията ни по хигиенизирането на Нови пазар е малко по-различна от тази, която моят предшественик е правил, но вярвам, че хората много скоро ще видят ефекта от дори и минималните промени, които сме направили в спешен порядък. Обсъждаме създаването на Общинско предприятие за сметосъбиране и сметоизвозване, което да се грижи за чистотата на населените места в общината. Едно от основните предизвикателства, пред които е изправена общинската администрация, е въпросът с бездомните кучета. Неписана практика е хора от съседни общини да идват и да пускат животните в крайните квартали на Нови пазар. Това трябва да бъде прекъснато и ще търсим начин как да го направим. Имаме идея да работим по изграждането на общински приют за бездомни кучета. Наясно съм, че финансирането и поддръжката му струва доста скъпо. Ще трябва да направим разчети дали парите от общинския бюджет ще стигнат за това начинание или да търсим други варианти. - Бъдещето на болницата ни е основната ми грижа. Преди около три години започна процес за сливане с шуменската, нещо, което се оказа доста неефективно. Кадрите, които имахме в нашата болница, ни напуснаха и в момента, общо взето, нямаме полезен ход какво да направим. Ако решим да се откажем от сливане, изцяло издръжката на здравното заведение ще падне на плещите на общината. Това е сериозно перо в бюджета и едва ли ще е по силите ни да осигурим средства. Ще започна разговори с МБАЛ \"Св. Марина\" във Варна за евентуално сливане с болницата в Нови пазар. Идеята ми е сливането да е със здравно заведение, което има интерес да изпраща своите кадри и хора за долечение в нашата община. Шуменската болница няма интерес да го прави, защото тогава ще намалеят пациентите им. Убеден съм, че  договорът с нея трябва да бъде прекратен, но все още търсим варианти за намиране на друг изход от трудната ситуация. Друг проблем е инфраструктурата в града и в селата. Като цяло предходното общинско ръководство насочи вниманието си в града и местната власт е длъжник на хората в населените места в общината.  - Да, има сформиран екип, който ще продължа да допълвам. В момента готвя нова структура на общинската администрация, която ще бъде гласувана през януари догодина заедно с бюджета. В момента имаме двама заместник-кметове - по европейски програми и проекти, и по хуманитарна политика, образование, култура и спорт. Предвиждам и трети заместник-кмет, който ще се занимава с икономика и финанси. - Миналата седмица сформирахме щаб, който ще се занимава със снегопочистването и мога да уверя новопазарци, че сме подготвени за зимата. До дни ще сключим договор с фирма, но съм убеден, че лошото време няма да ни изненада.", "date": "2019.11.26", "title": "Георги Георгиев:    Основната ми грижа е бъдещето на болницата"}
{"url": "https://duma.bg/zaev-iska-dobri-otnosheniya-s-nas-n204234", "text": "Премиерът на Северна Македония Зоран Заев каза, че няма да позволи отново влошаване на отношенията със съседните държави и създаване на нови проблеми. Той посочи в интервю за Радио Свободна Европа, че България е била сред най-големите поддръжници на страната за започване на преговори за присъединяване към блока. На въпрос за историческите въпроси между България и Северна Македония, Заев отговаря, че те ще бъдат решени с преговори. \"Ние ще решим тези въпроси чрез диалог. Не искаме да се върнем към кавгите, проблемите и т.н., защото сме малка страна. Можем да спечелим само ако изградим приятелство, разбира се, не за сметка на нашата идентичност, нашия народ или нашето бъдеще\", каза Заев. Но в интервю за македонското електронно издание \"Курир\" лидерът на опозиционната ВМРО-ДПМНЕ Християн Мицкоски посочи, че \"никога няма да приема неща, които са в ущърб на македонския народ и гражданите на Македония, безпринципни искания, ултиматуми или компромиси с неистината за други цели. Нямам никаква дилема нито за нашия македонец Гоце Делчев, нито за борбата му за създаването на македонска държава, нито за уникалността на македонския език. Не съм човек, който прави компромиси с истината, поне не в ущърб на Македония\". ВМРО-ДПМНЕ е известна с твърдата си позиция срещу желанието за компромиси с България, което демонстрират социалдемократите на Зоран Заев. Скопие очакваше да получи тази година дата за начало на преговори за присъединяване в ЕС, но Франция и други страни блокираха началото на процеса, което предизвика политическа криза в Северна Македония и предсрочни избори, които са планирани за 12 април. Темата за бъдещето на младото поколение и въпросът как да бъде спряно изтичането на млади хора, станаха център на дебатите в рамките на предизборната кампания в Северна Македония. Християн Мицкоски реагира на изказване на президента Стево Пендаровски по време на форум в сръбския град Нови сад за младежко лидерство на Западните Балкани. Пендаровски разбуни духовете с думите, че ако не беше президент, и той би се изселил от страната си. \"Има ли по-голямо признание, че партията, която от 3 години е на власт, превръща държавата ни в пустиня?\", попита риторично Мицкоски. От Нови сад пък Зоран Заев обясни, че за да спре емигрирането им, младите трябва да бъдат включени активно в проевропейските реформи в страните от региона. \"Да предизвикваме младите да се вграждат в процесите, да участват в процесите, да ги сграбчат\", призова Заев.", "date": "2019.11.26", "title": " Заев иска добри  отношения с нас"}
{"url": "https://duma.bg/gartsi-protestiraha-sreshtu-migrantskiya-napliv-n204232", "text": "Жители на Североизточна Гърция протестираха срещу мигрантския наплив, съобщи в. \"Катимерини\". Граждански организации от градовете Комотини, Александруполис и Димотика в Беломорска Тракия протестираха на ГКПП \"Кипи\" на гръцко-турската граница. Те се опитаха за блокират пункта с жива верига. Според местни медии най-новият наплив се дължи на желанието на бежанците да прекосят река Марица преди началото на зимата и повишаването на нивото на реката. През октомври  в Гърция са влезли 1525 мигранти и са арестувани 72 трафиканти на хора в Тракия. Изданието твърди, че международни банди за трафик на хора са се струпали на границата с Турция и наемат български, молдовски, иракски, сирийски, марокански и дори гръцки и македонски трафиканти за трансфера на мигранти и бежанци към вътрешността на страната.", "date": "2019.11.26", "title": "Гърци протестираха срещу  мигрантския наплив"}
{"url": "https://duma.bg/pyanata-n204237", "text": "Предателството заема важна роля в родната история. Ние смирено приемаме тази даденост и от поколение на поколение си я прехвърляме като неизлечима срамна болест. Ала даденото заключение по никакъв начин не намалява нашата, на всеки един от нас, отговорност. Защото безразличието към потъпкването на държавността и законите сега ще се заплати прескъпо в бъдеще.   Докато затлъстелият охранител от Банкя и аверите му стягаха дисагите за пътуването към Щатите, множество нашенци се чешеха по репите и гадаеха с какви армагани ще зарадваме стратегическите партньори. Ясно като бял ден е, че дори господарите да не пожелаят нищо, ние пак ще им дадем останалото от енергетиката и ще застроим земята с военни бази. Дашни са нашите бандити - обикалят като разпрани света и ни пробутват, те даже не ни продават!  Всичко това не е правилно. Престъпление е да се поставяш в услуга на чужда държава и да пилееш националното богатство. Не е нормално случващото се да бъде приемано от широката публика, ако не с възторг, то поне като нещо в реда на нещата.  Ние загубихме нравствеността си и чувството за мярка, а покрай тях се простихме с независимостта си. Едва ли има друга територия по света, намираща се в подобно странно положение - да бъде самопоробена от всички. Приемаме с уморена въздишка ярема на турци, немци, американци, руснаци и кого ли още не. Атлантическият съвет и вчера руга премиера, задето бил се изказал срещу черноморска база на НАТО у нас. Кой тук, освен вас, иска такава база, бе, грантови юнаци?! Да, казват, че сме слаби и затова сме длъжни да бъдем слуги. Но по-скоро това ще да е резултат от нашата алчност, мързел и безверие.  От 1989 г. обществото ни е задушавано от мръсната пяна, изплувала на повърхността след преврата... Пяната от казана, чийто огън сами поддържаме.", "date": "2019.11.26", "title": "Пяната"}
{"url": "https://duma.bg/desislava-stoyanova-nay-vazhno-e-doverieto-na-horata-n204236", "text": "За младата кметица на пернишкия квартал \"Изток\" най-важното е да спечели доверието, обичта и признанието на хората, които я избраха да ги управлява. 44-годишната дама, родена в Перник, е завършила първото си висше образование в ЮУ \"Неофит Рилски\" със специалност лека и хранителна промишленост и професионална квалификация индустриален инженер. Но всъщност детската мечта на Деси е да бъде учител и да се грижи за много хора. Търсенето на нов хоризонт и промяна я провокираха да запише предучилищна и начална училищна педагогика в СУ \"Св. Климент Охридски\", който завършва с отличие. Работата й с младите хора, на които преподава в Технологична професионална гимназия \"Мария Кюри\" в родния й град, я зареждат с енергия и позитивизъм. Голяма част от възпитаниците подкрепят Деси при избора й за кмет.   \"Чувствам се изключително щастлива и доволна, че съм възпитала отговорни млади хора, които ме уважават. Те са вече пораснали и образовани перничани, които искат да има промяна в нашия град. Учителската професия ме научи да контактувам с различни възрастови групи. Убедена съм, че опитът ми от класната стая ще ми помага при дейността ми като кмет. Аз съм екипен човек и обичам да се грижа за хората\", споделя кметицата. В моето семейство винаги са ме учили да бъда добър човек на първо място и след това всичко останало, разказва Деси. Тя е убедена, че всеки човек трябва да цени живота си такъв, какъвто е, защото след лошото, винаги ни се случва и нещо хубаво. Затова Стоянова иска съгражданите й да бъдат позитивно настроени към нещата от живота, защото отчаянието и слабите моменти не водят до успех.  \"Винаги съм искала кварталите \"Мошино\" и \"Изток\" да са равнопоставени, защото мошинци винаги са били поставяни на второ място. Искам хората в моето кметство да бъдем единни и да управлявам заедно с тях, защото само така можем да го променим. По време на предизборната си кампания се срещнах лице в лице с много мои съкварталци. Много от разговорите не бяха планувани, а бяха импровизирани и може би затова хората ни повярваха. Няма да бъде кмет от кабинет, а ще бъда постоянно сред перничани и ще чувам техните тегоби и надежди\", категорична е Деси. А проблемите за решаване са много. Две от възловите улици \"Рашо Димитров\" и \"Благой Гебрев\" се нуждаят от основен ремонт, от смяна на водопроводна и канализационна система. Хората се оплакват, че боклукът не се извозва и че няма улично осветление навсякъде. Да, има изградени детски площадки, но има такива, които са изоставени и занемарени. Новоизградените места за игра на малчуганите също се нуждаят от поддържане, обновяване и обезопасяване. Десетки са неподдържаните междублокови пространства, неокосените и необезпаразитени тревни площи на  пустеещи места. Жителите на кметство \"Изток\" си мечтаят за голям парк с атракции, в който да могат младите хора, възрастните и децата да се разхождат и да се забавляват.  Десислава Стоянова вярва, че с помощта и разбирането на кмета на Перник Станислав Владимиров всичките тези проблеми постепенно ще бъда решени. Тя иска в кметство \"Изток\" да има повече зеленина и цветни градинки. Очаква изграждането на водния цикъл на общината, който ще разреши основни проблеми за водоснабдяването и инфраструктурата. \"Ще се погрижа за всички съкварталци, независимо от възрастта им, за да мога да ги гледам смело и открито в очите. За да не се срамувам и притеснявам, че не съм оправдала доверието им\", казва Десислава Стоянова. \"Кметство \"Изток\" е нашият дом. В него живеят и нашите родители, деца, любимите ни хора\", твърди младата кметица. Мечтата й е да го направи по-добро място за живеене, по уютен и по-красив и Деси е убедена, че ще сбъдне тази мечта.", "date": "2019.11.26", "title": "Десислава Стоянова:    Най-важно е доверието на хората"}
{"url": "https://duma.bg/shamar-ot-skopie-n204238", "text": "Македонската опозиционна партия ВМРО-ДПМНЕ зашлеви шамар на страната ни в усилията й да разреши историческите спорове със Северна Македония. Нейният лидер Християн Мицкоски каза за местното издание \"Курир\": \"Никога няма да приема неща, които са в ущърб на македонския народ и гражданите на Македония, безпринципни искания, ултиматуми или компромиси с неистината за други цели. Нямам никаква дилема нито за нашия македонец Гоце Делчев, нито за борбата му за създаването на македонска държава, нито за уникалността на македонския език. Не съм човек, който прави компромиси с истината, поне не в ущърб на Македония.\"  И това го казва лидер на партия, която е наследничка на историческо явление в някогашна Македония, работило и дало жертви за българската кауза. Какви само пируети върти историята! Да, пред друга медия - Радио Свободна Европа, нещо съвсем друго каза премиерът Зоран Заев: историческите въпроси щели да бъдат решени с преговори и диалог в хода на присъединителните преговори на ЕС със Северна Македония. Но неговото мнение звучи като поговорката \"я камилата, я камиларят\", след като Франция и някои други държави в ЕС извадиха нещо като жълт картон за еврочленството на Скопие. Има обаче и друго - макар и опозиционна партия, ВМРО-ДПМНЕ остава водеща политическа сила. На предишните избори тя събра повече гласове от социалдемократическата си съперничка на Заев, но остана извън властта заради коалицията на Заев с някои албански партии. Заради „жълтия картон” от ЕС  Заев и партията  му олекват, голяма е вероятността да загубят изборите и тогава ВМРО-ДПМНЕ ще оглави властта. До анулиране на договора със страната ни едва ли ще се стигне, но буксуващите и сега двустранни преговори за историческото наследство нищо чудно съвсем да залинеят. Е, може да не пуснем Скопие в ЕС и привидно югозападната ни съседка ще бъде губеща. Но губеща ще бъде и България, защото ще са й отмъкнали историята и паметта. И защото, слугувайки на САЩ за разширяване на НАТО, изпусна да предотврати това със самия договор уж за приятелство.", "date": "2019.11.26", "title": " Шамар от Скопие"}
{"url": "https://duma.bg/bednite-slugi-na-naroda-n204254", "text": "Швеция се смята по право за една от най-добрите страни за живот. Скандинавците наистина са направили много за комфортното си съществуване. Струва си да се поучим от шведската ценностна система и манталитет. Например шведските депутати са нещо невероятно за нас. Политическата култура на тази страна предполага строги икономии, които трябва да се спазват от всички народни избраници. Животът на шведските депутати изглежда доста аскетичен: офиси от 7 кв. м, малки апартаменти за чиновниците и ограничения при използване на парите на данъкоплатците при осъществяване на парламентарната дейност. Шведските депутати нямат привилегиите, които ползват парламентаристите от други страни (бюджет за чартърни самолети, помощи при наемане на жилище, частни консултанти, пари за допълнителни медицински разходи и други). Освен това в Швеция понятието \"парламентарен имунитет\" просто не съществува! \"Ние сме обикновени граждани - заявява в интервю за Би Би Си зам.-председателят на социалдемократическата партия Пер Арне Хокансон. - Няма смисъл да се предоставят особени привилегии на парламентаристите, защото задачата ни е да представяме гражданите и да познаваме реалността, в която те живеят. Представянето на гражданите само по себе си е привилегия, защото ние имаме възможност да влияем върху курса на страната\". 349 шведски депутати получават, както и председателят на парламента, годишна карта за обществения транспорт. Парламентът има само три автомобила Волво С80. Този транспорт е достъпен само за председателя на парламента и тримата му заместници и то само за официални мероприятия. В Швеция единственият политик, който има право на служебен автомобил, е премиерът. Брутната заплата на член на шведския парламент възлиза на 66 900 шведски крони месечно (приблизително 6350 евро). След като плати данъците, му остава чиста заплата от около 40 000 шведски крони (3800 евро). Сума, два пъти по-ниска от средната заплата на учител в шведско основно училище. Ако депутатът има избирателен район извън Стокхолм, може да помоли за т.нар. трактамент, т.е. финансова помощ за дните в седмицата, когато работи в столицата. Тази субсидия е предназначена за депутати, които не живеят постоянно в столицата, и възлиза на 110 шведски крони (приблизително 10 евро). До 1957 г. шведските депутати изобщо не са получавали заплата, а само добавки чрез вноски от членовете на своите партии. Решението за въвеждане на заплати за депутатите било взето, според архива на парламента, след като било решено, че никой гражданин не бива \"да бъде лишаван от възможността да стане народен представител поради икономически причини\". Но заплатата не би следвало да бъде \"толкова висока, че да се превръща в икономически привлекателна\". И нито един депутат няма право да увеличава заплатата си. В Швеция заплатата на парламентаристите се определя от независим комитет, наречен Riksdagens Arvodesnamd (Комитет за възнагражденията в Риксдага). Комитетът се състои от трима души: председател, обикновено пенсиониран съдия, и двама заместници, обичайно бивши чиновници или журналисти. \"Сред нас няма депутати, Съветът на парламента няма право да ни дава никакви указания\", казва председателят Йохан Хиршфелдт. Комитет се събира веднъж годишно. Това обаче съвсем не означава, че депутатските заплати се вдигат всяка година. При обсъждането дали да бъдат повишени комитетът анализира икономическите условия на обществото като цяло, включително инфлацията и колебанията на заплатите в публичния и в частния сектор. Решението на комитета е суверенно: то не може да бъде оспорено и не се нуждае от гласуване в парламента. Само политиците, чийто избирателен район е извън столицата и не притежават имот в Стокхолм, имат право да живеят в чиновнически апартаменти под наем. Апартаментите са средно от 45,6 кв. м. От общо 197 имота, собственост на шведския парламент, само 8 са с площ от 70 до 90 кв. метра. А и това не е всичко: квартирите са предназначени единствено за депутатите. Съпрузи, роднини и деца нямат право да живеят или просто да нощуват в държавната квартира безплатно. Ако роднина пренощува, депутатът има на разположение един месец да заплати за това в държавната каса. В залата на всяка парламентарна сграда има пулт с вестници и различни публикации. Те са предназначени за колективно ползване: абонаментите на вестници се финансират от партията, а депутатите нямат бюджет за личен абонамент. Членовете на парламента си плащат сами кафето. В сградата на парламента няма да видите никой, който да ви напомня сервитьор. Депутатите сами си купуват храната. Нещо повече - след хранене всеки депутат е длъжен сам да си измие чиниите и приборите в помещение до кухнята. Шведските депутати нямат секретариат или частни съветници. \"Нито един депутат няма частен секретар и не може да наеме консултанти\", обяснява Матс Линд от сектора за парламентарни услуги. В шведската система всяка политическа партия, представена в парламента, получава ограничени средства за наемане на група помощници и съветници, които сформират т.нар. партиен секретариат. И тази група обслужва всички депутати на партията. С други думи, парламентаристите имат група съветници и помощници, които, освен всичко друго, готвят политически анализи и се занимават с връзки с медиите. Социалдемократическата партия, например, има 101 сътрудници, които работят за 100 депутати. В този екип влизат съветници и анализатори по политически въпроси и връзки с медиите, а също така някои административни помощници, които не са достъпни за депутатите за лични задачи. Всеки депутат сам си подготвя изказванията, организира срещите си и резервира влак или билети. След избирането всеки народен представител получава брошурка с 35 страници \"Правила за пътуване\" (\"Reseregler\"). Ето някои препоръки за депутати: - Трябва да се избира най-евтиният начин за достигане на съответното място: влак, автомобил или самолет - Автомобилите за пътуване трябва да бъдат наемани в туристическата агенция към парламента, използвайки фирми, с които парламентът има подписани договори. Заради скъпотията и защитата на околната среда не могат да се наемат специални или луксозни автомобили - Ако пътувате със собствено транспортно средство, трябва да изберете най-краткия възможен маршрут, освен ако няма особена причина за по-дълъг път - Колкото до пътуване в чужбина, шведският депутат може да похарчи не повече от 50 000 шведски крони (близо 4700 евро). По закон шведските депутати не могат да претендират за пожизнена пенсия. Те могат да получат временна помощ до ново трудоустрояване след приключване на дейността в парламента. Размерът на временната субсидия може да достигне до 85% от този на заплатата, ако депутатът е работил поне 8 години в парламента. Тя може да бъде изплащана максимално до 2 години, като втората година той е длъжен системно да доказва активност при търсенето на работа. В случай, че встъпи в кампания за нов мандат, или за друга политическа позиция, губи право на субсидията. 94% от регионалните политици не получават заплащане oт държавата за участие в регионални политически форуми и дейност, и се самоиздържат с регулярна професионална работа. А как е у нас? В нашата страна парламентаристите отдавна са забравили, че основната им задача е да се грижат за народа. Последен пример за това са 40-те лева коледни добавки за най-бедните пенсионери и 6000-те хиляди бонуси за депутатите.", "date": "2019.11.26", "title": " \"Бедните\" слуги на народа"}
{"url": "https://duma.bg/stoyanova-i-simeonov-podgoniha-turisticheski-saytove-n204239", "text": "С нов текст в Закона за туризма се предлага имоти за краткосрочно настаняване чрез платформи като Airbnb, Booking, Facebook групи, Homeway и др. да са с категория както хотелите и къщите за гости. Предложението е на депутатите Менда Стоянова от ГЕРБ, която е председател на бюджетната комисия в парламента, и на Валери Симеонов от \"Обединени патриоти\", който отскоро е и зам.-председател На народното събрание. Предложението е внесено с поредната поправка в един закон чрез друг. В този случай с промяна между две четения на проектозакона за бюджета за 2020 г. се предлага изменение в Закона за туризма. В момента човек, който не е търговец по смисъла на Търговския закон, може да настанява гости в стаи или къщи за гости, когато те са част от обитаваното от него жилище в жилищна сграда. С предлаганите промени се допълва, че това важи и когато тези места за настаняване не са част от обитаваното от отдаващия под наем жилище в жилищна сграда. В измененията, внесени между първо и второ четене на проектозакона за бюджета за 2020 г., се предвижда министърът на туризма при системни нарушения да подаде искане до председателя на Софийския районен съд. Съдът има срок от 72 часа, в които да се произнесе, с което да задължи интернет доставчиците да спрат достъпа до онлайн платформи, които са в нарушение на новите разпоредби и предлагат некатегоризирани имоти. Самите доставчици пък ще имат срок от 24 часа да спрат достъпа до тези сайтове. Който предлага туристическа услуга, която не е категоризирана или допуска включване в електронна платформа на некатегоризиран туристически обект, се глобява от 500 до 5 хил. лв., а еднолични търговци и юридически лица от хиляда до 10 хил. лв., е записано още в проекта. Собствениците на отдавани по този начин имоти имат три месеца срок да се категоризират след влизането в сила на закона.", "date": "2019.11.26", "title": "Стоянова и Симеонов подгониха туристически сайтове"}
{"url": "https://duma.bg/grisho-s-vpechatlyavashto-postizhenie-n204216", "text": "Световната ранглиста на АТП публикува последното си обновяване за ноември. В Топ 100 няма промени и така Григор Димитров запазва своята 20-а позиция.  Това е неговата 210-а седмица сред 20-те най-добри тенисисти в света. Това представлява изключително постижение за Гришо, който заема 87-о място в историята на тениса след въвеждането на ранглистата на АТП по брой седмици в Топ 20. Точно зад него е връстникът му Давид Гофен (Бел, №11) с 209, а пред него са вече спрелите с тениса Кевин Кърън (САЩ) и Мирослав Мечир (Слвк) с по 222.  До края на годината няма турнири и така Димитров ще прекара още 5 седмици в Топ 20 без промяна на ранкинга си, а после и още поне 2 в началото на 2020 г. Това ще увеличи постижението му на 217 седмици в Топ 20. А с оглед на малкото точки, които има да защитава от 2019 г. до US Open, може да увеличи още повече постижението си. Зад него са имена като Иван Любичич (Хърв), Роберто Баутиста-Агут (Исп), Томас Йохансон (Шв), Фернандо Вердаско (Исп), Джеймс Блейк (САЩ), Джон Нюкомб (Авл), Андрей Медведев (Рус) и куп други велики имена от настоящето и близкото минало на тениса.  Лидер в тази престижна класация е Роджър Федерер (Швейц, №3), който започва своята 974-а седмица в Топ 20 и през 2020 г. със сигурност ще ги направи над 1000. Втори е Андре Агаси (САЩ) с 868 седмици, а Джими Конърс (САЩ) е трети с 860. Лидерът е ранглистата в момента Рафаел Надал е със 766 на четвъртото място.", "date": "2019.11.26", "title": "Гришо с впечатляващо постижение"}
{"url": "https://duma.bg/demokratsiya-na-bezchinstvata-n204255", "text": "Протестната вълна в Хонконг прекрачи \"червената линия\" и прилича повече на дискредитиране, отколкото на защитаване на демокрацията. Същият извод се налага и от подкрепата на САЩ за нея.  Хонконг с неговото 7,4-милионно население е специален административен район на Китай с широка автономия. Това е бивша британска колония, която Лондон отстъпи на Пекин през 1997 г. срещу договореността да запази демократичната й система и широката автономия в рамките на водената от Китай политика на \"една държава-две системи\". Фактически единствено в сферата на отбраната и външната политика Хонконг е подчинен пряко на Пекин. Правораздаването например е англосаксонско и съдържа положения от колониалната епоха. Своя автономен статут Хонконг запазва до 2047 година.      Вълната се надигна през юни заради подготвен от властта законопроект за екстрадиция в Китай на нарушители на закона. Конкретният повод за този законопроект бе чисто криминално престъпление - убийство от ревност и кражба на пари. Ако предложението бе гласувано в Законодателното събрание, извършителят щеше да бъде съден от правораздаването на Китай. Но силно подозрителни към Пекин и свръхчувствителни към автономните права на района, демократичните прозападни среди в града видяха в него капан срещу демокрацията - в Пекин да бъдат екстрадирани и съдени китайски дисиденти, укрили се в Хонконг от властта. Обективно погледнато, имат основания за подобни подозрения, но в диалог с управата на града може да стигнат до такъв вариант на законопроекта, от който да отпадне политическото екстрадиране в континентален Китай. И въпросният убиец да си понесе заслуженото наказание. Така или иначе, този диалог не се случи и от юни започнаха масови протести срещу законопроекта. Толкова масови, че според съобщенията в първоначално мирните протести са излизали до 2 млн. души. Ръководителката на града е Кери Лам - англо-китайско име. Такива са и повечето имена в града, чието население е китайско, но свободно говори английски. Кери Лам не е от континентален Китай, жителка е на Хонконг, но заема изборния иначе пост с одобрението на Пекин, който все пак не смее да прати свой администратор начело на града. Та в хода на протестите Кери Лам обяви, че оттегля закона - отначало временно, а през октомври завинаги. С една дума, демократичните протести победиха. Но те не само, че не спряха, а продължиха с изненадваща ожесточеност, макар последните седмици да не са толкова масови, както в самото начало. Със засилването на вълната протестиращите предявиха и чисто политически искания - оставка на Кери Лам, ръководителят на администрацията да се избира чрез пряк вот, а не от избирателна комисия. Същото да важи и за цялото Законодателно събрание, половината от което се избира в момента пряко, но друга половина се избира от бизнеса на града. Смята се, че така Пекин влияе върху района. Така от края на лятото се наблюдава ескалация на насилието от младежите в името на демокрацията. Някои улици и райони на Хонконг заприличаха на бойни полета. Много от протестиращите студенти направо вандалстваха, извършваха погроми върху метростанциите, палежи на магазини. Демонстрантите подпалиха пешеходния мост край входа на автомобилния тунел \"Кросс-харбър\" под пролива Виктория. А това е най-оживеният от трите подводни тунела, свързващи остров Хонконг с континенталната част на града. Заради непрекъснатите протести тунелът бе затворен няколко дни. Радикалните активисти се опитваха  също да удържат блокадата на няколко пътища и магистрали, включително на \"Крос Харбър\" - най-оживеният. Те съзнателно провокираха транспортен хаос в различни части на града. По тази причина цяла седмица не работиха училищата и детските градини. Протестите нанесоха сериозен удар срещу туризма, търговия и местната икономика като цяло.  Да не говорим, че студентите се отдадоха на насилие и срещу силите на реда - хвърляха тухли, камъни и бутилки със запалителна течност. Обстрелваха ги със самоделни катапулти и лъкове. Един от полицаите бе ранен в крака от стрела, изстрелян от демонстрант. При блокадата на Политехническия университет те откраднаха токсичните и взривоопасни химикали от лабораториите. При това те не се подчиниха на забраната да не носят маски по лицата, която забрана е по силата на английското законодателство, на което те уж държат. Това че демократичните сили спечелиха убедително местните избори в неделя, не бива да служи за оправдание на погромаджийското им поведение по време на протестите.  Много често демонстрантите носиха американския флаг, а техни лидери казваха, че са вдъхновени от демокрацията в САЩ. Само че в Америка не търпят такива безчинства, а за нараняване на полицай наказанията са жестоки. Но от тази страна на американската демокрация хонконгските поборници нещо не се вдъхновяваха. Те можеха да продължат протестите си мирно, с маршове по улиците, скандирания или носене на транспаранти и плакати - както се прави в много демократични страни на Запад. Но не го направиха, а така злепоставиха както легитимните си иначе искания, така и демокрацията изобщо. Всеки непредубеден човек ще се запита с вандалщини и разруха ли ще се брани и развива демокрацията? Подобни упреци могат да се отправят и към Америка, която Пекин вече критикува за намесата в Хонконг. Миналата седмица Конгресът на САЩ прие т.нар. закон за демокрацията и правата на човека в Хонконг. Предвиждат се санкции срещу китайски и хонконгски служители, които нарушават правата на човека. Правителството на САЩ се задължава редовно да се отчита пред Конгреса какво е положението в Хонконг и какво прави за изпълнението на закона. Законодателите в Конгреса не биха търпели и минута безчинствата на \"демократите\" в Хонконг, камо ли и насилието срещу служителите на реда. Но ето, те дават рамо на \"демократичните изстъпления\" на други места по света. По силата на двойните стандарти, толкова типични за САЩ и Запада като цяло, забранено при тях е разрешено другаде. Целта на хаоса със законопроекта е ясна - да се удря Китай, който Америка възприема като свой основен геополитически противник. Само че давайки рамо на демократичните вандалщини, палежи и безчинства, САЩ дискредитират не просто себе си, а и демокрацията.          ", "date": "2019.11.26", "title": "Демокрация на безчинствата"}
{"url": "https://duma.bg/ot-genite-ni-zavisi-dali-predpochitame-kafe-ili-chay-n204220", "text": "Дали предпочитаме да консумираме кафе или чай - зависи от нашите гени, сочат резултатите от нови изследвания. Според учените генетичното предразположение към възприемането на горчивината на определени вещества изглежда ни подтиква към една или друга напитка. Тезата е доказана от изследователски тест във Великобритания, където участваха хора на възраст от 37 до 73 години. Експериментът включваше събирането на генетични данни, както и здравна информация, включително отговори на въпроса колко чаши с различни напитки участниците консумират всеки ден. Тъй като нашите гени са фиксирани при зачеването и генетичната ни вариация може да се смята за случайна, те позволяват на учените да изследват един вид \"естествен експеримент\", което означава, че могат да надхвърлят много от социалните или екологични фактори, които да провокират избора на една или друга напитка. Екипът установи също, че по-голямото възприемане на горчивината е свързано с по-ниския шанс да бъдеш почитател на алкохола. Тоест, пиещите повече кафе, консумират по-малко твърд алкохол. \"Като се има предвид, че хората обикновено избягват горчивия вкус, интерпретираме тези открития като евентуално научено поведение: ако можем да възприемем кофеина добре, свързваме това с психостимулиращите свойства на кофеина и така търсим повече кафе\", уточни изследователят Корнелис. Предпочитанието към чая може да се разглежда като следствие от въздържането от кафе, защото нашите гени може би са направили небцето и твърде чувствително към горчивината на напитката.", "date": "2019.11.26", "title": "От гените ни зависи дали предпочитаме кафе или чай"}
{"url": "https://duma.bg/teylar-suift-bi-rekorda-na-maykal-dzheksan-n204221", "text": "Тейлър Суифт би рекорда на Майкъл Джексън, след като се сдоби с още шест статуетки по време на церемонията на Американските музикални награди (АМН) в театър \"Майкрософт\" в Лос Анджелис. Любимката на милиони беше обявена за изпълнител на годината, за най-добра поп/рок изпълнителка, за най-добра съвременна изпълнителка, най-добра изпълнителка на десетилетието и грабна още две награди - за най-добър поп/рок албум за Lover и за най-добро видео към парчето You need to calm down, съобщи БТА. През годините Суифт е спечелила общо 23 отличия от АМН. С новите си призове звездата категорично задмина Джако, който има 24 такива награди. Били Айлиш грабна две статуетки - за нов изпълнител и за най-добър изпълнител на алтернативна музика. Лизо, която скоро беше номинирана за най-много награди \"Грами\", си тръгна с празни ръце. Калид бе отличен с три приза - за любима соул/арендби песен (Soul), за любим албум в същата категория и за най-добър поп/рок изпълнител. Би Ти Ес бяха отличени за най-добро поп/рок дуо или група, както и за турне на годината и за най-любим изпълнител в социалните мрежи. За най- добра поп/рок песен беше избрана Without me на Холзи. За най-добър дует беше избрана песента Senorita на Шон Мендес и Камила Кабело. Пост Малоун, който беше с цели седем номинации, спечели в категорията за най-добър рап/хип-хоп албум за Holywood Bleeding. Карди Би взеи отличие за любим рап/хип-хоп изпълнител. За най-добра рап/хип-хоп песен бе отличен дуетът на Лил Накс Екс и Били Рей Сайръс - Old Town Road. Бионсе и Бруно Марс победиха съответно в категориите за най-добър соул/аренд би изпълнител. Кари Ъндърууд и Кейн Браун бяха отличени за най-добър кънтри певец категориите. Носителката на \"Грами спечели и наградата за най-добър кънтри албум (Cry Pretty). Дан енд Шей се сдобиха със статуетка за най-добър дует или група, както и за най-добро кънтри парче с песента си Speechless. За най-добър латино изпълнител бе избран Джей Балвин, а за най-добър електроденс певец - Маршмелоу. Лорън Дейгъл взе наградата за най-вдъхновен съвременен изпълнител. За музика към филм спечели саундтракът към \"Бохемска рапсодия\".", "date": "2019.11.26", "title": "Тейлър Суифт би рекорда на Майкъл Джексън"}
{"url": "https://duma.bg/shampionskiyat-parad-na-flamengo-zalya-ulitsite-na-rio-de-zhaneyro-n204218", "text": "Стотици хиляди фенове на Фламенго заляха улиците на Рио де Жанейро, за да приветстват шампионския парад на Фламенго, спечелил \"Копа Либертадорес\" и титлата в Бразилия само в рамките на 24 часа. Ден след триумфа в Лима, седмата шампионска купа на \"червено-черните\" поднесе Гремио с победен гол в 94-ата минута срещу Палмейрас и така качи предсрочно първенеца на Южна Америка и на трона в Бразилия. Менко има 13 т. аванс 4 кръга преди края на първенството. Тържествата обаче бяха помрачени от безредици. Фенове замеряха полицаи с камъни и бутилки, а органите на реда използваха сълзотворен газ, за да ги усмирят. За първи път от Сантос на Пеле през 1963 г. бразилски тим печели местното първенство и Копа Либертадорес в една година. Фламенго получи титлата на Бразилия по време на шампионския парад в Рио де Жанейро.", "date": "2019.11.26", "title": "Шампионският парад на Фламенго   заля улиците на Рио де Жанейро"}
{"url": "https://duma.bg/otkradnaha-bizhuta-za-1-miliard-evro-n204219", "text": "Антични бижута на стойност около 1 милиард евро са задигнати в Дрезден от \"Резиденцшлос\" (Residenzschloss), съобщи \"Билд\". Полицията в административния център на германската федерална провинция Саксония е съобщила за може би най-голямата кражба в следвоенната история на страната, извършена в прочутия музей. Установено е вече, че престъпна група е проникнала в \"Грюнес гевьолбе\" (Gruneя Gewolbe - Зелената арка) и от държавната колекция на произведения на изкуството - съкровищницата на крал Август II Силни, са взети безценните ювелирни изделия. Съобщава се, че престъпниците са избягали. Центърът веднага бе блокиран от полицейски автомобили, а представители на силите на реда са заобиколили двореца, служил през вековете за резиденция на саксонските курфюрсти и крале. Според изданието веднага е било спряно електрозахранването на музея. Предполага се, че крадците са влезли в сградата през някой от ъгловите прозорци.", "date": "2019.11.26", "title": "Откраднаха бижута за 1 милиард евро"}
{"url": "https://duma.bg/polsha-specheli-detskiya-muzikalen-konkurs-za-vtori-poreden-pat-n204222", "text": "Международният песенен конкурс \"Детска Евровизия 2019\", чийто финал се проведе в полския град Гливице, беше спечелен от изпълнителката Виктория Габор от страната домакин, предаде ТАСС. Победителката получи 278 точки за песента Superhero. На втора позиция бе класиран представителят на Казахстан Ержан Максим. Трета остана испанската изпълнителка Мелани Гарсия. За първи път в историята на \"Детска Евровизия\" Полша печели този конкурс два пъти поред. Миналата година на финала в Минск победителка стана полската певица Роксана Венгел с изпълнението на Anyone I Want To Be. На \"Детска Евровизия 2019\" участваха представители на 19 страни. Всички желаещи можеха да гласуват за фаворита си на специален сайт по интернет.", "date": "2019.11.26", "title": " Полша спечели детския музикален конкурс за втори пореден път"}
{"url": "https://duma.bg/viktoriya-georgieva-pee-za-balgariya-v-roterdam-n204223", "text": "Талантливата Виктория Георгиева, позната на родната публика от X Factor 2015, ще представи България на \"Евровизия 2020\" през май в Ротердам. Тепърва ще се работи върху избора на песента, с която младата изпълнителка ще излезе на сцената на конкурса в Холандия. Самото парче се очаква да е готово към февруари догодина и задължително ще има версия на български, ако се реши на състезанието да се изпълнява изцяло на английски. А дотогава родната участничка номер 13 в музикалната надпревара ще се подготвя за голямото предизвикателство. Вече е ясно артистичното име, с което ще промотират българската Адел, родена във Варна. Victoria има и слоган - Open up yourself (от англ.: отвори себе си, разкрий се). Трябва да покажем на света, че в България има талантливи хора, подчерта Геновева Христова - основател на креативния хъб Missia 23 и управляващ директор на Ligna Group. С тази компания БНТ ще работи по проекта, който се реализира като публично-частно партньорство. Въпреки по-тежките финансови условия, в сравнение с миналата година, се връщаме на \"Евровизия\", заяви генералният директор на телевизията Емил Кошлуков. Според него 70% от младежката аудитория следи този конкурс и това е един от начините да обновим застаряващия облик на обществената медия. Ако спечелим конкурса, ще получа инфаркт, а министър Горанов - панически пристъп, защото ще трябва да поемем домакинството на песенната надпревара, духовито отбеляза шефът на \"Сан Стефано\" 29. Victoria има уникален глас. Всичко, което казва и пее, идва от сърцето и те кара да й вярваш, отбелязаха представители на Ostereo. Британската компания се включва в избора и дистрибуцията на българската песен за \"Евровизия 2020\", тъй като има завиден опит в продуцирането и разпространението на музика, работейки със звезди от ранга на Бионсе, Бритни Спиърс, Роби Уилямс, Уил Смит, \"Пусикет долс\" и др.", "date": "2019.11.26", "title": "Виктория Георгиева пее  за България в Ротердам"}
{"url": "https://duma.bg/pavel-i-ventsi-vents-s-kontsert-v-siti-steydzh-n204224", "text": "Павел и Венци Венц представят на 27 ноември от 20 ч. в клуб \"Сити стейдж\" (НДК - основен подлез) новия си албум \"Upgrade\" със 17 песни, 12 от които неиздавани. Специално участие във вечерта ще вземат Любо Киров, Дара, Михаела Маринова, Пламен и Иво Добреви. Ще бъде представено и видеото към общата песен на хип-хоп дуото с Алма - \"Адрес\".", "date": "2019.11.26", "title": "Павел и Венци Венц с концерт в \"Сити стейдж\""}
{"url": "https://duma.bg/110-godini-ot-rozhdenieto-na-dimitar-dimov-n204225", "text": "Българският П.Е.Н.-център и Столичната библиотека ще отбележат 110 години от рождението на писателя и драматурга Димитър Димов. От 1942 г. Димов сътрудничи с разкази, пътеписи, откъси от романи и драми във вестници и списания. Творбите му го представят предимно като майстор на психологическия и социалния роман. От 21 март 1964 г. до смъртта си е председател на Съюза на българските писатели. Димов е автор на над 20 научноизследователски труда, а след 1966 г. в архива му са открити нови планове и ръкописи за 2 книги върху теорията на отражението. Писателя ще представи проф. Светлозар Игов. На събитието ще присъства дъщерята на Д. Димов - Теодора Димова. Ще бъдат показани първи издания на Димов от фондовете на Столичната библиотека. Събитието е днес, 26 ноември, от 18 ч. в Американския център на библиотеката.", "date": "2019.11.26", "title": "110 години от рождението на Димитър Димов"}
{"url": "https://duma.bg/prof-patris-pavis-stava-pocheten-doktor-na-natfiz-n204226", "text": "НАТФИЗ удостоява световноизвестния френски театровед и изследовател проф. Патрис Павис със званието Доктор хонорис кауза. Тържествената церемония ще се състои на 27 ноември от 10.30 ч. в Театър \"Българска армия\". По-късно, от 17 ч., в камерната Сцена 47 на НАТФИЗ, професорът ще изнесе лекция за студентите на академията. Почетната научна степен се присъжда за заслуги към развитието на световната наука, образование и култура и се връчва от ректора на академията. На церемонията ще присъстват официални лица, представители на академичната и културната общност, Съветът на настоятелите, преподаватели, студенти и приятели на академията.", "date": "2019.11.26", "title": "Проф. Патрис Павис става Почетен доктор на НАТФИЗ"}
{"url": "https://duma.bg/rezultati-n204215", "text": "XVII кръг: Левски - Царско село 2:0 1:0 Робърта (27) 2:0 Иванов (39); Дунав  - Берое 0:3; Лудогорец - Локо Пд 2:1; Ботев Вр - ЦСКА-Сф 0:3; Арда - Витоша Б 2:0; Славия - Черно море 0:1; снощи: Ботев Пд - Етър.  1. Лудогорец 17 14 3  0 28:6 45  2. Левски 17 12 2  3 34:12 38  3. Локо Пд 17 11 3  3 38:19 36  4. ЦСКА-Сф 17 10 4  3 31:14 34  5. Арда 17  7 4  6 22:23 25  6. Черно море 17  6 6  5 18:15 24  7. Берое 17  8 0  9 27:25 24  8. Славия 17  6 5  6 18:19 23  9. Етър 16  4 5  7 15:27 17 10. Ботев Пд 16  4 4  8 13:22 16 11. Дунав 17  4 4  9 15:26 16 12. Царско село 17  4 3 10 17:26 15 13. Ботев Вр 17  3 4 10 15:31 13 14. Витоша Б 17  1 1 15 10:36  4 XVIII кръг: петък, 16.30: Етър - Славия (Диема спорт); събота, 12.30: Черно море - Ботев Вр (Диема спорт); 15.00: Царско село - Ботев Пд (Диема спорт); 17.30: Берое - Левски (Диема спорт); неделя, 12.00: Локо Пд - Арда (Диема спорт); 14.30: Витоша Б - Дунав (Нова спорт); 18.00: ЦСКА-Сф - Лудогорец (Диема спорт). Футбол Шампионска лига по Макс спорт 2 20.00 Галатасарай - Брюж 22.00 Ювентус - Атлетико М по Макс спорт 3 20.00 Локомотив М - Байер Л 22.00 Реал М - ПСЖ по Нова спорт Хокей на лед 18.30 Динамо М - Локомотив М ", "date": "2019.11.26", "title": "Резултати"}
{"url": "https://duma.bg/datata-n204229", "text": "ПРАЗНИК НА НАЦИОНАЛНИЯ ВОЕНЕН УНИВЕРСИТЕТ \"ВАСИЛ ЛЕВСКИ\" ВЪВ ВЕЛИКО ТЪРНОВО. Приемник на първото военно училище у нас. Още през лятото на 1878 г. временното руско управление започва подготовката за създаване на Военно училище в Пловдив. След подписването на Берлинския договор то е преместено в София, където на 26 ноември 1878 г. е официалното му откриване. 1855 - УМИРА АДАМ МИЦКЕВИЧ, ПОЛСКИ ПОЕТ (Р. 1798 Г.). Романтичната му поезия е свързана с развитието на полското национално движение. Отдава целия си живот на борбата за национално освобождение на своя народ, но не я доживява. С изключителен принос за обединението на Европа, като подкрепя идеята за единство. 1886 - УМИРА ВИТОРИО (ВИТО) ПОЗИТАНО, ИТАЛИАНСКИ ДИПЛОМАТ (Р. 1833 Г.). При приближаването на отряда на ген. Йосиф Гурко към София по време на Руско-турската война в края на 1877 г. Позитано заедно с вицеконсулите на Франция и Австро-Унгария отказва да напусне града, като по този начин предотвратяват опожаряването му от османците. Награден е с руски орден и е обявен за почетен гражданин на София. 1909 - РАЖДА СЕ ЙОЖЕН ЙОНЕСКО, ФРЕНСКИ ДРАМАТУРГ ОТ РУМЪНСКИ ПРОИЗХОД (УМИРА 1994 Г.). Един от най-известните представители на т.нар. театър на абсурда заедно със Самюъл Бекет. Автор на прочути пиеси, играни по цял свят, в т.ч. и България - \"Плешивата певица\", \"Носорози\", \"Столовете\", \"Картината\", \"Двама в делириум\" и др. 1914 - В ДУПНИЦА СЕ РАЖДА ВАСИЛ ДЕМИРЕВСКИ (ЖЕЛЮ), ПАРТИЗАНИН (ЗАГИНАЛ 1944 Г.). През 1940 г. организира голямата стачка на тютюноработниците от града, а през 1941 г. създава и ръководи Дупнишкия партизански отряд. Командир на обединения Рило-Пирински партизански отряд. Ръководи Жабокрекската акция. След 9 септември 1944 г. е назначен за командир на Трети гвардейски пехотен полк. Участва в боевете при гр. Буяновац в Поморавието. Загива в Сърбия. 1942 - В НЮ ЙОРК Е ПРЕМИЕРАТА НА ФИЛМА \"КАЗАБЛАНКА\". Главните роли изпълняват Хъмфри Богарт и Ингрид Бергман. Днес лентата се смята за класика заради майсторското изпълнение на актьорите, а историята й се използва като нарицателно име за \"голямата и невъзможна\" любов. 1956 - ПРЕМИЕРА НА ПЪРВИЯ БЪЛГАРСКИ ЦВЕТЕН ФИЛМ \"ТОЧКА ПЪРВА\". Създаден по сценарий на Валери Петров от известния театрален режисьор Боян Дановски, филмът е поетичен разказ, свързващ в едно актуалните теми за опазването на мира и за детството. Оператор е Васил Холиолчев. Музиката е композирана от Петър Ступел. Във филма участват Ружа Делчева, Константин Кисимов, Стоянка Мутафова, Георги Георгиев-Гец, Георги Калоянчев, Лео Конфорти, Никола Попов, Асен Кисимов и др.", "date": "2019.11.26", "title": "Датата"}
{"url": "https://duma.bg/pak-napisaha-zakon-za-edin-chovek-n204251", "text": "С проект на закон за Националния институт по метеорология и хидрология МОН изпълнява всички желания на директора му проф. Христомир Брънзов, който през 2018 г. предизвика протест с лъжливи твърдения за липса на пари, причинена от БАН. НИМХ бе преместен от академията в МОН с... преходни разпоредби на закона за бюджета. Сега със закон НИМХ става научна организация, получава всички ползвани от него имоти, които са собственост на БАН, а и научни архиви, дело на няколко института. Институциите ще дават безплатно данни на НИМХ-МОН, но той ще им продава продукта си. Преди 10 месеца МОН назначи Брънзов за директор, той остава на поста, но 4-годишният му мандат щял да тече от януари 2020 г. Нарушават се Конституцията и международни харти, предупреждава БАН. ", "date": "2019.11.26", "title": "Пак написаха закон за един човек"}
{"url": "https://duma.bg/tvarde-dalech-li-stigna-globalizatsiyata-n204253", "text": "Навлизаме ли в следглобализационна ера? Могат ли съгласуваните глобализационни механизми, конструирани през XX век, да еволюират и да задават необходимите политически и икономически конюнктури, които определят отношенията в международния ред?  Глобалният ред като цяло е запазен невредим. Въпреки че темпът на глобалната търговия може да се забави или измести по много начини, радикалните реформи, съпътстващи световната икономическа криза, само ускориха глобализацията. Днес е повече от видно, че старото верую на глобализационните процеси не е актуално. Експерти, икономисти, политически анализатори, световни лидери започват да обръщат все повече внимание на новите предизвикателства в света, чиито решения не могат да бъдат намерени в съвременните глобални рамки. Повечето експерти свързват началото на упадъка на глобализацията със задълбочаването на световната икономическа криза от 2009 г. насам и нарастването на международния дълг.  По своята същност глобализацията представлява \"международно сътрудничество\" и фокусът й е насочен към ускоряване на свободната търговия и гъвкавостта на пазарите. Глобализацията не възниква изведнъж, тя е по-скоро форма на непряка власт, която доминираше за известен период от време с поредица от либерални и космополитни утопии. За да разберем глобализацията, трябва да разгърнем социалните отношения, които тя породи. Именно приватизацията в държавите, отслабването на контрола върху корпорациите и засилената индивидуализация на обществото доведоха до несигурността и непредвидимостта, които определяме като глобализация. Точно както достъпът до капитал позволи на собствениците да се защитават от опасностите на индустриализацията чрез използване на работна ръка, така и елитите с излишък от финансов капитал могат да преобразуват негативни практики в управляеми рискове, като инвестират в глобалните пазари. Само допреди няколко десетилетия мнозина смятаха глобализацията за неизбежна и неудържима сила. Глобализацията може да се осъществи в сферата на услугите, капитала и идеите. Основната й цел обаче беше да направи по-евтина търговията отвъд националните граници. Това означаваше, че промишлеността щеше да се премести от богатите страни, където трудът е скъп, в бедните страни, където той е по-евтин. Хората в богатите страни трябва или да приемат по-ниски заплати, за да се конкурират, или да загубят работата си. Но независимо от всичко стоките, които преди са се произвеждали, сега ще бъдат внасяни и ще бъдат още по-евтини. Икономисти и политици поддържаха консенсуса относно предимствата на глобализацията, без да се безпокоят, че може да има политически последици.  През 1997 г. икономистът от Харвард Дани Родрик публикува своята книга \"Твърде далеч ли стигна глобализацията?\", която излага на показ укриващата се патология на явлението. От 80-те години насам и особено след разпадането на Съветския съюз намаляването на бариерите пред международната търговия се превърна в аксиома на държавите навсякъде по света. Правителствата започнаха да се боричкат помежду си и да се конкурират, за да направят страната си по-привлекателна за частния бизнес и инвестиции. Това означаваше регулациите в тази сфера да бъдат отслабени. Според повечето икономисти развитието и разпространението на технологиите забави икономическото развитие и в този смисъл и самите процеси на глобализация.   Според Родрик обаче причините се коренят в самата глобализация. По-специално конкуренцията между работниците в развиващите се и в развитите страни спомогна за намаляване на заплатите и сигурността на работните места на работниците в развитите страни. Отново и отново те биха били заложници на възможността бизнесът им да се развие и да напусне националите граници, за да намерят евтина работна ръка в други части на света, както и евтини ресурси. По-този начин на практика се заложи капан на икономиката на развиващите се държави, където стандартът на живот е по-нисък, но заплатите, които предлагат чуждестранните компании и големите транснационални корпорации са по-високи, отколкото може да предложи местният бизнес. Не след дълго се стигна до едно абсурдно, невъзможно и нелоялно конкуриране, в което водещ бе и все още е законът на джунглата. Силните икономики печелят за сметка на слабите. На много места тези негативни тенденции доведоха правителства и цели общества до колабиране и разпад, защото политическата липса на регулации върху икономическите индикатори доведе до влошаване на социалния живот в тези страни. Днес повече от всякога усещаме в ежедневието си дестабилизационните ефекти и резултати от глобализационните процеси. Алтернативите на глобализацията печелят все повече привърженици. Прогнозите какво следва след глобализацията още са несигурни и неясни. Със сигурност можем да ги разделим на следните направления - икономически, политически, технологични, екологични и  социално-обществени параметри. Глобалният икономически растеж се забави и в резултат на това растежът стана \"по-финансиран\": централните банки изпомпват пари в икономиката, купувайки активи (акции и облигации) за поддържане на международната експанзия. Второ, страничните ефекти или по-скоро възприеманите странични ефекти от глобализацията са по-очевидни: неравенството в богатството, доминирането на мултинационални компании и валутни спекулации.  В политическият спектър влизат явления като засилващия се популизъм, възраждане на авторитарни и крайно националистически режими на места, новите форми на водене на война и световния тероризъм, групировки като \"Ал Кайда\", \"Ислямска държава\", Боко Харам и др. Навлизането на технологиите и тяхното постоянно развитие, изместването на човешкия фактор от механизирания и дигитализирането на почти всяка сфера от държавния и обществения живот. Всяка година процентът на международните конференции, форуми и срещи, посветени на изкуствения интелект, кибесигурността, най-новите технологични открития и постижения, както и модернизацията на военната техника, се увеличава значително. Редица държави, особено от третия свят, се намират на прага на екологична катастрофа, пряка последица от индустриализацията и унищожаването на неживата природа.  Всички големи международни форуми през 2019 г. се фокусираха върху последиците от  глобализацията. Темата на Международния икономически форум в Давос през януари например беше \"Ние сме в нова икономическа ера: Глобализация 4.0\". Основните теми на дискусията на форума бяха предизвикателствата пред глобалната търговия и новите международни икономически отношения; задълбочаващите се екологични проблеми; кризата във Венецуела и като цяло икономическите сътресения, пред които се изправят страните от Латинска Америка като последица от глобализацията. Подобен беше и фокусът на срещата на върха на Г20 в Осака, която се проведе в края на юни. Основно място заеха глобалните икономически въпроси, както и модернизирането на световната търговия. Наред с тях бяха коментирани дигиталната трансформация, климатът и енергията и задълбочаващото се неравенство. Пряка последица от глобализацията още е засилената взаимозависимост на държавите и на международните актьори като цяло. В този смисъл модерно средство за надмощие над съперниците и тяхното контролиране е икономическата война и съответно икономическите санкции. Ярки примери за това са икономическите санкции като наказателна мярка срещу Русия; икономическите санкции срещу Китай, които доведоха до кратък спад в икономическите показатели на страната и тези срещу Турция, които бяха на път да екзекутират турската лира и да хвърлят страната в тежка инфлация. И преди, разбира се, са съществували подобни практики, но светът като цяло е бил по-сигурен, защото националната монета е имала златно покритие, което е било константна величина (британски паунд, американски долар). Днес местните валути са силно зависими една от друга, особено в развиващите се държави, където курсът е флуктуационен. Важно е да отбележим, че негативни тенденции се забелязват основно в страните, които избраха да играят по правилата на глобализационните процеси. Страни като Индия и Китай, които избраха самостоятелен път на икономическо развитие, почти не бяха засегнати. Всъщност, говори се за бъдеще, доминирано от икономиките на тези държави.  Трябва да отбележим и засилващото се регионално сътрудничество като протест срещу глобализирането на икономиката. Формати като БРИКС, АСЕАН, НАФТА, ШОС и други, които не успяха да постигнат големите задачи, които си поставиха при тяхното основаване, се очертава да играят все по-важна и голяма роля при разпределянето на световното влияние и власт. Международната система отдавна не е биполярна, контролируема и предвидима, затова пред световните лидери все повече циркулира въпросът за оцеляването и съхраняването на страните им в многополюсния следглобализационен свят.", "date": "2019.11.26", "title": "Твърде далеч ли стигна глобализацията?"}
