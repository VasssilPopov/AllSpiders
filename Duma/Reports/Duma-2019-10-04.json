{"url": "https://duma.bg/ludogorets-e-%E2%84%961-v-liga-evropa-sled-vtori-krag-domuschiev-hvali-orlite-n200875", "text": "С великолепната победа с 3:0 над Ференцварош в Будапеща Лудогорец стана №1 в Лига Европа след втори кръг. Шампионите имат пълен актив от 6 точки и голова разлика 8:1. Арсенал също е с два успеха, но с голова разлика 7:0. Още три отбора са с по 6 точки. Това са испанските Севиля и Хетафе, както и холандския ПСВ Айндховен. Головата им разлика обаче далеч по-лоша от тази на Лудогорец. В същото време собетвеникът на \"орлите\" Кирил Домусчиев похвали сърцатата игра на футболистите. Той призна, че именно тази игра му допада.", "date": "2019.10.04", "title": "Лудогорец е №1 в Лига Европа след втори кръг, Домусчиев хвали \"орлите\""}
{"url": "https://duma.bg/pak-gavra!-n200838", "text": "Кой оряза тихомълком обещаните на медсестрите 50 милиона лева и им изцърка... само 6 милиона? Кой провали пиеската на премиера, който и сега се тупа, че \"е дал\" милионите, а се оказва, че МС ги е орязал още през май. Или Борисов се прави на луд, или някой го е изиграл лошо и му е скроил номер. И тоя някой май е министърът Ананиев, който глаголи на принципа \"царят го няма, та обяснява пъдарят\". Не че министърът винаги ясно артикулира идеите си, но този път се оплете съвсем. Казано било \"ДО 50 млн. лв. (ами, да бяхте дали 2 лв., и те са под 50); министърът на здравеопазването не увеличавал заплати; и премиерът не увеличавал заплати, само определяли правилата за тяхното справедливо разпределение. Парите отишли по болници, щял да се разблокира резервът на касата и прочие лакардии. Пари сестрите няма да видят - това е фактът. Просто и ясно. Излъгаха ги нагло - факт. Пък нека протестират - докогато и както искат. Впрочем - докато хванат пътя за навън. Нас по болниците - кучета ни яли. Защото кабинетът на Борисов дава пари само на свои и само там, откъдето може да се чопнат обратно. Случаят не е такъв. Сестрите са щрих от гаврата с целия български народ. Хайде да не я търпим повече тази гавра, момичета!", "date": "2019.10.04", "title": " Пак гавра!"}
{"url": "https://duma.bg/sportat-po-televiziyata-podnovyavat-machovete-ot-parva-liga-n200874", "text": "Футбол по Нова спорт 17.30 Славия - Царско село по Диема спорт 20.00 Черно море - Берое по БНТ 3 Лека атлетика 20.00 СП в Доха по Евроспорт 1 Колоездене 16.00 Обиколка на Хърватия (IV етап) по Макс спорт 1 Тенис 7.30 Турнир в Пекин (мъже) ", "date": "2019.10.04", "title": "Спортът по телевизията, подновяват мачовете от Първа лига"}
{"url": "https://duma.bg/targovtsi-na-goriva-otnovo-plashat-s-masovi-protesti-n200825", "text": "Браншови организации, обединяващи дребни търговци на горива, отново заплашват с масови протести заради промени в Закона за горивата, които принципно трябва да влязат в сила на 27-и октомври, но са в процес на преработване. Такива намерения бяха обявени и през януари, когато отново се повдигна дискусията с новите регулации за фирмите от бранша с петролни продукти и влизането им в сила бе отложено, а междувременно се изработиха нови законови корекции. Дребните търговци се опасяват от влиянието на монополистите на пазара, които според тях се опитвали да спрат предвидените облекчения за регистрацията и гаранциите на бизнеса, спрямо първоначално записаните в закона. Промените бяха изработени със съдействието на голямата част от бизнеса и подкрепата на Министерството на икономиката. От Асоциацията на българските търговци, производители, вносители и превозвачи на горива, обаче смятат, че това е на път да се провали и предупреждават за протестната си готовност в позиция, изпратена до министър Емил Караниколов. Дребните търговци на горива са притеснени от спирането на диалога по промените в Закона за горивата, който постигнаха след тежки преговори и протести. Влизането му в сила се отлага от една година заради недоволството на малките превозвачи на гориво, както и на земеделските производители и строители, които настоят да бъдат извадени от неговия обхват. Впоследствие заинтересованите браншови организации, включително Асоциацията на индустриалния капитал и Конфедерацията на работодателите и индустриалците заедно с Асоциацията на търговците, производителите, вносителите и превозвачите с посредничеството на министъра на икономиката, изработиха нов вариант, който в момента е подложен на обществено обсъждане. \"След 27-ми ние сме в невъзможност да работим, но не само ние, а и потребителите, имам предвид земеделци, строители, мини и т.н. До 28-и те нито могат да купуват горива, нито някой има право да им кара\", каза Симо Симов от асоциацията пред БНР. Организацията настоява правителството спешно да вземе решение да отложи наново наредбата, за да се даде възможност на парламента да разгледа новите промени в закона, да ги обсъди и да ги гласува. В противен случай протестите под наслов \"Жълтите жилетки\" ще започнат още до края на октомври, предупреди Симо Симов. Живодар Терзиев, председател на Българската петролна и газова асоциация, която представлява над 70% от бизнеса с петролни продукти у нас, коментира, че законът е в сила от 28-ми януари 2019 г. \"Веднъж бламираха неговото стартиране с отлагане на наредбата за 28 юли и сега, след края на 3-месечния период след нейното обнародване и влизане в сила, отново се поставя темата: \"Ние не искаме, ние сме много хубави, ние сме най-честните и затова дайте да няма такъв закон или да го отложим за пореден път\", каза Терзиев пред БНР. Това е едно \"приятелско намигане\" към премиера, което не прави чест на алтернативната асоциация, защото това е форма на заплаха към властта, което аз не приемам. Смятам, че това е шантаж, за да спре за пореден път изпълнението на закона. Но това е противозаконно - не виждам формални основания да бъде отложен какъвто и да било срок, не без намесата на Народното събрание\", каза още Терзиев.", "date": "2019.10.04", "title": "Търговци на горива отново плашат с масови протести"}
{"url": "https://duma.bg/bsp-pita-kade-sa-parite-za-meditsinskite-sestri-n200837", "text": "БСП иска ясен отговор от министъра на здравеопазването Кирил Ананиев какви са причините за намаляването на средствата за медицинските специалисти от 50 милиона на 6 милиона лева. Питаме и МС какво е отношението му към сериозния проблем със заплащането на медицинските кадри, който води до изтичането им в чужбина, обяви депутатът от \"БСП за България\" проф. Георги Михайлов на брифинг в НС. Социалистът припомни, че вече 6 месеца продължават справедливите протести на специалистите по здравни грижи. \"Те искат достойно заплащане, премахване на статута на търговски дружества на държавните и общинските болници и промяна в Закона за съсловните организации, даваща възможност за защита на конкретните интереси на различните групи от специалисти. Медиците настояват да се даде възможност за кариерно израстване на специалистите по здравни грижи\", уточни проф. Михайлов. Всичко това се случва на фона на липсващи над 20 000 медицински сестри и повече от 4000 акушерки. БСП многократно поставя въпросите за промяна в структурата на управление на здравеопазването и достойното заплащане на кадрите, напомни проф. Михайлов. \"Ставаме свидетели на два факта, които си противоречат. С ПМС от 10 април се отпускат 50 млн. лв. за увеличаване на заплатите на медицинските специалисти. След един месец тази цифра е заменена с 6 млн. лв.\", каза проф. Михайлов. Той припомни, че БСП многократно е предлагала да се създаде парламентарна комисия за решаване на кризата в здравеопазването, но отговор няма. \"Проблемите в сектора вървят като лавина - плачевно състояние и затваряне на отделения в общински и областни болници, липса на увеличение на заплатите. Всички те няма да бъдат решени, докато не се обърне внимание на фундамента на системата - нейното управление\", категоричен е проф. Михайлов. По-късно министър Ананиев обясни, че ако бяха останали двете решения на МС от 30 до 50 млн. лв., максималният размер на сумата за увеличаване на заплатите на медицинските сестри е щял да бъде до 80 млн. лв. На въпрос защо тази сума е дадена от резерва на НЗОК, а не от правителството, той заяви, че парите са публичен ресурс и трябва да се използват така, че да стигне до всички лечебни заведения. \"Никога не е ставало въпрос за две по 50 плюс 30. Винаги се е говорило за 30 плюс 50, но стигайки лимита за финансирането на дейностите от бюджета на МЗ, видяхме, че ще останат много болници, които няма да получат пари\", пресметна той. Ананиев поясни, че сумата, която ще бъде предоставена за увеличение на заплатите на медиците, е по-голяма и тя е 86 млн. лв. От тях 36 млн. лв. се осигуряват през бюджета на МЗ за дейности извън задължителното здравно осигуряване. Това са дейностите на болниците в отдалечени, високопланински, труднодостъпни райони, за белодробните болници, психиатричните болници и за спешната помощ. За съжаление обаче тези дейности обхващат 147 лечебни заведения, поясни Ананиев.", "date": "2019.10.04", "title": " БСП пита къде са парите за медицинските сестри"}
{"url": "https://duma.bg/geshev-reshi-che-panov-se-e-fiksiral-v-nego-n200831", "text": "\"През годините мислех, че Лозан Панов има фиксация в Сотир Цацаров, вече си мисля, че има фиксация в длъжността главен прокурор\", иронизира Иван Гешев. Единственият кандидат за главен прокурор отново се оплака, че атаките срещу него идвали от малък, в това число и политически кръг, който не харесва прокуратурата. Повод за жалбите му този път е писмо от председателя на Върховния касационен съд (ВКС) Лозан Панов до главния прокурор Сотир Цацаров, Комисията по атестирането и конкурсите при Прокурорската колегия на ВСС и до шефовете на Софийската градска прокуратура и Специализираната прокуратура. Магистратът иска информация за обвинителните актове, изготвени от Гешев, както и за резултатите по тях. \"След като имам над 233 осъдени лица, значи съдът ми е дал отлична оценка с това, че по мои обвинителни актове са осъдени такъв брой лица. Това е оценка не само на количеството, но и на качеството на свършената от мен работа. Второто, което искам да кажа, е че с решение на ВСС е приета комплексна оценка от периодичното ми атестиране, която е максимална\", заинати се Гешев. В писмото си шефът на ВКС подчертава, че за обективна преценка на професионалните и делови качества на кандидата трябва да се има предвид нивото на правните му познания, умения и лични способности, проявени при изпълнение на функциите му. \"Тиражираната изключителна оценка на способностите на кандидата неминуемо означава, че прокурорските актове, които е изготвил, отразяват задълбочени и системни познания в областта на наказателното право и процес\", заявява той. Панов допълва, че професионалната квалификация на магистратите се гради не само на количествени резултати, а най-вече на качествени. Те могат да бъдат преценени и коментирани само при наличието на непосредствени впечатления от конкретната работа на Гешев като прокурор, затова председателят на ВКС предлага членовете на ВСС да се запознаят с работата на Гешев по конкретни дела и с изготвените от него обвинителни актове по приключили наказателни производства.", "date": "2019.10.04", "title": "Гешев реши, че Панов се е фиксирал в него "}
{"url": "https://duma.bg/manolova-zapochva-rubrika-pari-na-vyatara-n200834", "text": "Кандидатът за кмет на София Мая Манолова обяви, че започва рубриката \"Пари на вятъра\". В нея тя ще информира как Столичната община харчи нашите пари. \"Ще говоря за схеми, по които парите от бюджета, предназначен за развитието на града ни, отиват в нечии джобове\", обяви Манолова в социалните мрежи. Листата с кандидатите за общински съветници на левицата в Бургас представи кандидатът на БСП за кмет на града Николай Тишев. \"Моделът на ГЕРБ, който бе наложен в Бургас през последните 12 години, се изчерпа. Нашата листа е съставена от изключителни професионалисти. Бургас е готов за промяна и ще го докажем на 27 октомври\", заяви Тишев. Той е готов да се обзаложи, че БСП ще има най-голям ръст от всички партии и коалиции спрямо резултата от 2015 г. и за общински съветници, и за кмет.  \"Бургас има огромен географски потенциал. Градът е транспортен център с летище, пристанище, жп гара, магистрала. Тук живеят достатъчно на брой трудоспособни хора. Други областни центрове разполагат с далеч по-ограничен човешки ресурс, но се развиват по-добре. Ние имаме кадри, имаме и инфраструктура, но през последните години Бургас изостава и не може да разгърне потенциала си\", коментира Тишев. \"За да тръгне Бургас напред, да има перспектива за младите хора, е нужна промяна в управлението, насочена към хората, решаването на техните проблеми, за да не заминават те за София или чужбина, а да остават в родния си град\", подчерта той. Тишев обясни, че основните усилия на БСП ще бъдат насочени в подобряването на бизнес средата, привличането на инвеститори и работодатели, които да откриват висококвалифицирани работни места с достойно заплащане.", "date": "2019.10.04", "title": "Манолова започва рубрика \"Пари на вятъра\""}
{"url": "https://duma.bg/i-borisov-i-ananiev-izlagaha-za-50-te-miliona-za-zaplati-n200836", "text": "Съобщението на премиера Бойко Борисов от началото на април, че правителството отпуска 50 млн. лв. за увеличение на заплатите на медицинските сестри и за начално възнаграждение от 950 лв., се оказа поредната лъжа. Парите бяха \"отпуснати\" след поредица протести на медицински сестри, акушерки, лаборанти, рехабилитатори, кинезитерапевти и др. професионалисти по здравни грижи, които започнаха от 1 март. \"Повишаваме заплатите, за да запазим работните места, особено в отдалечените места\", каза тогава Борисов. ДУМА припомня, че 50-те милиона \"дойдоха\" след други 30 млн. лв., предназначени за общинските и областните болници, след среща на Борисов с представители на Сдружението на общинските болници. Тогава министърът на здравеопазването Кирил Ананиев обяви, че с тези пари заплатите в общинските болници ще се увеличат с 25-40%, а в областните - с 10-15%.  50-те милиона трябваше да дойдат от резерва на НЗОК за увеличаване на цените на някои клинични пътеки. Тогава Ананиев обясни, че клиничните пътеки за детско и майчино здравеопазване са приоритет. По-късно правителството обяви, че отпуска други 6 млн. лв. за детската болница в София и за детските отделения в страната след поредицата протести на медиците от Педиатричната болница в София. В средата на септември, когато сестрите отново излязоха на протест, Борисов ядосано заяви, че Ананиев трябва да се обяснява къде са парите за увеличение на заплатите на сестрите.  Уж одобрените на 10 април 50 милиона с постановление на МС от 9 май станаха 6 милиона.", "date": "2019.10.04", "title": " И Борисов, и Ананиев излъгаха за 50-те милиона за заплати"}
{"url": "https://duma.bg/izlagaha-sestrite-za-uvelichenite-zaplati-n200839", "text": "Петдесетте милиона лева, които преди шест месеца Бойко Борисов обяви, че дава за увеличение на заплатите на сестрите, се оказаха 6 млн. лв. Те бяха отпуснати от МС през април след протести на медицинските специалисти. Месец по-късно сумата е била променена.  БСП поиска вчера отговор от   на здравеопазването Кирил Ананиев какви са причините за намаляването на средствата. Всичко това се случва на фона на липсващи над 20 000 медицински сестри и над 4000 акушерки, подчерта левият депутат проф. Георги Михайлов. Социалистите настояха отново за създаване на парламентарна комисия заради кризата в здравеопазването.  Недоволството на медицинските сестри продължава на 7 октомври с масов национален протест.", "date": "2019.10.04", "title": "Излъгаха сестрите за увеличените заплати"}
{"url": "https://duma.bg/market-links-manolova-vodi-sreshtu-fandakova-n200833", "text": "Стопяване на разликата между Мая Манолова и Йорданка Фандъкова в надпреварата за кмет на София показва най-новото проучване на социологическата агенция \"Маркет линкс\", направено по поръчка на бТВ между 23 и 28 септември. Издигнатата от инициативен комитет и подкрепена от БСП Манолова би получила 27,4 на сто от гласовете, докато настоящият кмет Фандъкова събира 25,8 на сто. Дистанцията между двете се скъсява в сравнение с август, когато беше 5%. Кандидатът на \"Демократична България\" арх. Борислав Игнатов би взел 10,9% от гласовете на избирателите в София. Четвърти е Борис Бонев от \"Спаси София\" с 4,4 на сто, следван от Ангел Джамбазки от ВМРО с 2,2 на сто. Бившата кметица на столичния район \"Младост\" Десислава Иванчева към момента привлича 0,6 на сто от вота. Проучването на \"Маркет линкс\" показва, че при разпределението на местата в Столичния общински съвет предимство ще има управляващата партия ГЕРБ, но вече няма да има мнозинство, за разлика от предишните три мандата. За общинската листа на ГЕРБ биха гласували 25,7% от запитаните, за БСП - 14,8%, за \"Демократична България\" - 10,5%, и за ВМРО - 3,7%. Избирателната активност се очертава да бъде относително висока. 57 на сто от жителите на София ще упражнят правото си на глас на местните избори на 27 октомври, сочат данните на \"Маркет линкс\".", "date": "2019.10.04", "title": "\"Маркет линкс\":   Манолова води срещу Фандъкова"}
{"url": "https://duma.bg/izborniyat-protses-palen-s-neyasnota-n200835", "text": "Неяснотите и проблемите в българския избирателен процес лъснаха по време на конференцията \"Анализ на евроизборите 2019 г. - цивилно участие, политически послания за Европа и реч на омразата\", организирана от Института за социална интеграция (ИСИ) с подкрепата на Фондацията за европейски прогрeсивни изследвания (ФЕПС). Теодор Славев от ИСИ направи обстоен анализ на изборното законодателство у нас и някои от практиките, които затрудняват честния вот. Освен на многобройните изменения в Изборния кодекс, той се спря на нерешения въпрос с въвеждането на машинно гласуване. Славев припомни, че въпреки решението на ВАС, задължаващо ЦИК да осигури машини във всички секции, това не се е случило, а подобен вот през октомври ще има само в 6000 секции, които не са равномерно разпространени в страната. Според него електронното дистанцинно гласуване крие много рискове и въвеждането му трябва да се анализира. Създава се \"култура на порочността\" - съществуващите проблеми започват да се приемат за нещо нормално, а това е убийствено за демокрацията, алармира той. Славев смята, че с промяната във финансирането на партиите е отворен легалният път за купуване на законодателство. Забраната за финансиране на партиите от чужбина може да се заобиколи чрез регистрирането на дъщерни фирми на компании, заяви той. Най-много регистрирани граждански наблюдатели е имало на евроизборите през 2014-а, стана ясно от презентацията на Катя Михайлова от ГИСДИ. На предния евровот заявления в ЦИК са подали 36 организации с над 65 хил. наблюдатели, 4 години по-късно организациите са 14, а хората им на терен в изборния ден - 2274. На предния евровот 4 НПО са правили медиен мониторинг, а едва 8 са отправили препоръки към ЦИК, като към момента Централната избирателна комисия още не е качила докладите от гражданското наблюдение на евровота, посочи Михайлова. ГИСДИ и ИСИ са сред трите НПО, представили своите заключения на сайтовете си. И двете организации имат препоръки за подобряване на изборния процес и преодоляване на порочни практики. Езикът на омразата по време на кампанията през май коментира Стоянка Балова от ИСИ. Експерти и преподаватели от УНСС и СУ \"Св. Климент Охридски\" представиха анализи за политическите послания преди евровота.  Важни въпроси за агитацията в социалните мрежи постави вицепрезидентът на ФЕПС Уве Оптенхьогел. Той отбеляза, че интернет все по-често е основното \"поле за битка\" в предизборни кампании. Според него е необходимо да се търси законова регулация за подобен тип комуникация. Бившият еврокомисар, отговарящ за заетостта, социалните въпроси и социалното приобщаване Ласло Андор направи обзор на резултатите от последния евровот и разпределението на политическите сили в ЕП. Той отбеляза, че социалдемократите умеят да правят коалиции, но това има и своята цена. Георги Пирински, който бе евродепутат от БСП до пролетта, представи обзор на свършеното от левите в ЕП, както и начерта предизвикателствата в бъдеще. Той подчерта, че приоритет трябва да е подобряването на живота за всички граждани на ЕС.  ", "date": "2019.10.04", "title": "Изборният процес пълен с неяснота"}
{"url": "https://duma.bg/19-miliona-byuletini-otpechatvat-za-vota-n200832", "text": "За първия тур на местните избори през октомври ще се отпечатат близо 19 милиона бюлетини. Централната избирателна комисия (ЦИК) показа образците на трите бюлетини, с които ще се гласува в София на 27 октомври. Те са идентични с бюлетините за останалите общини, но столицата е с най-голям брой регистрирани листи за общински съветници, кандидати за кметове на община и кандидати за районни кметове. Тъй като в София-град бюлетината ще е най-дългата и най-широката, ще се наложи допълнително указание за сгъване, стана ясно от думите на говорителя на ЦИК Александър Андреев. ЦИК ще глоби лидера на \"Атака\" Волен Сидеров заради нарушение на условията и реда за провеждане на предизборната кампания в предаването \"Референдум\" по БНТ. По закон санкцията за такова нарушение е между 255 и 5000 лв., а при повторно - до 15 000 лв. ЦИК е взела решението, след като е получила три сигнала - от СЕМ, от ВМРО и от БНТ.", "date": "2019.10.04", "title": " 19 милиона бюлетини отпечатват за вота"}
{"url": "https://duma.bg/es-prie-raznoposochno-plana-za-brekzit-n200818", "text": "Противоречиви реакции в ЕС предизвика обявеният в сряда план на британския премиер Борис Джонсън за постигане на споразумение между ЕС и Великобритания за Брекзит. Главният преговарящ от ЕС Мишел Барние смята предложенията за \"значителен прогрес\" в преговорите, но и че предстои още много работа, предаде Би Би Си. По думите му \"Напредък вече има, но честно казано, трябва още много да се работи, за да се изпълнят трите задачи на режима бекстоп\". Това е режим, призван да осигури прозрачност на границата на Ирландия след самия Брекзит. Барние уточни кои са трите задачи: \"да се осигури липса на граница, да се съхрани общото икономическо пространство върху цялата територия на Ирландия и да се защити единният пазар\". Председателят на отиващата си Еврокомисия Жак-Клод Юнкер е приветствал някои аспекти от плана на Джонсън, макар да смята, че в него има и \"някои проблематични точки\".  От друга страна обаче, Европарламентът не е положително настроен към новия план на Лондон. Бившият белгийски премиер Ги Верхофстад заяви, че евродепутатите \"не са впечатлени\" от плана. Ирландският премиер Лео Варадкар също не подкрепи британските предложения. Планът предполага, че след края на преходния период Северна Ирландия ще остане част от единния пазар и митническия съюз на ЕС за неопределено дълго време - докато Лондон и Брюксел не се договарят как да се осигури прозрачността на границата на остров Ирландия - или между оставащата в ЕС Ирландия и оставащата във Великобритания провинция Северна Ирландия. Северна Ирландия ще напусне митническия съюз след изтичането на преходния период, а на остров Ирландия ще бъде въведен особен митнически режим, който да обхваща всички видове стоки.  Британският план допуска появата на временна граница в Ирландско море и митнически проверки между Северна Ирландия и Република Ирландия за срок от 4 години от края на преходния период след Брекзит. Северна Ирландия ще продължи да остава в единния пазар на ЕС, но през 2025 г. нейният парламент трябва да реши дали за нея европейските правила ще остават в сила или провинцията трябва да приеме британските норми, които тогава неизбежно ще се различават силно от европейските. Борис Джонсън предупреди преди, че при всички случаи на 31 октомври страната му ще напусне ЕС. Междувременно той е решил да разпусне парламента за периода от 8-14 октомври. В съобщение на правителството се уточнява, че това се прави, за да се подготви кралица Елизабет II да очертае новата законодателна програма на правителството. ", "date": "2019.10.04", "title": "ЕС прие разнопосочно  плана за Брекзит"}
{"url": "https://duma.bg/benzinostantsiite-sami-shte-podobryavat-kachestvoto-na-gorivoto-n200819", "text": "Бензиностанциите сами ще могат да подобряват качеството на наличното гориво, ако то не отговаря на заложените в закона за енергията от възобновяеми източници прагове за биогоривата. Това окончателно гласуваха в Народното събрание с промените в закона за чистотата на атмосферния въздух. С други текстове депутатите задължиха горивните инсталации и инсталациите за третиране или депониране на битови инсталации да използват цялостна система за видеонаблюдение. Видеонаблюдението се въвежда за инсталации с входяща топлинна мощност, равна или по-голяма от 20 мегавата. Те ще са задължени да осигуряват за своя сметка отдалечен достъп на съответната РИОСВ до видеоизображения в реално време. При нарушение имуществените санкции варират от 15 хил. до 150 хил. лева. Операторите на инсталации могат да се освобождават от прилагането на съответните норми за неорганизирани емисии само при условие, че това няма да доведе до значително увеличаване на риска за човешкото здраве или околната среда. Депутатите гласуваха още лицата, които освобождават за потребление течни горива в случай, че извършват смесване на биогорива с горива от нефтен произход, да са длъжни да съставят декларация за качеството на всяка партида преди пускането на пазара.Бензиностанциите от своя страна ще са длъжни да поставят на видно за потребителя място пълна информация за вида на горивото и декларация за качество. При констатиране от контролните органи, че разпространяваното течно гориво на бензиностанции отговаря на изискванията на Закона за чистотата на атмосферния въздух, но не и на изискванията за количество биогориво, бензиностанцията сама ще може да го смесва и подобрява.", "date": "2019.10.04", "title": " Бензиностанциите сами щe подобряват качеството на горивото"}
{"url": "https://duma.bg/goranov-90-ot-pregovorite-s-folksvagen-byaha-za-infrastruktura-n200820", "text": "При преговорите с \"Фолксваген\" направихме всичко, което можем дори и повече, но такива инвеститори искат много привилегии, на 100 процента изградена инфраструктура и съпътстваща такава. Всъщност такива компании очакват домакините да извършат инвестицията, а те да дойдат само с \"ноухауто\" и технологията, но това могат да си го позволят големите държави.\" По думите му 90 процента от преговорите с гиганта са били за инфраструктура от всякакъв вид. В тази връзка той добави, че свързването на Северна България и проекта за АМ \"Хемус\", както и връзката с \"Дунав мост две\" са основен приоритет на правителството за завършване на магистралните пръстени на България, каза по време на 4-то издание на най-големия икономически форум в Пловдив - \"Индустрия 4.0\" финансовият министър Владислав Горанов. По отношение на пропусната възможност за привличане на автомобилния гигант \"Фолксваген\" у нас, Томислав Дончев заяви: \"Като не е дошъл той, ще дойде някой друг и то в близките две-три години, защото има натрупване на много предпоставки за това и то е неизбежно\" и даде като пример концентрацията на над 250 фабрики, произвеждащи компоненти в автомобилната индустрия, но и още привлекателната данъчна среда. България има потенциал за между 7 и 10 нови индустриални зони.", "date": "2019.10.04", "title": " Горанов: 90% от преговорите с \"Фолксваген\" бяха за инфраструктура"}
{"url": "https://duma.bg/vseki-peti-balgarin-pazaruva-prez-internet-n200822", "text": "Онлайн търговията расте стремглаво. Прогнозите са оборотът й да достигне 4.2 млрд. долара през 2020 г. в световен мащаб, а до 2021 г. мобилните продажби да са 54% от общия обем на онлайн продажбите. Българите не изостават от тази тенденция. Над две трети от тях (67%) използват интернет, но малко над една пета (21%) пазаруват през мрежата. Развитието на онлайн търговията у нас има голям потенциал, каза Георги Линков, съосновател и творчески директор на StudioX на форум за електронна търговия. Растежът на електронната търговия е пет пъти по-бърз, като делът на мобилните трансакции достига 67%, каза Милена Мишинева от \"Дентсу Ейджис Нетуърк\". Чатботове, гласово търсене, добавена реалност, това са най-актуалните тенденции в онлайн търговията през тази година, посочи Георги Линков. По света 58% от потребителите вече използват гласовите технологии, за да търсят информация за местни бизнеси. Георги Линков препоръча на търговците да работят върху съдържанието, което трябва да е добре оптимизирано за навлизането на новата технологията у нас. Друга тенденция е навлизането на чатботовете, които трябва да са захранени с данни, за да са ефективни, посочи Линков.", "date": "2019.10.04", "title": "Всеки пети българин пазарува през  интернет"}
{"url": "https://duma.bg/noviyat-shef-na-mvf-obeshta-da-popravi-pokriva-predi-buryata-n200821", "text": "В първото си интервю като управляващ директор на МВФ Кристалина Георгиева заяви, че опитът й да се вижда с хора, изправени пред недостиг на храна и широко разпространена бедност, причинени от лоши политики, са затвърдили нейния ангажимент за икономическа строгост. \"Уолстрийт джърнъл\" напомня, че нейната родина България премина през болезнен преход от социализъм към пазарна икономика през 90-те години на миналия век в условията на нарастващ дълг и безработица, които сринаха финансовата система на страната и доведоха до висока инфлация. Ние осъзнаваме, че глобалната икономика продължава да разочарова. Непредсказуемостта на търговските спорове, колебливостта на капиталовите потоци, Брекзит, конфликтите и природните бедствия са в състояние да причинят големи икономически разрушения, отбеляза Кристалина Георгиева в телефонно интервю. Тя също така отбеляза неотдавнашната атака срещу саудитските петролни съоръжения и последвалият скок на цените на петрола като пример за опасната нестабилност, заплашваща света. Подобно на своя предшественик - Кристин Лагард, и г-жа Георгиева предупреждава държавите да действат сега и да предоставят публични инвестиции, подкрепящи икономическия растеж, както и осъществяване на структурни промени, преди икономическите условия да се влошат допълнително. Кристин Лагард би казала, когато слънцето грее, е моментът да оправим покрива, посочи Георгиева, цитирайки своята предшественичка и добави: \"Идвам в момент, когато вече има облаци и случайни дъждовни капки и моето послание е, че няма повече възможност да отлагате поправянето покрива.\"", "date": "2019.10.04", "title": "Новият шеф на МВФ обеща да поправи покрива преди бурята"}
{"url": "https://duma.bg/bulgartransgaz-tarsi-150-mln-evro-za-turski-potok-n200824", "text": "\"Булгартрансгаз\" обявява процедура за търсене на 150 млн. евро кредит, с които да плати изграждането на 473 километра от газопровода \"Турски поток\" през България. Изпълнителният директор на държавния газов оператор Владимир Малинов съобщи това пред журналисти вчера след подписването на втория договор за реализацията на проекта - за изграждането на две компресорни станции по линейното трасе, за което преди дни компанията подписа контракт със саудитския консорциум \"Аркад\". Сегашният договор със специално създаденото за целта дружество  ДЗЗД \"Ферощал Балкангаз\", с водещи участници българските \"Главболгарстрой\" и дъщерното й \"Главболгарстрой Интернешънал\" и  немската \"Ферощал Индустрианлаген ГмбХ\", е за 179,377 млн. евро без ДДС или около 350 млн. лв. Обединението има 715 дни да изгради двете компресорни станции, оборудвани от американската \"Солар\". Това са заложените срокове, но \"защо да не стане и по-рано\", коментира Малинов. Представителят на \"Ферощал\" каза, че обединението е готово да започне работа и ще се вмести с заложените срокове и бюджет. По думите му този проект е възможност за засилване на позициите на компанията му на българския пазар. \"Това е поредната стъпка за осъществяването на концепцията на \"Булгартрансгаз\" за газовия хъб и \"Балкански поток\", каза Малинов сред церемонията по подписването. Енергийният министър Теменужка Петкова допълни, че \"това ни приближава към реализацията на проекта до края на 2020 г.\", което \"ще запази мястото на България на газовата карта\".", "date": "2019.10.04", "title": " \"Булгартрансгаз\" търси 150 млн. евро за \"Турски поток\" "}
{"url": "https://duma.bg/upravitelyat-na-bnb-uvelichavat-se-riskovete-ot-nova-kriza-n200826", "text": "Анализите на БНБ показват, че се намираме във възходяща фаза на трупане на циклични рискове за нова финансова икономическа криза. Това заяви управителят на БНБ Димитър Радев в словото си по случай откриването на учебната година на Университета за национално и световно стопанство. \"Глобалната и европейската икономика се забавят на фона на увеличаваща се несигурност, свързана със световната търговия и международната политическа рамка. Произтичащите по линия на външното търсене рискове за малка и отворена икономика като българската се допълват от ефектите от много ниските и отрицателни лихвени равнища в еврозоната\", смята Радев. Според него цикличните рискове мотивират БНБ да вземе определени решения, като например да активира, а след това да увеличи антицикличния капиталов буфер за банките. \"През 2018 г. предприехме инициатива за законодателни промени, вече приети от Народното събрание, за разширяване на т.нар. макропруденциални правомощия на БНБ. Така днес разполагаме с широк набор от инструменти за прилагане на мерки по отношение на кредитната дейност на банките, които допълват традиционно прилаганите от БНБ мерки, свързани с капитала на банките. Подходът ни цели кредитната активност да остава на здравословни за икономиката и банките равнища, контролирайки акумулирането на циклични рискове, посочи управителят на централната банка\". \"България вече е постигнала сериозен напредък. Паричният ни режим прави възможно левът да се присъедини незабавно и безпроблемно към валутния механизъм ERM II. Платежните ни системи отговарят на стандартите на еврозоната. Вече почти е изградена нормативната рамка и техническата инфраструктура за присъединяване към Eдинния надзорен механизъм и Единния механизъм за преструктуриране. Дори фактът, че в България вече се отпечатват евро банкноти, е показателен за нашия технически капацитет. С оглед на солидната и дисциплинирана фискална позиция на страната за България не съществуват опасения от гледна точка на състоянието на публичните финанси\", категоричен бе г-н Радев. Той подчерта, че по-дългосрочната цел - присъединяването към еврозоната - изисква много усилия за постигане на т.нар. реална конвергенция, включително доближаване на доходите в България до средния в ЕС.", "date": "2019.10.04", "title": "Управителят на БНБ: Увеличават се рисковете от нова криза"}
{"url": "https://duma.bg/kupuvame-zhp-bileti-prez-telefona-n200823", "text": "БДЖ въвежда в пробна експлоатация системата за онлайн продажба на билети за всички влакове на територията на страната, съобщиха от дружеството.  Системата за онлайн резервации и продажба на билети предлага бърз и удобен начин за закупуване на железопътни билети, независимо от местонахождението на клиента, като позволява визуален избор на спални и седящи места, съгласно композицията на всеки влак. Разплащането се осъществява по електронен път с най-масово разпространените кредитни и дебитни карти. Билетът се получава на електронната поща на регистрирания клиент. Особено удобна за клиентите е възможността да се закупуват билети от таблети и смартфони. По този начин не е задължително билетът да се разпечатва на принтер, тъй като той се валидира от кондуктора във влака директно от мобилното устройство. Онлайн платформата е достъпна на адрес: https://bileti.bdz.bg/. Билети могат да бъдат закупени онлайн не по-късно от три часа преди заминаване на конкретния влак по разписание. Поради продължаващия процес по обработка на заявки, в първоначален етап все още ще бъде достъпна и платформата за онлайн резервации и продажба на билети за ограничен брой влакове на адрес: https://bdztickets.com/.", "date": "2019.10.04", "title": "Купуваме жп билети през телефона"}
{"url": "https://duma.bg/na-danoto-sme-v-es-po-digitalni-umeniya-n200828", "text": "България е на последно място в ЕС по дигитални умения и това е проблем, който спешно трябва да се реши. Ще се изисква поне 30% или 1 млн. души да променят до 4-5 години базовите си умения, за да запазят работата си, заяви лидерът на КНСБ Пламен Димитров на форум в Икономическия университет във Варна. Според него в областта на образованието се полагат много усилия, но големият проблем е как се променят изискванията към сегашните работещи. Mинистърът на образованието Красимир Вълчев, който също участва във форума, заяви, че предстои да бъде изградена електронна платформа със свободен достъп, в която учители ще представят учебния материал по атрактивен за учениците начин. Просветният министър подчерта, че учителите, които разработват уроци и клипове, ще получават заплащане за труда си. По негови думи предстоят обучения на преподаватели как да правят подобни образователни ресурси.", "date": "2019.10.04", "title": " На дъното сме в ЕС по дигитални умения"}
{"url": "https://duma.bg/edni-ot-nay-izvestnite-dzhaz-virtuozi-gostuvat-u-nas-n200806", "text": "Българската публика ще има честта да се срещне с едни от най-успешните и талантливи музиканти в света на джаза на 6 октомври в \"София лайв клуб\". Израелецът Оз Ной гостува за първи път в България и поставя страната сред държавите, които ще имат удоволствието да се насладят на живо на творчеството му, в компанията на двама също толкова добри музиканти - басистът Джими Хаслип и легендарният барабанист Денис Чембърс. Виртуозният китарист ще представи своя последен албум \"Booga Looga Loo\", който излезе на бял свят през март т.г. Феноменът от Ню Йорк запознава публиката с една още по-внушителна и хармонична чувствителност на джаза. Новият албум разкрива тайните на обработен почерк, фрапиращо добро звучене и възхитителен примес на бугалу, джаз и r&b, събужда жаждата за свобода на духа и ни понася в ритъма на безвремието. Израелецът започва своята кариера едва тринадесетгодишен, изпълнявайки джаз, блус, поп и рок. На 16 вече свири с най-добрите музиканти в Израел, а на 24 е част от бенда на най-известното телевизионно шоу. През 1996 г. се мести в Ню Йорк и дава начало на неочаквано добра кариера. През 2003 г. издава първия си албум \"Oz Live\", записан в американското \"Bitter End студио\". Следват 8 албума, стотици концерти и честта да си акомпанира с едни от най-могъщите музиканти в бранша.  ", "date": "2019.10.04", "title": " Едни от най-известните джаз виртуози  гостуват у нас   "}
{"url": "https://duma.bg/ministar-banov-vavezhda-makedonski-ezik-n200827", "text": "В обява за конкурс за длъжността директор на българския културен център в Скопие като изискване към кандидатите е записано \"да владеят писмено и говоримо официалния език на страната-домакин\", което се удостоверява с диплом за завършено средно образование у нас, диплом за висшист филолог, диплом за завършено в страната домакин средно или висше образование, сертификат за владеене на езика. На практика това е въвеждане на \"македонски\" език в българските висши и средни училища, съобщи \"Епицентър\". В Министерството на културата работят национални предатели, тъй като да запишеш в официален държавен документ изискване за владеене на \"македонски\" език, получено в българско учебно заведение, е нечувана политическа провокация, коментира \"Епицентър\". От 1993 г. позицията на Института за български език в БАН е, че македонската литературна норма е една от трите книжовни норми на българския език (т.нар. македонска писмена норма). Вероятно е подобни конкурси да се обявяват в стандартна форма за всички наши културни центрове в чужбина, а в случая съответните чиновници да не са \"забелязали\" политическия си гаф. ", "date": "2019.10.04", "title": " Министър Банов въвежда \"македонски\" език?"}
{"url": "https://duma.bg/apart-otkri-festivala-mladite-v-teatara-n200808", "text": "Един от най-успешните спектакли от програмата на Театър \"Азарян\" - \"Апарт\" - ще зарадва любителите на театралното изкуство извън столицата. Дебютният документален проект на режисьора Илко Ганев откри фестивала \"Младите в театъра\" в Ловеч. След успешното представяне на \"Апарт\" на международния фестивал \"Тара-ра-бумбия\" в Благоевград, на театралния фестивал \"Нова българска драма\" в Шумен, на МТФ \"Варненско лято\" и на \"Сцена на кръстопът\" в Пловдив, постановката акостира на 7 октомври в Пазарджик, на 25 октомври - в Благоевград, а на 29 октомври от 19 ч. софийската публика може да го гледа в Театър \"Азарян\". Фестивалът \"Младите в театъра\" има за цел да открие, популяризира и подпомогне млади творци в изкуството. На фестивалната сцена в Ловеч ще стъпят младите актьори Надя Керанова, Антъни Пенев, Бориса Сарафова, Димитър Крумов, Петя Бончева и Севар Иванов, за да разкажат историите за света на киното и театъра през очите на легендарни български актьори и режисьори. Режисьор е Илко Ганев, куратор на текстовете е Людмила Сланева, визуалната среда е дело на Владислав Илиев, а актьорският състав включва Антъни Пенев, Бориса Сарафова, Димитър Крумов, Надя Керанова, Петя Бончева и Севар Иванов. \"В театъра има много любовни истории, пламенна любов, коварни изневери, горчиви раздели... ами както при всички професии, както при всички хора... Само че любовните истории в театъра се коментират най-дълго, и най-настървено. Защо ли?\", споделя режисьорът Кольо Петков в сборника \"Артисти със сребро в косите\". За изпепеляващата любов към театъра, за спомените, чрез които миналото \"оживява\". За живота на актьора... За всичко това и още разказва \"Апарт\".   Вдъхновен от разказите и интервютата на едни от най-големите имена в българския театър, сред които Крикор Азарян, Наум Шопов, Гинка Станчева, Емилия Радева, спектакълът въздейства на публиката - чрез силен драматургичен текст и впечатляваща визуална среда.", "date": "2019.10.04", "title": "\"Апарт\" откри фестивала \"Младите в театъра\"  "}
{"url": "https://duma.bg/izslushvat-tsatsarov-za-spiraneto-na-horizont-n200830", "text": "Главният прокурор Сотир Цацаров ще бъде поканен на следващото заседание на Временната парламентарна комисия за проучване на фактите и обстоятелствата, свързани с прекъсване на излъчването на програма \"Хоризонт\", както и за твърденията за политически натиск върху ръководството и журналисти от БНР. Това решиха депутатите на първото заседание на комисията. Цацаров трябва да обясни докъде е стигнало разследването и какви са резултатите от него. Следващото заседание на комисията е насрочено за 10 октомври. След Цацаров на изслушвания ще бъдат поканени членовете на СЕМ, генералният директор на БНР Светослав Костов и журналисти от радиото. \"Надявам се да не създадем свръхочаквания за това, че можем да издадем някакви присъди или че можем да разследваме нещо, но бихме могли да дадем повече видимост на процесите в БНР, което очевидно преживява криза\", заяви председателят й Тома Биков от ГЕРБ. Предстои комисията да направи анализ на действащото медийно законодателство, и по-специално в частта за финансирането на БНР и БНТ. Комисията бе създадена по предложение на БСП. Тя е десетчленна и ще работи два месеца. Неин зам.-председател е Александър Симов от \"БСП за България\".", "date": "2019.10.04", "title": " Изслушват Цацаров за спирането на \"Хоризонт\""}
{"url": "https://duma.bg/vot-na-nedoverie-ochakva-rumanskiya-kabinet-n200817", "text": "Председателят на парламента в Румъния обяви, че правителството на Виорика Дънчила ще се изправи пред вот на недоверие на 10 октомври, няколко седмици преди президентските избори. Предложението, изискващо свалянето на правителството, е подписано от 237 депутати и сенатори, което представлява мнозинство в парламента. За да успее инициативата на опозицията, срещу правителството трябва да гласуват поне 233 депутати. Въпреки последните неуспехи, премиерът Виорика Дънчила заяви, че е уверена, че \"вотът на недоверие няма да бъде подкрепен”. Дънчила се кандидатира на президентските избори срещу действащия президент Клаус Йоханис, който представлява десноцентристките партии и често се конфронтира с правителството. Първият кръг на гласуването трябва да се проведе на 10 ноември, съобщи АФП. ", "date": "2019.10.04", "title": "Вот на недоверие очаква румънския кабинет"}
{"url": "https://duma.bg/datata-n200809", "text": "ДЕН НА ИНФОРМАЦИОННОТО ОБЩЕСТВО В БЪЛГАРИЯ. Празник на специалистите по компютърна техника, информационни технологии и автоматика. Отбелязва се от 2007 г. по решение на МС. На 4 октомври 1903 г. в Хамилтън, щата Ню Йорк, е роден Джон Атанасов (на снимката), чийто принос в развитието на компютърната техника е световно признат. Неговият баща Иван Атанасов е български емигрант от с. Бояджик, Ямболско. Майка му Айва Луцена Пърди е учителка по математика. В периода 1939-1941 г. Джон Атанасов и Клифърд Бери в Щатския колеж на Айова работят по направата и усъвършенстването на ABC (Atanasoff-Berry Computer), както е наречен първият компютър, който никога не е патентован. 1582 - ВЪВЕДЕН Е ГРИГОРИАНСКИЯТ КАЛЕНДАР. На 24 февруари с.г. папа Григорий ХIII издава була, според която датите се преместват с 10 дни напред и се нарежда денят след 4 октомври 1582 г., четвъртък, да се приеме не за 5, а за 15 октомври 1582 г. За съставител на Григорианския календар се смята преподавателят по медицина в университета на гр. Перуджа Луиджи Лилио. Той заменя Юлианския календар, който за 400 години избързвал с 3 дни. За да се избегнат нови грешки, се решава на всеки 400 години да се изваждат по три дни. Григорианският календар не получава веднага разпространение. В България е въведен през 1916 г. Съгласно специалния закон за това след 31 март следва 14 април. 1883 - \"ОРИЕНТ ЕКСПРЕС\" ЗАПОЧВА ПЪРВОТО СИ ПЪТУВАНЕ. Луксозният пътнически влак на частната компания Venice Simplon-Orient-Express пътува между Париж и Истанбул, преминавайки през шест държави. За баща на \"Ориент eкспрес\" се смята белгиецът Жорж Нагелмакерс. По различно време с него са пътували Франц-Йосиф, Елисавета II, Оноре дьо Балзак, Шарл де Гол, Агата Кристи и др. знаменитости. Влакът е описан в произведенията на Агата Кристи. 1924 - РАЖДА СЕ ИВАН МИТЕВ, ЛЕКАР, ПРОФЕСОР (УМИРА 2006 Г.). Открива шестия сърдечен тон, наречен \"тон на Митев\" (1972). Откритието е обявено за най-значимото българско събитие за ХХ в. след анкета, проведена от БНТ през 2009 г. В негова чест е издадена единствената по рода си марка в света, свързана с кардиологията, наречена \"VI тон\". 1957 - СССР ИЗСТРЕЛВА ПЪРВИЯ ИЗКУСТВЕН СПЪТНИК НА ЗЕМЯТА. Десет години по-късно Международната федерация по астронавтика решава да обяви датата на изстрелването за начало на космическата ера. Кодовото название на спътника е ПС-1 (\"Спутник-1\"). Изстрелването се осъществява от пети научноизследователски полигон на Министерството на отбраната на СССР, известен като космодрума \"Байконур\", с помощта на ракетоносител \"Спутник\" (Р-7). Полетът на \"Спутник-1\" завършва след 92 дни, на 4 януари 1958 г. \"Спутник-1\" извършва 1440 обиколки около Земята (около 60 млн. км). В. \"Правда\" посвещава на събитието едва няколко реда на следващия ден.", "date": "2019.10.04", "title": "Датата"}
{"url": "https://duma.bg/meri-boys-bend-otnovo-izprashta-lyatoto-s-kontsert-n200807", "text": "Всички свързват \"Мери бойс бенд\" с фразата \"Отива си лятото, идва есента\". И този сезон концертът на една от любимите български групи в \"София лайв клуб\" ще се проведе точно навреме.  На 4 октомври отново ще пеем заедно тоталния хит \"Непознати улици\" - песента, която, от появата си през 2001 г. до днес, е в Топ 100 на най-излъчваните български песни в родния ефир и е поместена в три учебника по музика, посочва Мери. На живо ще прозвучат сингли от албумите \"Непознати улици\", \"Само за теб\", \"Дългият път към дома\" и \"Щастливи дни\", както и песни, специално пожелани от почитатели, сред които \"Ти ми обеща\" и \"Парчета от мозайка\". Всички ученици, дошли на концерта, ще получат подарък от групата. Деца до 7-годишна възраст влизат безплатно, научи ДУМА от певицата.", "date": "2019.10.04", "title": "\"Мери бойс бенд\" отново изпраща лятото с концерт "}
{"url": "https://duma.bg/polfriyman-e-svoboden-no-zadarzhan-v-busmantsi-n200829", "text": "Паралелни съдебни процедури предизвикаха объркване дали Джок Полфрийман може да си тръгне веднага от България и дали миграционните власти имат право да го държат в центъра в Бусманци. По две различни жалби на австралиеца има решения с противоречащи си изводи от Софийския градски съд (СГС) и Административния съд в София-град (АССГ). Според СГС Полфрийман няма забрана да напусне страната, а според АССГ може да бъде задържан в Бусманци.  \"Освободеният предсрочно от затвора Полфрийман няма забрана да напускане на страната, тъй като е отпаднала още в момента, в който присъдата му е влязла в сила\", мотивира се съдия Даниела Талева за отказа й СГС да разгледа молбата на австралиеца. В СГС смятат, че след като през 2008 г. има издадена присъда по отношение на австралийския гражданин, то по закон той няма как да напусне България, защото трябва да изтърпи наказанието си. Това води до отпадане и на самата забранителна мярка, се казва в мотивите на съда. В противен случай ще се получи правен абсурд. Така става ясно, че Полфрийман може да напусне България в момента, в който получи паспорт от Австралия. Апелативният съдия Елеонора Попова обаче отхвърли искането му за незабавно освобождаване от Бусманци с мотива, че настаняването му там се основава на Закона за чужденците и е извършено в изпълнение на издадените заповеди. Полфрийман може да обжалва пред ВАС. Решението на Апелативния съд от 20 септември да освободи убиеца на Андрей Монов предизвика обществено недоволство. Джок Полфриймън в момента е в общежитието за нелегални мигранти в Бусманци. Главният прокурор Сотир Цацаров поиска преразглеждане на делото и то ще се гледа на 7 октомври във ВКС.", "date": "2019.10.04", "title": " Полфрийман е свободен, но задържан в Бусманци"}
{"url": "https://duma.bg/zvukovoto-zamarsyavane-e-opasno-n200810", "text": "Анализирайки задълбочено и всестранно процесите, произтичащи в обществото, още преди много векове митичният тракийски певец Орфей ги обобщава с думите \"Светът може да бъде завладян с оръжие, но по-добре е с лира!\" Символиката на тази фраза е толкова ясна, че не се нуждае от разгадаване и тълкуване. Далеч преди Достоевски - който утвърждава, че \"красотата ще спаси света\" - Орфей посочва, че вярната стратегия за развитието на човешкото общество е заложена не в бруталните прояви на грубата сила, а в силата на духовността! Като принципна формулировка тази констатация изглежда лесно реализуема, но практически това не е така, понеже \"война и култура не се правят без пари\" (Уинстън Чърчил). Многостранният художествен продукт, създаван от сектора култура, е \"стока със специално предназначение\" - възпитаването и утвърждаването в бита на населението на високи морално-етични норми според общоприетите естетически критерии. А това пряко рефлектира върху проблемите на националната сигурност, понеже и най-съвършените оръжия се управляват от хора, чиято патриотична настройка не е без значение! Пренесени в сферата на музиката, тези думи добиват следната реалност:  - Желае или не, човекът непрестанно и ежеминутно е подложен на звуково \"облъчване\". За сърцето и за слуха няма \"почивен ден\" и ако не се пазят, те престават да му служат добре! Благодарение на човешката недалновидност, дължаща се на патологичния човешки стремеж за максимална печалба, звуковият баланс в атмосферата непрестанно се нарушава. Това изисква цялото общество да се противопостави целенасочено и активно на този негативен процес. Въпреки че през годините човекът е оцелял, понеже притежава способността да се приспособява към неспирните природни промени, това не бива да ни успокоява, защото звуковият дисбаланс в атмосферата е коварен враг. Във всички държави има министерства и граждански структури, чиято задача е да опазват природата на планетата Земя от замърсяване. Но звуковото замърсяване на атмосферата е извън тяхното внимание! А то е коварно, понеже е невидимо и по същество пряко кореспондира с киберзаплахите, осъществявани от подходящо маскирани трансгранични престъпни групи с цел получаването на по-големи печалби. Това налага незабавно да се предприемат ефикасни и своевременни предохранителни действия - с приоритет интересите на обществото, слагащи непреодолима бариера пред раковото заболяване, наречено \"звуково замърсяване на атмосферата\". \"Тази защита изисква подобряване на законотворчеството по тази проблематика, което на този етап е незадоволително.\" (Комисар Явор Колев). Защитата на атмосферата от звуково замърсяване може да се осъществява по много начини и аз ще предложа четири, в чиято ефикасност съм убеден:  - Решително подобряване на акустичните условия в съществуващата - а и в предстоящата за създаване - културна инфраструктура. Може би е уместно да се създаде Държавна агенция \"Културна инфраструктура\", която по подобие на съществуващата ДА \"Пътна инфраструктура\" да се занимава с тази проблематика, за да се противодейства на звуковите престъпления; - Наложително е възстановяването на съществуващата преди време обществено-държавна комисия към министерствата на културата и на търговията за осъществяването на професионално-звуков контрол. Упражняваният от нея контрол няма нищо общо с цензурата и погазването на личната артистична свобода, той по традиция ще бъде в унисон с демократичните принципи, регламентиращи интересите на обществото като приоритетни. Казвам това, за да се избегнат различните спекулации; - След широко обсъждане от компетентното гражданско общество и упълномощените държавни структури трябва да се изработят и утвърдят категорични и балансирани общовалидни норми - особено за обществените и частните електронни медии - за защита на звуковата среда в България; - Необходимо е да се проведе национална целенасочена рекламна кампания, която да подпомогне всеки човек да осъзнае своята роля в общата защита на звуковата среда в България.", "date": "2019.10.04", "title": "Звуковото замърсяване е опасно"}
{"url": "https://duma.bg/kiev-otrezvyava-n200813", "text": "Киев се подписа под \"формулата Щайнмайер\" на преговорите в Минск. Какво значи това в рамката на украинския конфликт и защо Киев трябваше да приеме формулата. Украинският подпис несъмнено е важно събитие към деескалация и в крайна сметка за  възстановяването на мира, което обаче още не e повод да се надуват триумфално фанфарите. Формулата на германския президент е елемент от чисто политическата част на Минските споразумения. Тя се оказва отправната точка, от която може да започне създаването на условия за политическото регулиране - промени в конституцията, приемането на особения статут на разбунтувалите се републики ДНР и ЛНР, провеждане на избори там.   Подписът на Украйна разчиства пътя за повеждането по-късно този месец на следващата среща на нормандския формат (Франция, Германия, Русия, Украйна), където се очаква да бъде приет цялостен план за мирното регулиране на конфликта - не само политически мерки, но и антивоенни (спиране на военните действия). И в същото време пътят към мира няма да бъде гладък. Старата националистическа върхушка ще се опитва да саботира действията на новата власт, а и нищо чудно тя пък чрез процедурни хватки, преиначени тълкувания и протакания да се опита да изопачи  формулата. Биографията на политическия елит на независима Украйна показва, че това е нещо като втора негова природа.   Киев кандиса на формулата заради пагубната политика на предишния елит воглаве с президента Петро Порошенко. Във вътрешен план, последните допитвания показаха, че украинците искат промяна в Донбас, което значи мир. Плюс, че масово обедняха заради същата политика.  И второ, Европа проумя, че погрешно бе заложила на Киев. Защото въпреки нейните съвети, Украйна не стана по-малко олигархична, по-малко корумпирана, както поясни наскоро естонската президентка Керсти Калюлайд, цитирана от европейски медии. А и защото част от страните в ЕС не искат да жертват интересите и отношенията си с Русия заради Украйна, дори Киев да постигне успехи срещу корупцията. Нещата комай си идват на мястото.     ", "date": "2019.10.04", "title": "Киев отрезвява"}
{"url": "https://duma.bg/yabalka-na-razdora-n200814", "text": "От началото на този месец в сила влезе нова наредба, по която се отчита консумираната от абонатите топлинна енергия. Според нея топлинните счетоводители ще правят окончателен отчет на уредите до 10 юли, а изравнителните сметки ще се пращат на топлофикациите до 5 дни след това. С един месец се намалява крайният срок за възражения по тях - до 31 август. Обясненията, очаквано са, че това се прави в полза на потребителите. На пръв поглед. Но тази нова уредба не премахва ябълката на раздора в междусъседските отношения - т.нар. такса за сградна инсталация.  Наредбата сега казва, че етажната собственост сама ще определя какъв да бъде размерът на тази такса. Тя може да варира от 20 до 40% от изразходената от входа топлинна енергия, като идеята е колкото по-малко апартаменти във входа ползват парно, толкова таксата да е по-висока. Възможността етажната собственост, сиреч живеещите в блока, да да определят дела на сградната инсталация, бе предложена преди време от Федерацията на потребителите. Идеята обаче бе не те \"да се хванат за гушите\", а ползващите парно да плащат по-висок процент - до 40%, а абонатите със свалени радиатори много по-нисък - до 15%. Проблемът е, че с тези хватки, маскирани в разни проценти, загубите на \"Топлофикация\" се прехвърлят върху изрядните потребители, които най-малко са виновни за тях. Освен това, преди година и половина тричленен състав на ВАС отмени формулата, по която се определя таксата \"сградна инсталация\". Тогава магистратите приеха, че методиката за дялово разпределение на топлинната енергия, която се прилага от април 2007 г., е приета в нарушение на закона, а част от параметрите в нея са неясни. И още, тя не дава възможност да се постигне целта на Закона на енергетиката - сметките за парно да включват само консумираната топлинна енергия въз основа на действително потребление. А може пак да се окаже, че каруцата е сложена пред коня, защото се очаква решението на 5-членния състав на ВАС по казуса, то ще бъде в същия дух. Тогава тази наредба ще изгуби изобщо смисъл.", "date": "2019.10.04", "title": "Ябълка на раздора"}
{"url": "https://duma.bg/kosta-stoev-ima-nachin-da-privlechem-investitsii-v-haskovo-n200812", "text": "- Бях член на БСП до 2006 г., когато по служебни причини прекъснах членството си в партията. За тези местни избори имах предложения от различни структури да се явя като независим кандидат. Прецених обаче, че ще бъде лицемерно да се явя като независим, след като съзнателният ми житейски път е свързан с БСП. Бях издигнат от най-голям брой основни партийни организации, а на общинската конференция всички делегати единодушно застанаха зад кандидатурата ми. Бях утвърден на първото заседание на Националния съвет.  Смятам, че съм подходящ кандидат на левицата, тъй като произхождам от семейство на обикновени трудови хора. От студентските си години споделям ценностите на левицата за човешка солидарност, справедливост в обществото и участие на държавата в създаването и разпределянето на материални блага. Тези идеи смятам да приложа и в управлението на община Хасково. - Трите мандата като общински съветник, и то в най-трудните години за общината - между 1991-2003 г., когато нямаше средства за заплати и инвестиции, ми дадоха достатъчно голям обществено-политически опит. Работата ми в банковия сектор ми помогна да изградя управленски и експертни качества на мениджър. Основен показател за това е доверието на клиентите. Когато си се задържал 23 години на такъв силно конкурентен пазар, означава, че си отговорил на техните очаквания. Това съчетание на професионален и обществен опит ми дава основание да вярвам, че мога да спечеля доверието на жителите на община Хасково и да бъда ефективен градоначалник. - В последните 4 години община Хасково изостава в своето развитие дори спрямо по-малките градове в областта. И там има намаление на населението, трудова миграция, липса на работна ръка, но те имат много по-големи успехи в благоустрояването. Това, което липсва на община Хасково, е инициативата за търсене на инвестиции, за привличане на средства от държавата или европейски програми. Не бяха решени и проблемите с качеството на питейната вода на града, в която има уран и други примеси, канализацията на кварталите \"Болярово\" и \"Кенана\", с чистотата и големия брой бездомни кучета. - Първо - стимулиране на местната икономика чрез разширение на Северната индустриална зона между Хасково и Димитровград; освобождаване на бъдещите инвеститори от местни данъци и такси в зависимост от обема на инвестицията им и броя на новите работни места; включване на летището в Узунджово към индустриалната зона. Всичко това, както и близостта на магистралата, отговаря в голяма степен на нуждите на един потенциален инвеститор за успешен бизнес. Второ - решаване на проблема с качеството на питейната вода чрез изграждане на пречиствателна станция на язовир \"Тракиец\"; на въпросите, свързани с ускоряване на процеса на газификацията на града и изграждане на воден цикъл; на проблемите с разбитите тротоари, с бездомните кучета, на \"тапите\" в движението, които вече се получават на много места в града. Повече внимание към крайните квартали и особено на селата в общината. - Не, административна \"метла\" няма да има. Ще направим оценка и анализ на работата на отделните дирекции и служители и където е необходимо, ще предприемем корекции. Намерението ми е да работим с енергията и ума на най-добрите специалисти в града, независимо от политическата им принадлежност и етноса им. - Смятам, че съм организиран човек и умея да организирам и другите. Поставям си цели и правя всичко, зависещо от мен, за постигането им. Мога да нося отговорност. Търпелив съм, но след преминаване на определени граници ставам решителен. Не съм конфликтен и много често търся консенсуса. Но не правя и не участвам в безпринципни компромиси. Обичам да предавам позитивната си енергия на хората около мен. Виждам на първо място добрите качества в тях и ги стимулирам. Считам се за широко скроен човек, с чувство за хумор и самоирония. Може би затова съм съхранил приятелства дори от първи клас. Като мениджър се определям като енергичен, диалогичен и креативен. Отрицателните ми качества се изчерпват със зодията ми - Рак. - Най-големият успех в политическата ми кариера е приносът ми като депутат от VII Велико Народно събрание за приемане на демократичната Конституция на Република България. Гордея се и с резултатите си в професионалната сфера - 23 успешни години в банковата дейност. Нищо човешко обаче не ми е чуждо. Допускал съм грешки, поправял съм се, извинявал съм се, но нямам спомен да има нещо, от което да се срамувам. - За един човек, достигнал зряла възраст, критериите за успех са различни. В този смисъл считам, че съм успял човек, преди всичко, защото имам сплотено семейство, дългогодишна кариера, скромен принос в развитието на обществото. И това, че не си знам враговете - значи, че съм поносим. Живея в апартамент в Хасково, който моите родители и тези на съпругата ми построиха за нас, когато бяхме младо семейство. Карам \"Мазда 3\". - В този динамичен и напрегнат живот съм открил къта за отдих за мен и моето семейство. Това е вила в Минерални бани, която строихме в продължение на 15 години. Никога не съм допускал, че растенията и цветята, дърветата и райграсът ще са моята терапия, но е факт. Обичам да плувам, да слушам музика от 70-те години, да се събирам с приятели и понякога да остава сам със себе си. - Имам страхотно семейство. Съпругата ми Екатерина е изключително етичен, възпитан във възрожденските семейни традиции човек, с усет към домашния уют, винаги позитивна и умееща да създава спокойна и топла семейна атмосфера. Дъщеря ми Теодора е успешен мениджър в агенция за недвижими имоти, омъжена е и вече чакам внуци. Синът ми Пламен работи във филиал на американска IT компания в София и очаквам скоро и той да се ожени. Двамата са вече самостоятелни и понякога разстоянието София-Хасково им се струва далечно. Виждам ги по-рядко и ми липсват. ", "date": "2019.10.04", "title": "Коста Стоев: Има начин да привлечем инвестиции в Хасково"}
{"url": "https://duma.bg/kratki-novini-n200815", "text": "Мъж с нож уби най-малко четирима души и рани няколко други в централата на полицията в Париж. Мъжът, работил като административен служител в централата на полицията в продължение на 20 години, е застрелян в двора на сградата, която се намира до катедралата \"Нотр Дам\". Най-вероятната причина за нападението е служебен спор. То е извършено около 13,00 часа местно време. Председателят на парламента в Румъния обяви, че правителството на Виорика Дънчила ще се изправи пред вот на недоверие на 10 октомври, няколко седмици преди президентските избори. Предложението, изискващо свалянето на правителството, е подписано от 237 депутати и сенатори, което представлява мнозинство в парламента. Срещу правителството трябва да гласуват поне 233 депутати. Въпреки последните неуспехи, премиерът Виорика Дънчила заяви, че е уверена, че \"вотът на недоверие няма да бъде подкрепен\". Земетресение с магнитуд 5,1 по скалата на Рихтер удари на 37 км югоизточно от остров Родос в 7 и 44 ч. местно време. То е усетено е в някои от западните области на Турция. Няма съобщения за щети или наранявания. Миналата седмица Истанбул беше разтърсен от земетресение с магнитуд 5,8. Северна Корея потвърди, че е изстреляла успешно нов тип балистична ракета от подводница. Севернокорейската информационна агенция KCNA пусна и снимки от изпитанията. По-рано и Съединените щати проведоха успешно изпитателно изстрелване на междуконтинентална балистична ракета Minuteman III, съобщиха от Пентагона. Преди дни беше съобщено, че САЩ и Северна Корея имат намерение да проведат работни разговори на 5 октомври.", "date": "2019.10.04", "title": "Кратки новини"}
{"url": "https://duma.bg/sasht-vavezhdat-mita-na-stoki-ot-es-n200816", "text": "Часове след получаването на \"зелена светлина\" от Световната търговска организация (СТО) Вашингтон заяви, че ще отмъсти на ЕС за незаконните субсидии за Airbus, като обяви нови мита за европейски стоки на стойност 7,5 милиарда долара (6,8 милиарда евро), съобщи АФП. Решението е най-голямото арбитражно решение в историята на СТО и забележителен момент в дългогодишната битка между Аirbus и Boeing, която заплашва да засили и без това обтегнатите търговски отношения между Съединените щати и Европейския съюз. САЩ ще въведат 10-процентни мита за самолетите и 25 процента за други стоки, като сирена, уиски и зехтин, като някои от новообмитените продукти до голяма степен идват от четирите страни, които поддържат Airbus: Франция, Германия, Испания и Великобритания. Въпреки че решението на СТО позволява на Вашингтон да санкционира ЕС с мита до 100 процента, САЩ засега са ограничили митата, но „имат правомощието да ги увеличават по всяко време.”, заяви американският главен търговски представител Робърт Лайтизер.", "date": "2019.10.04", "title": "САЩ въвеждат мита на стоки от ЕС"}
{"url": "https://duma.bg/lovechgeyt-20-godini-po-kasno-n200811", "text": "От деня, в който видя бял свят записът със скандалния инструктаж на бившата външна министърка и по-късно лидерка на СДС Надежда Михайлова, изминаха двадесет години. На 23 септември 1999 г. тогавашният ловешки кореспондент на ДУМА Милко Недялков свика колегите си и огласи потресаващи части от един разговор, който разголи морала на политическата класа, управляваща уж демократично България. Истинските журналисти разбраха, че в тази находка, наречена първоначално \"ловешката касета\", има журналистически хляб. А такъв хляб има винаги, когато не си изсмукваш пръстите, за да \"нагодиш статията\". После послушните медии прекръстиха станалото на \"Ловечгейт\", за да му придадат повече политико-криминален характер. Но и те се бояха от истината. 20 години след станалото всички ясно осъзнават, че именно попадането на записа в журналистически ръце спести неговото \"политическо продаване\", разиграването му в хазарта на тайни служби и задкулисни интриги. Неслучайно ударите на властта преди 20 години се стовариха върху журналистите. И станаха водоразделният камък за разграничаване на ценностите, които уж са общи на всички - свобода на словото, право на избор, контрол над властта. Ако сега човек препрочете вестниците от септември-октомври 1999 г., ще разбере едно към едно всичко, казано в тях, дори ще види какво е сегашното им лице. За държавните медии да не говорим. Както казва самата Надка в скандалния инструктаж, те са \"затворени\". Интересно е, че големите тогава български издания прозряха, че в случая с ловешката касета не е важно кой е направил записа на сцената на ловчанското читалище, а какви са думите, съхранени от магнитната лента. И какво е мисленето на хората, които са ги изрекли. Затова темите, че испанският посланик Хосе Кодерк е седесар, Христо Стоичков - ловчалия, а журналистите трябва да бъдат нахранени, бяха подети веднага от \"Монитор\", \"Стандарт\", \"24 часа\", \"Сега\", \"Дума\", БНР, а след малко време и от \"Труд\" и \"Капитал\". Всеки по своему, но допълващо се в търсене на истината. Сега на мнозина това ще се стори невъзможно. Заради монопола в медиите, заради политическото подлизурство на голяма част от изданията. И естествено - заради истината, че България вече е на 111-о място по свобода на словото... Преди доста време всички разследвания по \"Ловечгейт\" са приключили. Не се знае дали са унищожени папките, които прашясваха в някой шкаф на прокуратурата, защото всички взети от въздуха обвинения рухнаха. Отдавна е известно заключението на следователите, че  и в тази му част делото бе прекратено. Унищожени са касетите, които бяха иззети от журналистите по нощите. По делото обвиняеми не са привличани, разпитани са много и различни свидетели, но не и външният министър Надежда Михайлова. За последно то е наблюдавано лично от бившия окръжния прокурор на Ловеч Петър Балъков, свидетелстват документи. Така стоят нещата 20 години след онази знаменита сбирка на 13 септември 1999 г. в ловешкото читалище \"Наука\", на която външният ни министър Михайлова даде указания как се печелят местни избори. Десет дни по-късно - на 23 септември, касета с най-силните пасажи от тази реч бе разпространена сред журналисти и обилно отразена в медиите. В същия ден прокуратурата нареди проверка извършено ли е престъпление спрямо гражданското политическо  в тесен кръг. Тогавашното пресаташе на Филчев Иван Вълков обясни, че магистратите са се самосезирали от съобщението на БТА по случая (в което освен коментар на Михайлова нямаше нищо друго).  Но властите се развихриха, ловешката полиция набързо прибра за разпит местните кореспонденти, изтършува офисите на тамошните издания, търсейки касети, записи и прочее улики. \"Нахранен\" с две кебапчета, но от полицията, бе раздалият касетата кореспондент на \"ДУМА\" Милко Недялков след въздлъшък престой в участъка. Едно кебапче заслужи и тоноператорът на ловчанското читалище Виктор Цанков. МВР не откри автора на записа, макар да го знаеше, след като направи експертизи на три касети с различна продължителност. Не го откри, защото не се връзваше политическата схема на управляващите - нямаше бандити, тайни ченгета, \"бръмбари\", чужди посолства и други ужасяващи неща. Имаше само разкриване на голата истина за похватите на силните тогава управляващи. Още в края на септември 1999 г. тогавашният главен секретар Божидар Попов, вече покойник, обяви, че записите са монтаж, и така защити честта на първата ни дипломатка. Откъде да знае, че месеци по-късно тройната експертиза ще установи, че записът на ловешката касета е автентичен, сиреч - верен до болка. Дори тогавашният вътрешен министър Богомил Бонев първо обяви, че авторът на \"Ловечгейт\" е за затвора, съзря пръста на \"кръгчето \"Орион\", а после се извини на журналистите за престараването на подчинените си. И направи това извинение на няколко пъти достатъчно убедително. Самата Надежда Михайлова убедено твърдеше, че зад записа и разпространението му стоят тъмни сили. \"Самият факт, че компроматът е забавен с десет дни, говори, че това време е използвано за манипулиране на записа\", сподели тогава тя. \"Скандалното е, че срещу опонента се използват методите на политическата полиция\", обобщи Михайлова. Правосъдието пък се задейства с неподозирана скорост - проверката приключи бързо, откри данни за престъпление и на 8 октомври 1999 г. прокуратурата нареди разследване по два текста от Наказателния кодекс - чл.145а и чл.339а. С което Защото по първия текст се наказва този, който използва информация, събрана чрез специални разузнавателни средства, извън нейното предназначение за опазване на националната сигурност или за целите на наказателното производство. Вторият визира неразрешеното по установения ред произвеждане, използване, продаване или държане на специално техническо средство, предназначено за негласно събиране на информация. И в двата случая наказанията са затвор. И двата текста са приети през 1997 г., за да няма злоупотреби с данните от спецслужбите при използване на спецсредствата, и не са променяни досега. Само че случаят не беше такъв. За да стане, трябваше да е налице, примерно \"бръмбар\" (спецтехническо средство), поставен в ловешкото читалище от оперативно-техническа служба на МВР, с който е осъществено подслушване (оперативен способ) и е направен запис (веществено доказателствено средство). А Надежда Михайлова трябваше да е била разработвана от спецслужбите по подозрение за извършено престъпление или за да се опази националната сигурност. И някое от спецченгетата или друго недобросъвестно лице, докопало записа, да го е пуснало на медиите. Магистратите обаче подминаха с лека ръка тези подробности. Особено след като лично премиерът Иван Костов констатира, че министърката му е записвана \"незаконно\".  Девет месеца след \"Ловечгейт\" експертизата на Института по криминалистика и криминология на МВР все пак установи, че спецсредства не са използвани, записът е направен с микрофон от залата, а гласовете от касетите са истински. С което стореното от журналистите придоби реална същност - те си бяха свършили работата. Неслучайно преподавателят в три университета на Запад и член на Международната федерация на журналистите (МОЖ) Ронан Брейди заяви: \"Случаят с ловешката касета е показателен, че във вашата страна политици се опитват да държат журналисти настрана от истината. Лошото е, че така застрашават човешките права на хора от медиите и свободата на самите медии\" - това е изводът на Брейди. По никакъв друг начин не може да се обясни среднощният арест на журналисти в Ловеч, освен като опит да се възпрепятства дейността на средства за масова информация, казва той. А на него няма как да не се вярва...   Тези микрофони сигурни ли сте, че не чуват\", опасява се от подслушване лидерът на сините в града. \"Е-е, че к'во\", отвръща външната министърка по време на скандалния инструктаж в Ловеч. Скандална касета е със запис на разговор-инструктаж в Ловеч между външната министърка Надежда Михайлова и няколко сини функционери. В сбирката на сцената на ловчанското читалище \"Наука\" освен Михайлова участват ловешките депутати от СДС Владислав Костов (шеф на парламентарната комисия по земеделие), Кирил Баев, Васил Мандев (лидер по това време на СДС в града), местният кандидат за кмет на сините Иван Арабаджиев, водачът на листата на съветниците Добри Атанасов, областният управител Гето Джурковски. Надежда Михайлова: Използвайте механизми. Слушам тука Гриша Ганчев сте завъртели... Хубаво, ако е с вас - с вас. Използвайте го да дръпне конци тук-там. Политиката е, зле звучи, но не е така просто, щото е симпатичен кандидатът и ще го изберат. Не става въпрос за непочтени методи, но има хора, които държат работни места. И които могат да кажат за кого да се гласува. Нямате много такива хора обаче, защото всички предприятия се ръководят от комунисти. Но имате централната власт. Значи, говорете с министри, които могат да повлияят на определени ръководители... Значи да се види кои фирми... Аз не познавам региона, защото познавам моите региони във Варна и Велико Търново. Но може да се седне и да се види, кои са фирмите, кои са шефовете, кои са приватизирани. Ако може, да се удари 1-2 приватизационни сделки, да се ударят публично... Така че, сигурна съм, че нищо не ви пречи да направите една проверка. Да им видите.... Вие, дето се казва, им знаете кътните зъби, ако не ги знаете, трябва да ги научите. Да се види тия, аджеба, какви са. Там, където имаме наши държавни предприятия с ръководители - Божков ли, към кое министерство ли, да се говори тия хора да бъдат ангажирани, ако щат да са комунисти. В крайна сметка, те работят за държавата... Гето Джурковски и Васил Мандев: Всичко държавно сме сменили... Михайлова: Вие трябва да седнете и да си изчислите гласовете, на какви гласове може да разчитате. Защо? Дори и да загубите - резултатът трябва да бъде висок. Защото това е авторитет. Всички знаем, че Ловеч е тежък град. Никой няма илюзия по отношение на това, че Ловеч просто ей така, просто ще го спечелим... Но идеята ми е - аз ще дойда пак. Ще намериме дата, защото ми се иска да ви подкрепя по начина, по който трябва да бъдете подкрепени. Защото сте се хванали на тежка битка. Но го направете събитие. Владислав Костов: Да, да... Михайлова: Просто го направете събитие. Щото покрай всичко друго, аз наистина съм външен министър. Имам достатъчно висок авторитет. Имам рейтинг втори след министрите - използвайте го. Дето се казва, аз ще ви прелея моя авторитет на вас. Това е смисълът. Мандев: Не направихме най-добрата, но направихме, мисля, добра разгласа.... Михайлова: Не сте спечелили журналистите! Мандев: И аз се чудех от малкото хора... Михайлова: Журналистите не сте спечелили. Джурковски: За съжаление всичко е червено тука. Михайлова: Няма значение... Джурковски: Те... При журналистите всичко е червено. С изключение на един или двама. Михайлова: Този от \"24 часа\" кат' го гледам какъв агресивен. Джурковски: Охо, охо... Мандев: Абе те всичките... Има само един-двама наши. Костов: Стела Бочева от радиото и тя е червена. Джурковски: Червена е, разбира се. С изключение на Емилия от БТА - всичко е червено. Михайлова: Хубаво е, че са затворени медиите. Те нищо не могат да вкарат в централната мрежа. Мандев: Направили сме екипи по всички направления - техническо обезпечаване, финансово обезпечаване, медийна политика... Михайлова: Абсолютно по всички въпроси. Намерете си разтропан човек да ви води пресцентъра. Направете си пресцентър. Мандев: Имаме го пресцентъра, разтропани хора - не. Михайлова: Грубо казано, намерете начин тия журналисти да ги хванете по някакъв начин.... Мандев: Част от тях, въпреки че не са комунисти.... Михайлова: Нахранете ги. Мандев: ... не изопачават нещата...  Михайлова: Това ви казвам, нахранете ги! Костов: Да, да, да... Мандев: Не изкривяват нещата, макар да са червени. Има от тях обективни хора. Не ни помагат, но не ни и вредят, не го правят така, че да... Костов: Не, след като нямаме собствени медии, които съществуват. И да намерим подхода към тях. Така правилно... Михайлова: Вземете медии от централните. Има варианти, просто трябва да седнете и да мислите! Мандев: Не бе, така са ловчалии. Те на гласуване ще дойдат, но тука няма да дойдат... Мачовете са много показателно нещо. Михайлова: Не ходят на мачове? Не ходят на мачове? Мандев: На международните мачове на \"Литекс\" ходят по 4-5 хиляди души. Костов: Чешити са, бе... Джурковски: Имай предвид, че са без вход. Михайлова: Аз също не ходя на мачове. Но мисля, че всички мъже ходят на мачове. Мандев: По принцип би трябвало да ходят... Михайлова: Търсете обществени прояви - на мачове, такива неща. Джурковски: Ходим отдавна. На всички срещи досега сме били на централната трибуна. Михайлова: Ама някой... Стоичков от тука ли е, от къде е? Джурковски: Не, той е от Пловдив. Пловдивчанин е. Михайлова: Пловдивчанин... А какви други имаше? Арабаджиев: Петър Хубчев. Добри Атанасов: Хубчев, но той е в Германия, не може да го докараме тука... Михайлова: Ще му пишете едно послание: Това е моят кмет!", "date": "2019.10.04", "title": "\"Ловечгейт\" 20 години по-късно"}
{"url": "https://duma.bg/bezplatno-uchilishte-za-grafiti-otvori-vrati-n200805", "text": "Само на 25, с образование по химия и микробиология, Дамян Николов напуска международна софтуерна компания, защото не му достига време да рисува. Открива графитите като тийнейджър, а днес професионално намира решения за интериор и екстериор. Преди две години той решава да основе и своя школа, за да научи новаците на основата в графити изкуството. Получава се нещо като килийно училище за графити, защото всеки дава това, в което се чувства най-добър. Идеята на безплатното графити училище във Варна е да скъсява дългия път на младите артисти и вместо те да драскат тагове и рисунки по стените, по-бързо да осъзнаят дали това изобщо е за тях, разказва Николов. Спонсори осигуряват материалите в училището, информира БНР. ", "date": "2019.10.04", "title": " Безплатно училище за графити отвори врати"}
{"url": "https://duma.bg/knizhovna-premiera-v-knizhen-tsentar-grinuich-n200804", "text": "Премиерата на \"В търсене на холивудския прислужник\" от Христо Добротинов ще се състои днес, 4 октомври, от 18.30 ч. в Книжен център \"Гринуич\". Книгата ще бъде представена от Георги Цанков.", "date": "2019.10.04", "title": "Книжовна премиера в Книжен център \"Гринуич\" "}
{"url": "https://duma.bg/kartina-na-pol-gogen-se-prodava-na-targ-n200803", "text": "Пейзажът \"Te Bourao (II)\" (\"Дървото\" на таитянски език), една от малкото картини от таитянския период на Пол Гоген (1848-1903), които все още са част от частни колекции, ще бъде изложен на търг през декември от аукционна къща \"Аркюриал\". Оценена на 5-7 милиона евро, картината с маслени бои от 1897 г. е част от цикъл от 9 нарисувани на остров Таити творби, които Гоген по-късно изпраща в Париж, за да бъдат включени в изложба в галерията \"Амброаз Волар\". Сред тях е известната му творба \"Откъде идваме? Кои сме? Къде отиваме?\", която е изложена в Музея за изящни изкуства в Бостън.", "date": "2019.10.04", "title": "Картина на Пол Гоген се продава на търг "}
{"url": "https://duma.bg/mistar-biyn-e-nay-inteligenten-sred-zvezdite-n200800", "text": "Актьорът Роуан Аткинсън, изиграл известния образ на мистър Бийн, е най-интелигентният сред звездите. Неговото IQ е 173. Холивудският красавец Мат Деймън, превъплътил се в гения от \"Добрият Ул Хънтинг\", Аштън Къчър от \"Двама мъже и половина\" и режисьорът и продуцент Куентин Тарантино, прочул се с бруталните си филми, пълни с насилие, имат коефициент на интелигентност 160. Арнолд Шварценегер пък е живото доказателство, че зад многото мускули се крие голям мозък с IQ 153. Известната манекенка Синди Крофорд притежава и красота, и интелект, като го потвърждава и нейният коефициент на интелигентност - 154. С толкова може да се похвали и Алиша Кийс, чийто вокал е лесно разпознаваем и я превърна в една от най-популярните певици на всички времена. Друга звезда от музикалната сцена - Шакира, навремето е била отлична ученичка, за което може да благодари на своето IQ, което е 140. Освен славата, парите и таланта актрисата Шарън Стоун има още един коз в ръкава си - коефициент на интелигентност от 148.", "date": "2019.10.04", "title": "Мистър Бийн е най-интелигентен сред звездите"}
{"url": "https://duma.bg/belgiytsi-ot-evroviziya-2020-idvat-s-kontsert-v-balgariya-n200799", "text": "Освен че ще представи Белгия на \"Евровизия 2020\", група Hooverphonic ще изнесе концерт на 11 октомври в столичната зала \"Универсиада\". Билети за събитието все още се продават. Изборът на трип-хоп формацията да излезе на сцената на престижния конкурс в холандския град Ротердам е на базата на партньорство между белгийската национална телевизия VRT и продуцентската компания на бандата. Музикантите от Hooverphonic получават международно признание след включването на хита им 2 Wicky във филма \"Открадната красота\" на Бернардо Бертолучи. Най-популярната песен на белгийската група в България е Mad About You. През годините вокалистките на Hooverphonic се променят, но ядрото от самото сформиране на бандата през 1995 г. остават Реймънд Гийртс и Алекс Калиър. Стилът на музиката им е хибриден - различните комбинации са между алтернативен и електро поп, рок и всякакви миксове, но винаги насочен към широката аудитория. Новата вокалистка на групата Лука Крюисберг е само на 18 години. Тя се присъединява към Hooverphonic след победата в петия сезон на предаването \"Гласът на Фландрия\" през 2017 г.", "date": "2019.10.04", "title": " Белгийци от \"Евровизия 2020\"  идват с концерт в България"}
{"url": "https://duma.bg/spektakal-za-nay-malkite-zriteli-n200802", "text": "Спектакълът \"Музиката на гората\" ще зарадва най-малките зрители на 5 и 19 октомври от 11 ч. Камерен ансамбъл \"Силуети\" и Надежда Кондаклиева продължават серията концерти за мъници от 0 до 5 г. и техните родители в Сити марк център за изкуство. Скъпите гости ще бъдат настанени на удобни възглавници, откъдето ще наблюдават вълшебната горска приказка. Специално подбрани пиеси - шедьоври от класическия репертоар, ще бъдат преплетени в красива горска история в рима. Участва Камерният ансамбъл \"Силуети\": Калина Митева - цигулка, Габриела Калоянова - виолончело, Лилия Жекова - пиано, Кристиян Калоянов - кларинет и Надежда Кондаклиева - водещ.", "date": "2019.10.04", "title": "Спектакъл за най-малките зрители"}
{"url": "https://duma.bg/anatoliy-stankulov-s-3-izlozhbi-navednazh-n200801", "text": "С 3 изложби наведнъж ще зарадва почитатели Анатолий Станкулов, който е познат на истинските ценители на изобразителното изкуство с непреходните си произведения. Прочутият автор събра в атрактивни експозиции творби, вдъхновени от трите му образования. Като художник блести с 40 живописни композиции по разказа \"Тенец\" на Йордан Радичков. Погледа си на архитект показва с 40 пейзажа от България, която обичаме. А професионалната си гледна точка на журналист демонстрира с карикатури, представяйки 70 сатирични рисунки, спечелили безброй престижни награди от национални и международни конкурси. Общо 150 платна на Анатолий Станкулов ще може да се разгледат от днес, в 18 ч., до 24 октомври в изложбен комплекс \"Зала България\" на Софийската филхармония. Живописните платна са подредени в Мраморното фоайе. Пейзажите красят първи балкон. А във фоайе партер са представени карикатурите на талантливия творец и художник на ДУМА. Анатолий Станкулов доказва, че е артист извън системата и с неизменната си гражданска позиция, като се кандидатира на предстоящите местни избори за общински съветник от БСП в София с номер 56 и преференция 132.", "date": "2019.10.04", "title": "Анатолий Станкулов с 3 изложби наведнъж"}
{"url": "https://duma.bg/stihotvoreniya-ot-ilko-kapelev-n200868", "text": "Нощ, все по-силно шумиш във очите ми млади. Светлината нагоре е тъжна, и бледа,        и прокълната. Блазе на глупака, който се моли в преддверието на ада и търси отвъдни сигнали върху екрана        на луната. Борчетата край дома на изкуството -        Сърцето, все по-често бодат, бродират, рисуват         крале и джелати. В този храм само аз и вълкът непредвзето коленичим на изповед и вярваме,           че сме побратими. Нощ, аз не търся от твойте звезди вдъхновение. Дъжд от пламтящи клади застрашително руква. Осем гарванчета под една телеграфна жица,           осенени от вятъра, пърхат към непорочните буки. Тази вечер аз -             и светец, и покаяник, търся изгубения в твоите сенки             път към светкавиците. Ти си несвършваща, нощ. Ти си тъжна, и бледа, и неомайна. Още звезда - и ще се откъсна от жилообразните ти пиявици. Аз щурмувам за сетно твоя хребет -           тих и омразен. Под твойте фенери мъждукащи            слушам как тръпне и пее големият пролетен срив. Ако се скъса спасителният лъч             под дървото на залеза ще разбия този капан и ще отплавам. С последния звезден риф. В този храм от зелено аз бях този безбожник, в който тайно провеждах всяка нощ репетиции. Само аз и щурците тук привечер дохождахме да нагласяме струните на крайпътните жици. Аз съм брат на щурците - тия нежни потисници всяка вечер нахлуваха с мандолини във мрака.  Вие свято надувахте меховете с измислици, ние тъжно ви слушахме - буболечки в тревата. Но веднъж, в подиробеда, аз видях на мегдана как децата развързват уморената мечка. После дойде тълпата - къс синджир от стомана - и поведе животното към леса вековечен. Само старците сетне си бърбореха хитро как през селото минали оня ден мечкадари. Някой вдигна чакмака като стомна пробита и в пшеничния кремък праханта се подпали. И от ярост обзети, вие хукнахте с камъни към света на щурците - към душите на хората. Като злато блестеше сред стърнището сламата - като злато, което отговаря на пробата. Днес, отвъд сеновала, пак опъваме струните. Палим с кремък фенера, закачен на небето. И в захлас наблюдаваме на звездите табуните, как отвличат понякога в колесница поета. Бях още момче и какво е предвидено горе не можех да зная, но чух предвещателя - гръм. Старицата тичаше, остър тризъбец набола в сеното, сушено неделя на топлия хълм. Утихнаха тъмните пориви. В душното пладне авлига предсказваше в облака свита беда. Коса нажежена процепи небето... И падна дъждовен откос - като наръч зелена трева. Събирах тепетата сухи, но в ум не побирах как може кръвта да щурмува най-горния слой на моето тяло, затуй че сеното умира от острите пики на този внезапен порой. Спасихме труда на косачите. Мокри и неми приседнахме в сенника - щит под дъждовната сеч. А после, когато земята съвсем се отпени, аз гледах как баба ми тръгваше нейде далеч... Старицата вече я няма, тъй както го няма вълшебното време на селския тих сенокос. Над гроба на баба тревата е само голяма, където в годината ходя веднъж като гост. Тъжен смях - упование над тълпата невежа, че един от бизоните - самороден гигант - ще постави с рогата си своя враг на манежа. Тази нощ за тълпата няма друг вариант. Тази нощ тя скандира, че земята е пъпеш и изкусно жонглира над кората й с нож. Дявол в кожа човешка, ти вселената мътиш, абсорбираш озона всяка научна нощ. Ти разтвори горите в своя пъкъл панелен. Слезе в морската фауна - разреди я без труд. С огнен меч прекрояваш този свят пренаселен - триумфално и гордо - о, мой двойнико луд! Някой ден ще наточиш патетично в корема на един от бизоните свойта свята кама. Под трупа на двурогия ще потъне арената: кървав хрип на изкуството, тих парад на смъртта. С мътен поглед ще гледаме как над бездната пада най-изящната перла, най-добрият талант. ...Да подпалим, мой двойнико, тази стълба към ада - ние нямаме просто с тебе друг вариант. ...Безкрайна буря. Задъхвам се, дъх не ми стига. Бургия сякаш дълбае гръкляна и аз, столетен пленник, записан във снежната книга, забивам нокти в яката, скована от мраз. Прославям топлите унти, ушанката, клина. Презирам призрака, който в сърцето ми спи. Ако е писано в този вертеп да загина, ще смажа с плазма свирепите вълчи зъби. В живота болката често пристига с охрана. Духът е тъжен отшелник във тялото-скит. И ето, щраква върховната орис - капана затваря челюсти. После стомахът е сит. Безкраен вихър. Ще има ли някога свършек? Свисти дробът на луната. Нагоре е мрак. Навред гадините вият, жадувайки мърша. И аз напредвам разгърден през вълчия сняг. В едно студено утро хората изнесоха в платно ковчега с тялото на вуйчо ми от пастта на блока. От третия етаж сандъкът изглеждаше като писмо, което близките на мъртвия изпращаха на Бога. Поглъщаше мъглата газката под тежкото небе - камионът возеше покойника към селото далечно. Снегът се стелеше. И стенеше безкрайното поле. И побеляваше по хълбока шосето вековечно. Така освободен завинаги от този скучен град се върна вуйчо на земята си. Посрещнаха го старците. Върху дъските буци чукаха като летен град и чак до сутринта край гроба му лаеха чакалите. Една звезда лети към рая. И избухва рисково. Нагоре е безкраем мрак. Закусват с птици облаците. Ветреят се прострени нощем като бели ризи, измамени и възкресени, душите на покойниците. Отдавна бе.             Дойде във чифт галоши и с две ръце почти като весла. А никой не му вярваше, че може да преплува шлепа под вода. По цели дни въртеше край реката лебедката на своя тих живот. Матросите му мътеха водата, но той не се гневеше -                        с бавен ход преместваше бамбука по-далече, където няма катери и дим.  Където никой няма да му пречи да хване днес поне един налим*. Докато в една дъждовна вечер, солена като дреха на рибар, камбаната над селото ехтеше с протяжен звън: рибарят бе умрял. Един живот, живян като по ноти, приключи и изчезна - яко дим. Но лодката на стария боботи и още обикаля за налим...  *налим - риба в северните реки   откъснах се от теб природо но трябва да се освежа едно листенце ще е пода на който благо ще лежа ще светна слънцето и тихо глава на него ще склоня сега ти посвещавам стиха във който ще те съхраня аз нямам време да се туля зад облаци и черен дим животът ми във тебе хлуе небесносин и невредим връхлитат ме стрелби и бури и мълнии ме громолят природо светла в мен ти тури искра от въглен неполят заспивам в листите ти горо но трябва да се освежа преди да си представя бора под който вечно ще лежа През 1981 г., едва 24-годишен, заминава в Далечния Север на Русия, за да го изучи...  Странства в безбрежните северни лесове, общува с еленовъдите и рибарите, работи на баржите в река Об, запознава се с живота на хантите (сред които установява трайни приятелства и живее при тях). Сътрудничи на всички по-големи литературни издания, приятелства с известни северни поети... Решава докрай да прочете необятната книга на Далечния Север и престоява в Русия 12 години. Плод на неговите северни преживявания е многопластовата му книга \"Сибирски дневник\". През 1988 г. отива да учи в Литературния институт \"Максим Горки\" в Москва.  Носител е на множество литературни награди, включително и на Паметен медал \"А.С. Грибоедов 1795-1829\" за принос в българо-руските отношения в областта на литературата. Автор е на повече от 3500 публицистични и информационни статии, репортажи, очерци, есета; на белетристичните книги \"POSTSCRIPTUM. Убежище за роман\" и \"Сибирски дневник\", както и на стихосбирките \"Пробуждането на совата\", \"Искра от писък\", \"Нощта след Великден\", \"Звездобойна\", \"Задочен полет\" (поема), \"Небесна книга\" и др. Превеждан е на руски, беларуски, украински, арменски и други езици. Член на Съюза на българските писатели.", "date": "2019.10.04", "title": "Стихотворения от Илко Капелев"}
{"url": "https://duma.bg/yulian-vuchkov-nestandartniyat-i-neudobniyat-n200869", "text": "На 22 септември т.г. ни напусна внезапно и неочаквано Юлиан Вучков - популярен и атрактивен телевизионен водещ, писател, културолог.  Роден е на 31 януари 1936 г. във Варна и израства като отритнато дете, в крайно неблагоприятна семейна среда. В годините на нерадостното му детство, изоставен от родителите си, го спасяват донякъде несигурните и непостоянни грижи на дядо му и баба му във Варна. Ужасна мизерия продължава да го притиска безмилостно през юношеските му и гимназиални, та даже и през студентските му години в София. Оставен на произвола на съдбата, за да се препитава и оцелява физически, е принуден да разчита на скромни хонорари от сътрудничеството си в различни столични издания. Макар и постоянно материално затруднен, невероятното му ученолюбие и завидните му умствени заложби го отвеждат в студентските банки на ВИТИЗ \"Кръстьо Сарафов\", където завършва успешно специалността \"Театрознание\". Но паралелно с това упорито чете, обогатява придобитата специалност, а и целенасочено разширява общата си култура и интелектуална ерудиция. Именно този неудържим стремеж за духовен растеж разкрива и светлите хоризонти на бъдещата му стремителна житейска и творческа реализация. Неговият все още плах професионален път започва с работа в Творческия дом на актьора и в Съюза на артистите в България. Но намирам, че изключително важна роля за навлизането му в творческите ни среди има привличането му за главен редактор на престижното национално издание сп. \"Театър\". По неговите страници намират място негови водещи статии и рецензии за нови пиеси, театрални спектакли, портрети на млади и утвърдени наши актьори, щрихи от текущия театрален живот у нас и в чужбина, а също така и дебютни драматични заглавия на млади талантливи автори. Това издига творческото му самочувствие и авторитет в родния свят на Мелпомена. Неусетно името му нашумява като неоценим барометър в генезиса на българския театрален възход през рядко креативните години на духовна социалистическа България. Спечелил си име на известен културовед, младият Юлиан Вучков ще видим през годините и като търсен и желан лектор в различни столични вузове и в скоро време се нарежда сред най-нашумелите имена от професорския състав на страната ни. Нещо повече - постоянно растящото му влияние в академичните ни среди го удостоява и за почетен професор в столични висши училища. Още през далечната 1965 г. се появява на бял свят дебютната му книга \"Живот с голяма и малка буква\", последвана от \"Кратки беседи по изкуството\" (1965), \"Театрални светове\" (1968), \"Човешки нрави\" (1975) и други стойностни издания. Където и да отиде, с каквото и да се заеме, той не може да избяга от магнита на сценичното изкуство. Заема се и издава \"История на българската драматургия\" (в три части), проследявайки нейното развитие от 1878 до 1989 г. В своите ненаситни творчески търсения той отива много далеч и по-късно, през 1997 г., се представя пред нашата общественост и с емблематичната си книга \"Кратка история на световната драматургия\", която се посрещна с голям интерес на руски език и в братската славянска страна. Талантливият театровед никога обаче не напуска в творческата си дейност общочовешките и културни проблеми на нашето съвремие, макар че често ни препраща и към миналите си преживелици. Красноречиво за това говорят книгите му \"Изкуството да живеем\" (1984), \"Загадките на любовта\" (1996), \"Върхове в историята на българската литература\" (1999) и др. Той не можеше да понася неправдите и недъзите в обществото. В поведението му битува известна нестандартност и себичност, която рязко го отличава от останалите му колеги. Такъв беше и в напрегнатите си изяви на малкия екран. Едва ли някой е можел да очаква, че този страстен театровед и даровит писател ще влезе в ролята на най-популярния и желан телевизионер. Повече от 30 години той бе най-любимият събеседник от малкия екран. Грабнал листовете с набелязаните теми и разпален, с хъс ни повеждаше из драматичния бързей на днешното ни измамно политическо битие. Учудващ е пороят от сладникави хвалебствия, с които обикновено го обсипваха десетки негови горещи привърженици. Навярно им допадаше острият критичен тон, с който професорът всеки път атакуваше днешните ни управници. Неговият парлив, съкрушителен език обичайно громеше безпощадно \"противника\", макар че не всички негови оценки бяха всякога правдоподобни, а нерядко - и недостатъчно обмислени и крайни. Но многохилядната му аудитория, както наричаше той своите слушатели и зрители, просто намираше отдушник от задушната действителност. В същото време пламенният говорител неведнъж е бил обект и на незаслужени обиди и ругатни от недобросъвестни люде, които не могат да се освободят от своята простащина. Но той винаги е понасял стоически тези словесни изстъпления и е разбивал като несъкрушим вълнолом връхлитащите го яростни вълни на безумието. Колко много ще липсва той на здравия разум. ", "date": "2019.10.04", "title": "Юлиан Вучков - нестандартният и неудобният"}
{"url": "https://duma.bg/nakade-otiva-ezikat-ni-n200870", "text": "Поводът за следващите мои размисли е поредната изложба \"Буквите на България - азбука на Европа\". За тези, които не знаят - това е една чудесна инициатива, стартирала преди повече от десет години. Общо 30 художници от 20 страни - 27 световни плакатисти и трима български автори представят българската азбука чрез плакати. Целта е да бъде популяризирана културата на България чрез темата за уникалността и универсалността на кирилицата - една от трите писмености в Европа. Оттогава изложбата е обиколила много страни по света, била е представяна и у нас.  Всичко това е много хубаво и красиво.  Но поражда и тъжни размисли. Какво е отношението на младите българи към нашата писменост? Все повече избират да пишат на \"шльокавица\" - на български с латински букви. И ако преди имаше оправдание, че мобилните телефони не разчитали кирилицата, сега всички апарати могат да го правят. Така по-лесно общуваме, всичко е на английски, английският е навсякъде, да използваш английски думи е модерно, казват.  Да, думите, чуждите думи, които непрекъснато навлизат в езика ни и го замърсяват, изтласквайки изконните български слова. И дори специалистите от БАН само повдигат рамене и ги включват в новите издания на тълковния речник. Чуждите думи, някои леко побългарени - с някое българско окончание или членувани, а някои просто привнесени.  И къде отива нашият прекрасен, звучен, богат на изразни възможности език? Къде отива нашата писменост, която Кирил и Методий са отстоявали с толкова плам и мисъл за бъдещето?  Чудя се кога и как се разкъсва тази връзка с езика? Защо на младите им е все едно дали пишат на латиница, дали на кирилица?  Имам познати, които държат децата им първо да научат английски, а след това - български. И чиито деца по-лесно се справят с английския, отколкото с българския.  И се сещаме за този толкова важен за бъдещето на нацията ни проблем само около Деня на народните будители или около 24 май.  А трябва, трябва да се вземат мерки. Да се приеме Закон за езика, който да се спазва. И например... Всички надписи по магазини, ресторанти и т.н. да бъдат първо на български и след това евентуално на друг език. С български думи. Сайтовете, социалните мрежи, мобилните оператори да блокират коментари и писма на \"шльокавица\". В медиите да се използва чист книжовен български език, в противен случай СЕМ да глобява. И още, и още... Защото сме преди всичко българи.  А плакатите. Идете, вижте ги, заведете и децата си. И се замислете. ", "date": "2019.10.04", "title": "Накъде отива езикът ни? "}
{"url": "https://duma.bg/v-horizonta-na-neobyatnoto-slovo-n200867", "text": "Ценителите на поетичното изкуство отдавна познават живеещата в Австралия Станка Николова с нейните книги \"Спасена тишина\", \"Когато лятото отмине\", \"Водно огледало\" и с публикациите й в периодичния печат. Сега пред нас е поредният й сборник \"В прегръдките на залеза - нови стихотворения\". Който отново ни въвежда в цветното, витално, многопластово дарование на авторката с корени в родния край и в диалог с планетата. Той е изграден от три части: \"Моята сова\", \"Късни плодове\" и \"Затишие\" - всяка от тях може да съществува в тематичната си завършеност и самостоятелно. В произведението обаче, поставени една до друга, взаимно се допълват с багрите, които носят и с дълбоката си емоционална същност. Над всичко и всички по страниците доминира енигматичният Живот. Такъв, какъвто го познаваме и едновременно - сложен, загадъчен и примамлив. С аромат на безкрайно дълголетие, но неусетно изплъзващ се като златен пясък от дланта на нашия съвременник. Тихо, неусетно сменящ сезоните на човешкото \"аз\", както и в природата, от безгрижната пролет на детството, през кипящата зрелост, до есента на равносметката от изминатия път и неизбежния за всекиго финал. Самата природа също отчетливо присъства в творчеството на Станка Николова със знаковите символи на слънцето, вятъра, небето, водата, короните на дървесата, вълните... В забързания ход на битието те често са незабележими, ала присъстващи в метронома на сменящите се ден и нощ. На онзи кратък миг, или мигове, на часовете и дните, отредени на всеки от нас тук, на земята. Всеки със своята орис, която се мъчим да проумеем и нерядко - да променим. Да си отговорим на трудния въпрос защо сме родени и какво ще оставим след себе си така, че да бъдем запомнени. С какво сме по-различни от околните, или се губим в сивия лик на тълпата. Човекът е мислещо същество - в това се крие неговата сила, а често - и видимата му слабост. В склонността му да създава и едновременно - да руши. Защо? Какво именно го подтиква? Стремежът му да бъде господар на света, или извечния копнеж за самоусъвършенстване? Опит да избегне тленната си същност и да достигне безсмъртие, та било то и лъжовно? Да, животът около нас става все по-сложен и този факт е ясно отразен във философската лирика на Станка Николова. В цялата книга, като фон за случващото се на планетата, крила е разперило времето. То е сред предпочитаните символи на авторката, може би защото е благословено с вечност. Върху неговата гръд се случват мащабни събития или дребни неща, раждат се и умират люде, но то остава все така - и любопитно, и равнодушно - пред нашите мимолетни дела. Няма начало, нито край божествената му същност и в аналите му рядко ще остане да свети нечий героичен подвиг. Обикновените човеци са само прах пред неговия поглед, поколенията им идват и си отиват, без да бъдат запомнени, съвсем според библейското прозрение \"от пръст си и на пръст ще станеш\". Времето и хората могат да бъдат равностойни съратници само докато свят светува. След предречения апокалипсис навярно другаде в космическата тишина, в безкрая на Вселената, ще се зароди нов живот. В него други създания ще се питат защо съществуват. С какви очи да гледат на себе си и какво да градят и надграждат така, че името им да се помни. Но това са само предположения... Защото в лириката на Станка Николова светят човешки радости, достъпни за всички нас: очите на децата, неусетно порастващи и поемащи по свой път, \"снимките\" на отминали години, изживени достойно и спомените за съратници, с които сте вървели дълго в общ коловоз, любовта, милите лица на роднини и близки. Защото, както споделя самата тя в \"Затишие\": \"На пръсти някак се изнизва животът, захапал пъпната връв на залеза, а ти, от охлюва даже по-кротка, стискаш билета, за него запазен\". В поезията на Станка, включително и \"В прегръдката на залеза\", е втъкана мъдростта на вярното житейско наблюдение. Съчетано с философския и емоционален анализ на битието, което ни обгръща и отрежда всекиму предначертана роля. Едни израстват до водачи на обществото. Други безволно плуват по течението, докато бъдат накрая изхвърлени в блатото на трайната апатия. Но всеки е орисан да бъде нещо в социалния паноптикум на съвремието си, в това число и поетът. Авторката е включила няколко стихотворения с подобно заглавие в новата си книга и това не е случайно. Защото творецът, доловимо или не, е натоварен с различна за околните мисия - да бъде морален изповедник на обществото. На неговите терзания, болки и очаквания и в това си качество - водител на масите към едно по-добро бъдеще върху постамента на настоящето. При това - без да очаква приживе лавров венец за благодарност, или поне признателна усмивка.  Поезията на Станка Николова е пропита с нравствените ценности на века, в който живеем. Със скрижалите на добротата, стремежа към хармония и разбирателство между хората от различни възрасти и далечни географски ареали. Стиховете й са своеобразни химни, зовящи към взаимност в пътя през годините, изпречилите се препятствия и спорове в каква посока да вървим. Какво да ценим в зората на всеки нов ден и какво да простим, да отминем без горчивина и внимание в личностната равносметка, когато слънцето клони към залез. Тя обича човеците и философската й поезия ни е поднесена изповедно, \"делнично\" и разбираемо. Но зад привидната делничност се крие дълбоко познаване на живота в неговите радости, значими стойности и красиви цели, с които ни прави неусетно съпричастни. Въвежда ни в храма на мъдростта и цветните послания, правещи ни по-добри, смирени и готови да простим причинената неправда. Да се извисим над дребните щения и материални цели в името на духовността, чистите помисли и светли очаквания. Авторката знае цената на изреченото слово и сякаш укротени в неспирния бяг за хляб и зрелища, кротко присядаме до изворите на споделеното от нея. Което с всеки нов прочит става все повече и повече. ", "date": "2019.10.04", "title": " В хоризонта на необятното слово..."}
{"url": "https://duma.bg/aligator-pogalnal-poveche-ot-300-moneti-za-54-godini-n200798", "text": "Алигатор в японския зоопарк близо до Нагоя е погълнал около 330 монети, хвърлени от туристите в езерото му от 1965 г. до смъртта му това лято, съобщи \"Спутник\". Смята се, че влечугото е починало на 54-годишна възраст. Посетителите обикновено хвърлят монети в алигаторското езерце за късмет. Аутопсия разкри, че животното не е имало някакъв вид органна недостатъчност в резултат на погълнатите пари. Според Japan Times, алигаторът е бил видим само през стъклен екран през първите две десетилетия от пребиваването му в зоопарка. От 1989 г. обаче посетителите са могли да наблюдават влечугото без бариера. Възможно е животното да е погълнало монетите заедно с камъчета, тъй като алигаторите обикновено ги вкарват в стомаха си, вероятно за да помогнат при храносмилането. Според музея на палеонтологията на Калифорнийския университет много животни, включително птици и влечуги, поглъщат малки камъни, които се наричат гастролити, въпреки че тяхната функция не е напълно изследвана.", "date": "2019.10.04", "title": " Алигатор погълнал повече от 300 монети за 54 години"}
{"url": "https://duma.bg/nay-stariyat-retsitator-na-botev-smirnenski-i-vaptsarov-n200861", "text": "На 15 юли тази година столетникът социалист  Александър Николов-Бай Сандо навърши 105  години.  При честването на юбилея най-старият пловдивски жител, член на Благоево-Димитровската партия в града, Бай Сандо даде и една необикновена рецепта за дълголетие. При него то се е случило така: - На 19 години ми отнеха гражданско-политическите права за 8 години, на 28 години бях, когато отново ми ги отнеха за още двайсет години. Взеха ми ги, но... сега ги живея и ще ги живея... Чувството за хумор го е крепяло през целия му труден, но славен живот. Даже във времето, когато бил осъден на смърт от фашистите, защото е разпространявал комунистическите идеи в казармата. Имал е бедно и много трудно детство в многодетно семейство. Родителите му били  емигранти от Вардарска Македония. Самият той чиракувал в Бургас и София. Работил по 12 часа. Но когато идвало време за отдих, взимал книгата в ръце.  Книгите били неговия университет. Оттам той усвоил \"специалността\" на убедения комунист. Особено трайна диря оставил в съзнанието му на подрастващ романът \"Спартак\". Но възприел твърдо за цял живот  комунистическите идеи по време на Лайпцигския процес. Успял да си купи от вестникарска будка книжката със знаменитата реч на Георги Димитров пред нацисткия съд само секунди преди жандармеристите настървени да \"арестуват будката\" и да конфискуват всички книжки с речта. Съпътствали го в тези години безброй премеждия, арести, мъчения и побоища в затворите.   Но от идеята не се отказвал! За комунистическата си идеология  като войник получава смъртна присъда. Но отървал въжето с голям късмет. Благодарение на адвоката му, който доказал, че е непълнолетен по разказа на майката кога го е родила. И благодарение на човещината на попа и кмета, които му издали кръщелно с дата, изкарваща го един месец по-млад. Това решило нещата.  Смъртната му присъда била отменена като на непълнолетен. Осъдили го фашистите все пак на над 8 години затвор, дето се казва, да не е без хич. Но в затворите четял. Крепели духа му стиховете на Ботев, Смирненски и Вапцаров, които той рецитирал и зад решетките.  Срещал се е на живо и с автора  на \"Моторни стихове\" - Вапцаров. И днес, на тази преклонна възраст, е известен като талантлив рецитатор, най-старият, който представя стиховете на Ботев, Смирненски и Вапцаров... в света. Преди време се почувствах като наелекризиран, когато чух рецитацията му на \"Вяра\" от Вапцаров в пловдивско читалище в Стария града. Интервюирах го и заснех с камера, заедно с рецитацията. Знаменателно бе в това интервю да се  чуят от устата на побелелия столетник думите за Вапцаровата вяра в идеите на социализма: \"Тя е бронирана здраво в гърдите и бронебойни патрони за нея няма открити, няма открити!\"", "date": "2019.10.04", "title": "Най-старият рецитатор на Ботев, Смирненски и Вапцаров "}
{"url": "https://duma.bg/bezplatni-pregledi-za-hora-s-diabet-i-rani-po-stapalata-n200854", "text": "Всички нараняваме крайниците си, а ходилата са изложени на ежедневен риск от травми. Докато раните при здравите хора зарастват сравнително бързо, при диабетно болните оздравителният процес е значително по-бавен и често съпроводен с инфекции. Диабетиците често страдат от нарушено кръвообращение в периферните съдове на крайниците. При неправилно оросяване тъканите стават особено уязвими на травми, които зарастват много бавно. Тогава се диагностицира т.нар. диабетно стъпало. Причините за него могат да бъдат много: порязвания, мехури след изгаряния, натъртвания и охлузвания. Не бива да се подценяват също гъбичните инфекции по кожата и ноктите, врастналите нокти, мазолите и др. Диабетните язви по стъпалата са едно от най-честите усложнения, свързани с диабета, и трябва да им се обърне особено внимание, тъй като ненавременното лечение води до тежки инфекции, 20% от които завършват с ампутация. През октомври и ноември продължава инициативата \"ПоСтъпи Отговорно\" за профилактика на пациенти с диабетно стъпало. В рамките на кампанията можете да направите МВР Болница, гр. София проф. Лозев/д-р Пидакев: 02 982 15 37 17-а поликлиника, гр. София д-р Богданов: 0896 832 719 МЦ \"Хубча\", гр. София д-р Горанова: 0899943548, 0878320900, 0887217378 МЦ \"Асклепий\", гр. Дупница д-р Кирилов: 0701 50616; 0894 604530 При всяко съмнение за незаздравяваща рана на ходилото, е необходимо да се направи консултация с лекар! Не трябва да се отлага професионалната намеса, защото рискът е огромен. Много пациенти посещават специалист, когато вече запазването на крака е невъзможно. Ако заболяването не се лекува в началните фази, тези рани водят до сериозни усложнения като гангрена и последваща ампутация. Усложненията от диабетните язви могат да бъдат избегнати с правилното им лечение!", "date": "2019.10.04", "title": "БЕЗПЛАТНИ ПРЕГЛЕДИ ЗА ХОРА С ДИАБЕТ И РАНИ ПО СТЪПАЛАТА"}
{"url": "https://duma.bg/mihail-slavchev-dostoynite-hora-mogat-da-izchistyat-politikata-n200853", "text": "- Хубавото и спокойно допреди няколко години Божурище всекидневно се разраства. Изгради се икономическа зона, която като цяло е в плюс за общината. За съжаление стана отново \"по български\" - има икономическа зона без необходимата инфраструктура към нея. По тази причина целият трафик към зоната минава през основния вход за Божурище, през населени места, жилищни квартали и затруднява всички граждани както на Божурище, така и на столичния квартал \"Толева махала\". Допълнително трафикът причинява доста шум, води след себе си и много мръсотия. Всички тези неща ни накараха да потърсим решение, видяхме го в продължаването на бул. \"Царица Йоана\" до индустриалните зони. - Още преди две години направихме среща с изпълнителния директор на Индустриални зони г-жа Барес. Стана ясно, че темата с инфраструктурата е тотално пренебрегната и все още нищо не е задействано. Това ни подтикна като граждани сами да се организираме бързо, така започнаха и протестите. Този проект е жизненоважен не само за живеещите в Божурище и в \"Толева махала\", но и за страната, тъй като става въпрос за доста чуждестранни инвестиции. Пътят е важен, защото има твърде много хора, които разчитат на добрата инфраструктура, за да могат да обслужват фирмите си. На 12 септември тази година при откриване на логистичен парк на датска компания се проведе поредният протест, при който спряхме кортежа на министър-председателя Бойко Борисов и разговаряхме с него. Получихме уверение от негова страна, че проблемът ни ще бъде решен. Надяваме се това да се случи наистина. - Шансът е на такива територии да се развива бизнесът, но без това да става за сметка на гражданите. Ето, в случая Божурище - да развиваме икономическа зона, там са заети много местни жители, идват и хора от София... Въпросът обаче е решен само частично, има много неизяснени и неуредени подробности, което пречи на част от населението. Получава се така, че една част от Божурище харесва зоната, а другата е по-скоро песимистично настроена към нея заради влошения трафик, задръстванията и неуредиците. Необходимо е да има баланс между бизнеса и живеещите в градовете и в по-малките населени места. - Доста сложен въпрос. Според мен помага - за сметка на районите в София местната власт тук не зависи от Столичната община като бюджет и като решения. Това е добре, управниците сами решават кое е най-доброто за живеещите в община Божурище. В същото време близостта със София неизменно води до свързаност с града. Има моменти, в които без комуникация и съвместна работа между Столичната община и община Божурище нещата няма как да вървят нормално. - Божурище има доста нерешени въпроси, темите за промяна са много. Както вече казах, за мен е важно да се подобри значително инфраструктурата на града. Имаме проблеми с водоснабдяването - особено през летните месеци. Като цяло чистотата за мен е приоритет, на който трябва да се обърне по-голямо внимание. Бих искал да има периодично почистване на целия град, говоря за измиване на улици, за почистване на паркове и на градинки, нещо, което в момента остана на заден план за общинарите. - БСП има ясна визия какво и как трябва да се промени. Искаме да се осигурят безплатни детски градини. БСП има за свой приоритет да помага на нуждаещите се, не е забравила хората, които са на прага на бедността. В същото време се търси и връзка с бизнеса, обмислят се варианти как да се привлекат повече инвестиции и всичко това да става с грижа за хората. - Не. Може би много хора приемат политиката като мръсно нещо, но аз лично смятам, че достойните хора като мен могат да променят мнението на масата. - Аз лично бих искал да видя повече млади хора в управлението на общините като цяло. Не казвам то да бъде изградено само от млади хора, тъй като не смятам, че това е правилната формула. Уверен съм, че с баланс между опита и младостта би се получил най-добрият ефект за всяка община и разбира се - за Божурище. Виждам, че БСП работи в тази насока. Ето, аз съм в листата за общински съветници, кандидатът на левицата за кмет на Божурище Весела Иванова също е млад човек, който заслужава възможността да се докаже като управленец. Смятам, че младите също могат да допринесат за развитието на населеното си място. Важно е да получават път да се развиват, за да покажат целия си потенциал. - Първо, всеки от съветниците ясно да осъзнае, сам за себе си, че трябва да работи за развитието на Божурище. Да няма скрити, задкулисни сделки, лични интереси пред тези на общината - това е най-важното. Само тогава можем да очакваме от Общинския съвет да работи активно за развитието на Божурище. Като цяло се нуждаем от смяна на управлението. Надявам се да има разрастване на общината, повече паркове и зелени зони, модернизация на съществуващите материални бази на училища и детски градини. Това са няколко от нещата, които да задържат младите хора да живеят и да учат децата си в Божурище, а не да търсят София. - Освен от бюджета на общината, от европроекти, от хора, които се занимават с бизнес. Има откъде. Бъдещият Общински съвет трябва да е много активен точно по темата за намиране на повече инвестиции. Когато те бъдат адекватно реализирани в общината, животът тук определено би бил по-добър.", "date": "2019.10.04", "title": " Михаил Славчев:  Достойните хора могат да \"изчистят\" политиката"}
{"url": "https://duma.bg/fermentirali-hrani-vodyat-do-trevozhnost-n200856", "text": "Милиони хора по света страдат от тревожно разстройство, а около 40 млн. от тях са американци. Всеки намира начин да управлява тревожността си с лекарства, упражнения или специален двигателен режим. Ако живеете с хроничен стрес или тревожност, може да прекарате голяма част от деня си, управлявайки го с инструменти като терапия, съзнание, упражнения и лекарства против тревожност. Но знаете ли, че според учени тревожността може да бъде предизвикана от определени храни? Ако тревожността все още се отразява на живота ви, може би си струва да хвърлите поглед към чинията и към чашата си. Вярвате или не,  който консумирате, за да потушите социалната си тревожност, всъщност я влошава, категорични са медиците. Струва ви се, че той успокоява нервите, но всъщност може да има отрицателно въздействие върху хидратацията и съня - двата съществени фактора, които може да предизвикат симптоми на тревожност, коментира специалистът Ерин Палински-Уейд. Алкохолът променя нивата на серотонин и невротрансмитерите в мозъка, което влошава тревожността. А когато ефектът от алкохола отслабне, може да се почувствате още по-разтревожени, казва Палински-Уейд. Пиенето в умерени количества - 1-2 чаши на ден, обикновено е безопасно. Според специалистите няма истински заместител на алкохола, но все пак като алтернатива се предлага безалкохолната бира.  Любимият ни сутрешен ритуал - може да причини повече вреди по отношение на тревожното безпокойство, смятат експертите. \"Високите нива на кофеин могат не само да повишат тревожността и нервността, но и да намалят производството на чувствителния към тялото химичен серотонин, предизвиквайки потиснато настроение\", казва Палински-Уейд. И все пак, според експерта обикновено кофеинът е безопасен в ниски дози. Проучване установило, че хора, които пият 300 мл кофеин на ден, съобщават за почти два пъти повече стрес. Добре е да не се забравя, че някои добавки и лекарства включват кофеин - жълт кантарион, женшен, лекарства против главоболие. Твърди се, че чаят Matcha е добра алтернатива на кафето заради съдържанието на L-теанин, който е известен със своите релаксиращи ефекти, но без да дава сънливост. Стареещи, ферментирали и култивирани храни също могат да засилят тревожността. Чиния с звучи невероятно релаксиращо, нали? Но според учените това не е точно така. По време на процеса на ферментация бактериите разграждат хранителните протеини до биогенни амини, един от които е хистаминът. Той е невротрансмитер, който влошава храносмилането, хормоните и сърдечносъдовата и нервната система. При податливи индивиди може да предизвика безпокойство и безсъние. За да сведете до минимум непоносимостта към хистамин, избирайте пресни, пълноценни храни, препоръчват медиците.  Няма начин да избегнем захарта на 100%, тъй като естествено я има в много храни, сред които и плодовете. Но добавената захар допринася за общото безпокойство. Консумацията на големи количества преработена захар може да предизвика чувство на притеснение, раздразнителност и тъга. Специалистите по хранене припомнят, че добавена захар има не само в сладкишите, но и в кетчупа, някои салатни сосове, белия хляб. Бялата захар спокойно може да бъде заменена със стевия.", "date": "2019.10.04", "title": " Ферментирали храни водят до тревожност  "}
{"url": "https://duma.bg/krasimira-stoyanova-shte-pee-u-nas-v-kontsertno-izpalnenie-na-evgeniy-onegin-n200851", "text": "Голямата дама на оперната сцена - сопраното Красимира Стоянова, ще блести в зала 1 на Националния дворец на културата на 21 декември в концертното изпълнение на операта \"Евгений Онегин\" от Чайковски, научи ДУМА от Николета Николова. Стоянова ще изпълни партията на Татяна редом с талантливите си колеги Атанас Младенов - баритон, в партията на Евгений Онегин, Михаил Михайлов - тенор и лауреат на редица оперни конкурси, като Ленски, мецосопраното Виолета Радомирска (Олга), която през настоящия сезон дебютира на сцената на Миланската скала, и Иво Станчев - бас, като Княз Гремин. Концертът е копродукция на БНР и НДК и е с участието на Симфоничния оркестър и хор на БНР с диригент Павел Балев. Билетите вече се продават на касите на билетния център и онлайн на tickets.ndk.bg. Носителка на почетната титла \"Камерзенгерин\" на Виенската щатсопера, Красимира Стоянова е постоянен гост-солист на държавната опера. Международната й кариера се развива бързо и отвежда сопраното в най-престижните оперни театри и концертни зали по света - \"Метрополитън\" и Карнеги хол в Ню Йорк, Кралската опера \"Ковънт гардън\" и Роял Албърт хол в Лондон, Миланската скала, Дойче опер, Концертхаус в Берлин и много други.  През годините сопраното изнася концерти под диригентството на Рикардо Мути, Зубин Мета, Марис Янсонс, Жорж Претр, Сър Колин Дейвис, Бернард Хайтинк, Сейджи Озава, Мюнг-Вунг Чунг, Франц Велзер-Мьост, Фабио Луизи, Даниеле Гати и др. Рециталите на Красимира Стоянова \"Славянски оперни арии\", \"Верди арии\" и \"Веризмо\", съвместно с маестро Балев, получават \"Международната награда за класическа музика за 2012\", както и годишните награди на немската музикална критика за 2012, 2014 и 2017 г. ", "date": "2019.10.04", "title": " Красимира Стоянова ще пее у нас в концертно изпълнение на \"Евгений Онегин\""}
{"url": "https://duma.bg/italiankata-v-alzhir-gostuva-v-narodniya-teatar-n200852", "text": "Държавната опера в Стара Загора ще представи на сцената на Народния театър \"Иван Вазов\" своята впечатляваща постановка на Росиниевия шедьовър \"Италианката в Алжир\" на 13 октомври от 19 ч. Тази година трупата гостува на сцената на НТ за втори път. На 30 май оперно-кукленият спектакъл на \"Турандот\" преживя своя триумф на софийска сцена, припомня Сийка Лапачка, експерт ВО на операта.  В \"Италианката в Алжир\" софиянци и гости на столицата ще се срещнат със забавното и оригинално пресъздаване на вечните теми за любовта и оспорваната свобода на жената и нейното право на избор. Действието е пренесено в първите десетилетия на XX век - времето на новите технологични и модни открития, които навлизат в света на Ориента. Оригиналните сценични решения на италианската художничка-сценограф Мартина Сеня и костюмите на Мария Пупучевска, както и уникалните хрумвания и артистични подходи на режисьорката Урсула Хорнер обещават незабравимо преживяване за българската публика с героите на класическата опера-буфа на неподражаемия майстор на комедията Росини. Предстои много смях, веселие и истинска наслада от виртуозните изпълнения на солистите в главните роли Петя Петрова, Родриго Тросино (Италия), Валери Турманов, Ивайло Джуров, Деси Стефанова, Емилия Джурова, Александър Марулев и др., хора и оркестъра на Старозагорската опера под диригентството на главния диригент Ивайло Кринчев. Идеята за реализацията на \"Италианката в Алжир\" е на директора Огнян Драганов. Познавайки добре работата на своята талантлива колежка Урсула Хорнер (известна на българската публика със знаковия си спектакъл на \"Хофманови разкази\", поставен в Русе и Пловдив, с постановката на операта \"Трубадур\" в Пловдив, както и със \"Севилският бръснар\", с който Македонската опера и балет гостува миналата година на 49-ото издание на Фестивала на оперното и балетното изкуство в Стара Загора), Драганов без колебание избира атрактивното и рядко поставяно у нас оперно заглавие от афиша на Македонската опера и балет. Още повече, че Старозагорската опера разполага с великолепен солистичен състав за всяка от главните роли. Истинска привилегия е участието в ролята на Изабела на мецосопраното Петя Петрова, постигнала своите професионални върхове именно в Росиниевия репертоар. \"Ролята ми е чудесна, чувствам се превъзходно в компанията на своите колеги в Старозагорската опера. Тук започна моят път като изпълнител в България и съм много щастлив\", споделя италианецът от мексикански произход Родриго Тросино (Линдоро). \"Преди 25 години гледах тази творба във Виенската щатсопера с участието на Веселина Кацарова. Оттогава имам огромното желание да съм част от спектакъл на \"Италианката в Алжир\". Като дете съм живял 3 години в Либия, познавам манталитета на хората в арабските страни. Моят герой, беят Мустафа, е едно непораснало дете, което иска да доказва себе си непрекъснато и да контролира ситуацията\", казва Ивайло Джуров. Декорите и костюмите са на Македонската опера и балет и това е първият съвместен проект със Старозагорската опера. През декември 2017 г. бе подписан Меморандум за сътрудничество и обмен между двата културни института. Спектакълът на \"Италианката в Алжир\" слага началото на дългосрочно професионално партньорство в контекста на учредената през 2015 г. Балканска оперна мрежа.", "date": "2019.10.04", "title": " \"Италианката в Алжир\" гостува в Народния театър"}
{"url": "https://duma.bg/da-chetesh-v-studentski-grad-ne-e-demode-n200859", "text": "Те са млади, красиви, усмихнати, респектиращо уверени и интелигентни. Живеят в Студентски град и искат... да четат, да общуват на живо, да дебатират по ежедневни и глобални теми, да участват в изграждането на собственото си бъдеще. И успяват. Група младежи на по двайсетина година вече могат да се похвалят с първия си завършен и впечатляващ проект - споделено пространство за учене, срещи, презентации, литература и изкуство. Study Hub e първата денонощна библиотека в Студентски град, която отвори официално врати на 1 октомври. Всъщност мястото е много повече от библиотека. Там всеки желаещ може да ползва интернет и компютър, стотици томове литература - художествена и специализирана, да участва в различни дебати, срещи по интереси, презентации на различни теми, разработване на студентски проекти.  Инициатори са петима младежи, обединили се в сдружение \"Студенти в действие\". Идеята се ражда преди около две години. Когато Цветомира и Мартина трябва да учат за изпити, а се оказва, че няма къде. В стаята им колежката спи след нощна смяна, помещението в общежитието, което трябва да се ползва като читалня, отдавна е място за купони... Бързо момичетата разбират, че не са единствените с подобен проблем. В близката бензиностанция има повече студенти, отколкото клиенти. Това, разбира се, ги шокира. Но те не се задоволяват с мрънкане и въздишки, а решават да променят нещата. Събират се с няколко колеги и мислят - първоначално доста предпазливо. Всъщност изобщо не са убедени, че Студентски град ще приеме място за учене, вместо поредния бар или пицария. Пускат анкета сред младежите и се оказва, че внушителен процент не откриват подходящо място за подготовка за изпити, общуване с колеги по време на учене, социални контакти с различни студентски общности.  Така се ражда първият проект. Ентусиастите учат в сферите на мениджмънта и стопанското управление. Затова лесно се справят с изготвянето на бизнес план. Признават, че са търсили консултации със специалисти и все още не се страхуват да питат, да променят идеи в крачка, да изчакват най-удобния момент. Успяват бавно, но уверено. Идеята им е прегърната от няколко неправителствени организации, свързани с образованието и младите - \"Национален младежки форум\", \"Заедно в час\". Работят активно и със Студентските съвети. Заедно с още няколко сдружения вече са планирали първите презентации и тематични срещи в Study Hub. Така например всеки четвъртък ще има настолни игри. Добре дошли са всички, независимо дали живеят в Студентски град или в друга част на столицата.  Интересен е пропускателният режим в клуба, който може да се определи и като денонощна библиотека. Всеки студент ще си закупува карта и с нея може да влиза по всяко време, независимо дали има човек на рецепцията или не. Картите може да са еднодневни или месечни, дават право да се ползва помещението, всички книги, да се посещават събития в Study Hub. Сигурно ще има и случаи на вандализъм, но се надяваме да са по-малко. Вярваме, че има много хора, които наистина ще открият тук своето пространство за социални контакти, четене, срещи със съмишленици, разказва Цветомира.  Библиотеката ще разполага с 50 места, както и с по-малка зала с до 20 места. Първоначално имахме идея да направим и малка кухня, за да може посетители да си приготвят кафе и закуски. С времето това отпадна, защото все още не можем да преценим дали студентите, които идват тук, ще имат нужда и от това. Все пак храна може да се намери много по-лесно и бързо в Студентски град, отколкото книги и място за учене. Ние сме сдружение с нестопанска цел, обяснява Цветомира. Затова всички приходи от абонаментните карти за Study Hub няма да се разпределят между нас, а ще отиват за поддържане на пространството и разрастването му. Това не е бизнес, казва момичето. Спомня си началото. Търсят подходящо помещение, но удрят на камък при преговорите с различните университети и със Столична община. Оказва се, че общината е собственик на терени, но не и сграден фонд в района. Ориентират се към помещение под наем. Сравнително бързо откриват \"своето местенце\". Улучват и собственика - човекът настоява мястото да не се превръща в бар или кафене. Студентите, абсолютно доброволно се включват в довършителните дейности в помещението - рисуват стените, организират благотворителни базари за книги и учебници. Цялата налична литература в библиотеката е от дарения. Книгите могат да се четат на място, а ако някой реши да вземе нещо за \"домашен прочит\", може да го върне по-късно или да го замени с друго издание. Всяка седмица са планирани и литературни четения.  Целта ни е студентите да припознаят мястото не само като библиотека. Нека тук да се срещат и общуват младежи с интереси в различни сфери, с проекти, проблеми или решения, описва още една от идеите за Study Hub Цветомира. Ентусиазмът на тези млади хора да се организират сами и да търсят решения е заразителен. Студентите вярват, че промяна е нужна и че зависи от самите тях. Студентски град отдавна се слави повече с баровете, литрите алкохол и шумните компании. Оказва се обаче, че да четеш и да учиш също не е демоде.", "date": "2019.10.04", "title": "Да четеш в Студентски град не е демоде"}
{"url": "https://duma.bg/toni-marinova-slanchevite-detsa-sa-magnit-za-dobrina-n200860", "text": "- Карате ме да мисля много как да отговоря на този въпрос. И да, и не. Институциите продължават да са основният ни проблем, но за мен хората винаги са били и са основният фактор, който случва или не нещата. А хора в България има. Прекрасни хора даже! Но все още няма достатъчно сила и увереност, че можем сами да си променим битието. Колкото до другите - тези, за които децата със СД са болни и страдащи и по-добре да не са се раждали - те винаги ще съществуват. Перфектността на съвременното общество го е заложила изначално това отношение.   \"Стандартните\" хора не искат да са различни и да им е трудно. \"Загрижените\" лекари, които препоръчват на родителите да си оставят детето с увреждане, защото от него нищо няма да стане и само ще им провали живота, още ги има. Но те също не са лоши хора - просто го правят от криворазбрано добро. Вярват, че така спасяват семейството, без да осъзнават какви поразии докарват с тези нечовешки присъди. Но и това се променя. В последните две години нашето сдружение изнесе обучителни лекции на студенти по медицина, които, забележете, сами ни потърсиха, за да им помогнем с актуална информация за синдрома. Когато тези млади хора влязат в българските болници, \"присъдите\" вече ще са други, убедена съм. - Все още не знае, че могат. И заслужават. Защото са част от всички нас. Но който иска, се научава. И то супер бързо. Когато поднасяме интересно информацията, нещата се случват. Десет години вече съм в тези \"екзотични\" води и те стават все по-бистри. Има надежда. - Поводът да го напиша беше един от нашите големи дни - 21 март, международният ден на хората със СД. Като човек, свикнал да работи с информация и послания, никога не изпускам възможност да разказвам на хората за синдрома и моето специално дете. Така се роди и този текст. По професионално \"задължение\" и с много, много майчина емоция. Но онази вечер, в която го написах, имаше и нещо друго. Приспивах Яница. Бях седнала на леглото и галех челцето й, подреждах косата й по възглавницата... Оглеждах се в усмихнатите й бадемови очички. И изведнъж осъзнах, че не тя има нужда от мен, а аз от нея. Тя е тук заради мен, заради нас. И ако сега решат да ми я вземат, няма да мога да се разделя с това съвършено създание, дошло сякаш от друг свят. Като извънземна слънчева грешка в долната наша земя. Беше толкова силно и поглъщащо прозрение, което после излях пред компютъра и хората не спряха да споделят и коментират дни наред. Беше ги докоснало и тях. Всъщност Яница от самото си раждане привлича малки и големи към себе си. Тя е като магнит за добрина, а вкъщи си е нашият слънчев център, около който всички се въртим. - Яница учи в 122-ро ОУ \"Николай Лилиев\" в София. Училището до нас. Тази учебна година е третокласничка. Има повече от прекрасни съученици и най-прекрасната госпожа Соколова. Когато трябваше да я запиша в първи клас, не исках друго училище. Убеждаваха ме, че трябва да потърся по-организирано като специалисти място, с повече опит и финансиране по програми, но такова нямахме в близост, а и това, което влизаше в сила тогава - районирането, съвсем ме накара да разбера нещо много важно. Не можем всички да отиваме в разработеното. Ако всеки си тръгне по пътечката и си я върви с грижа и отговорност, проходимостта на житейската ни пътна мрежа ще се увеличи значително. Много е лесно да черпиш нещо наготово, малцина искат да инвестират от себе си и там е проблемът на държавата. В нашия случай обаче, без да зная, попаднахме на отъпкана пътечка. Знаех, че училището до нас има ресурсен кабинет - една от ресурсните на Яница в детската градина, работеше там, но проблемът при нашите деца не са просто специалистите. Хубаво е да ги има, но най-важното е да попаднеш на хора, които да имат желание да опитат новото предизвикателство с различното дете. И оставяме настрана закона, който вече задължава тези деца да са в клас сред връстниците си. Защото законът е разписан на хартия, но само дотам. Реално обучение на учителите липсва в тази сфера или там, където има наченки, съвсем не е достатъчно. Системата по никакъв начин не помага на добронамерените учители да си вършат същинската работа. Напротив, усложнява им живота с попълване на един тон документация. Две години идват на проверки от екип \"Приобщаващо образование\", но не за да видят детето, а бумагите, изписани за него. Не за да чуят какво му липсва или в какво му върви, как да го стимулират повече или как да му помогнат... Добрите резултати се дължат на екипна работа. Тъжно е, че все още сме далеч от добрите практики. Но извън този аспект, ние с Яница сме късметлии. И то големи. Попаднахме наистина на невероятни деца и родители! Толкова са трогателни всички. Всеки ден срещаме обич в коридорите. Канят я на рождени дни, помагат й, обичат я... Със сигурност и аз съм помогнала и не спирам да помагам на децата, на родителите и учителите да приемат Яница по възможно най-нормалния начин. От първата родителска среща разказвам всичко открито - каква е тя, какво може и не може, за да няма недомлъвки, страхове и проблеми. Хората се страхуват от неизвестното и когато им дадеш ясен отговор, всичко се подрежда. Благодаря на Бога, че послушах интуицията си и избрах именно това училище, защото в него открих истински хора, които истински обичат и вярват в моята Яница. И ми помагат тя да е щастлива. И да се развива с нейните темпо, възможности и потенциал. - Ох, сложен въпрос е това... Все още у нас родителите имат огромната свобода да избират къде да учат децата им. Съществуват, разбира се, комисии, които издават педагогически препоръки и предписания. Произнасят се за отлагането, например, от първи клас. Защото в повечето случаи нашите деца остават още една година в детската градина или повтарят предучилищна група в училище. Тяхното календарно развитие в сравнение с връстниците им е по-бавно и затова има своите специфики. Преобразуването на помощните училища в центрове за специализирана подкрепа не направи обаче нещо кой знае какво ново за децата с проблеми в развитието. В тези центрове обикновено ходят малчугани с по-тежки увреждания. И точно поради тази причина децата със СД, които нямат сериозни поведенчески проблеми, не бива да са там. Подражанието е водещ фактор в развитието на нашите деца и точно заради него те трябва да наблюдават и растат сред така наречените \"деца в норма\". За по-тежките ни дечица също трябва да има индивидуален подход в тези специализирани училища, което, уви, не се случва. Познавам, за съжаление, наши дечица, които забавиха развитието си, заради това, че бяха поставени в подобна нестимулираща среда. Моята дъщеря също имаше дълъг период на мълчание и оттогава забави говора си, заради контактуване с аутистични дечица в ранната си възраст. Изобщо много сложно нещо е интеграцията, развитието и обучението на децата със СОП (специалните образователни потребности). И понякога родителите сами правим грешки от незнание или амбиции. За мен няма нищо по-важно от това детето ми да е здраво и щастливо. Нямам болни амбиции да я натискам с ненужни за нея неща. Тя винаги ще е различна от другите. Затова съм я записала в комбинирана форма на обучение - обучават я по специално изработена за нея програма с индивидуални занимания и часове, в които си е част от нейния клас. За мен това е най-добрият засега вариант за децата със СД в масовите български училища. Но има родители, които не мислят така. Те държат детето им да е плътно с класа и искат то да се справя наравно с останалите. Или пък други, които избират центъра, където се случва точно обратното.   - Сдружението ни е първата легитимна организация, която, освен за децата с най-честата генетична аномалия, се бори за достоен живот и на всички останали хора със СД. Колкото за моите десет в тази светлина, то тях ще отпразнувам в края на ноември. Тогава Яница ще духне десетте си свещички върху тортата, а аз ще бъда най-щастливата майка на света. Без преувеличение. Защото въпреки нелеките моменти и трудностите, които изпитва всеки родител на различно дете, моят живот е прекрасен. Обичам дъщеря си такава, каквато е, и не искам да я променям. Промяната е за всички нас около нея и, слава на Бога, за тези десет години е повече от видима. И това е пътят, по който продължаваме и занапред. - Тези, които редовно си плащат членския внос са около 60-ина на година, но хората, с които поддържаме тесен контакт и общуваме всекидневно, са вече стотици. Имаме много силна общност и група за споделяне във фейсбук. У нас все още не е достатъчно модерно да членуваш някъде. Обикновено хората го приемат с известна мнителност. Съмняват се, че има смисъл да станат официална част от нещо подобно. Сещат се за организациите, когато искат някой да им даде нещо наготово или направо да им разреши някакъв проблем. За съжаление, трудно се гради и обединява народ като нашия, който не е свикнал да дава, а иска предимно да получава. В сферата на хората с увреждания ще си седим на едно място, докато не се обединим истински. И не проумеем, че каквито и да са децата ни, всички заслужаваме по-добър живот. - Коледа е вълшебно време, което отваря по-лесно сърцата и... портфейлите, факт. Но в последните години човеколюбието и добрите жестове са целогодишни. Търсят ни все повече млади хора, които предлагат всякаква помощ - финансова или време за доброволчество. Тези момичета и момчета са наистина много различни. По-сензитивни и необременени от предразсъдъци. Те търсят смисъл и искат да бъдат полезни. Съпричастни са. В тях ми е надеждата. - Пет години едни от най-известните хора на България бяха част от нашия слънчев отбор и подкрепяха нашата кауза, като се снимаха в авторския календар на сдружението. В последните две, обаче, децата ни вече изгряват сами на неговите страници. Всяко нещо има свое време и място. Ние пораснахме и вече нямаме нужда от ракета носител, за да ни обърнат внимание. Това в кръга на шегата, разбира се. Благодарни сме на всички приятели, които са ни подкрепяли и продължават да са до нас. Без тях едва ли щяхме да стигнем толкова далеч. Да не говорим, че обичта, която акумулираха тези фотосесии, няма аналог. Деца и звезди заставаха един до друг и се превръщаха винаги в едно цяло - усещането беше невероятно зареждащо! Тук е мястото да поздравим и целия екип на нашия календар, който през годините се прави от едни и същи хора - прекрасните Ели и Александър Кацеви и дизайнерите от \"Ай уъркс\". Календарът всяка година се поръчва на нашия сайт www.downsyndrome.bg. Живот и здраве, излизаме за осми път в началото на декември. - С Фотопроект \"47 усмивки\" направихме няколко изложби в страната - Варна, Пловдив, Стара Загора, София. Преди това пък се радвахме на снимките от \"Синдрома на любовта\". Всяко подобно събитие си е вид революция по темата СД, защото ние пишем историята и променяме мисленето на хората. И, да, разбира се, че продължаваме. С прекрасната фотографка Ани Йончева имаме идея за нещо ново. Тя беше на нашия семеен лагер сега, през август, и направи невероятни снимки, които заслужават да бъдат показани на по-широка аудитория. - Няма. Ето тук не мога да ви кажа нищо ново, освен стандартното - такива деца се раждат приблизително по 100 на година у нас. - О, примери да искате! Ще ви кажа например, че всички държави около нас се развиват в пъти по-добре - Румъния, Турция, Гърция... Дори Македония! За съжаление, немалко семейства напуснаха страната заради децата си. Имаме една любима Магичка, която вече няколко години живее и учи във Финландия. Семейството й получава истинска подкрепа от държавата, а детето - реална интеграция. Добри истории мога да ви споделя и от Испания - целувки за нашия Свилко от Пловдив, който заживя там и се справя невероятно успешно! - Ако никога не сте били гушкани от слънчево създание, едва ли мога да ви обясня какво е усещането. Знаете ли, дори аз, която всекидневно получавам такава щедра доза любов от дъщеря ми, винаги се изумявам как чисто и силно могат да обичат тези хора! Ето и сега на последната ни среща на лагера на сдружението, се убедих в това. Още с пристигането си в хотела започнаха да ме прегръщат. Малки, големи... Шумно, безмълвно... Попадах в чистите им обятия и се чувствах като у дома си. Все едно се знаехме от години, а някои виждах за първи път. Това е хромозомата на любовта. Обич, приемане и доверие. Много простички неща. Като истинския живот.", "date": "2019.10.04", "title": " Тони Маринова:  Слънчевите деца са магнит за добрина"}
{"url": "https://duma.bg/portreti-i-avtoportreti-na-angel-panayotov-n200850", "text": "Подборът на произведения е с акцент на автопортрета и портрета. Има пейзажи, натюрморти, сюжетни композиции. Мисля, че колкото и да е бил наранен от хората, Ангел Панайотов е запазил в себе си до последно любовта и любопитството си към тях. Много силен период в творчеството му в България са 70-те г. и именно оттогава са повечето изложени произведения, посочват от галерия \"Астри\", ул. \"Цар Самуил\" 34, където е подредена изложбата до 28 октомври. Открива се на 8 октомври от 18 ч.    За творческите му години в Германия може само да гадаем по силата на малкото съхранено изкуство след връщането му в България; бил е безпощаден към себе си и е унищожавал това, което не го е удовлетворявало. Вероятно, под псевдонима Антонио, с който е бил известен в Европа, картините му обитават десетки частни колекции.  Ангел Панайотов е роден на 20 ноември 1927 г. в с. Златарица. Бъдещият художник учи последователно в Търновската мъжка гимназия и в град Елена, записва се в Свищовската търговска гимназия, но мечтата му е да завърши Софийската художествена академия. След като не го приемат, постъпва в Техникума по керамика и стъкло. През 1958 г. се явява на конкурс, спечелва стипендия и заминава да учи керамика в Берлинската художествена академия. Учи при Вернер Клемке, а по-късно преподава на децата му живопис. Още като студент прави самостоятелни изложби в Берлин, Потсдам и Рощок.  Завръща се в България през 1966 г. Първите месеци и години минават по лекари и болници.  После постепенно се захваща с живописта. Умира на 27 ноември 2008 г. В същата година, като малка реабилитация, излагат негов \"Автопортрет с шапка\" на голямата изложба автопортрети в Софийската градска галерия.                                                                    ", "date": "2019.10.04", "title": "Портрети и автопортрети на Ангел Панайотов"}
{"url": "https://duma.bg/ban-e-institutsiyata-s-nay-golyamo-doverie-u-nas-n200858", "text": "Ако можем да посочим уникално дело, което ние, българите, сме извършили наистина със собствени сили, това е полагането на науката в основите на новата ни държавност. България е още под турско иго, още девет години няма да я има на световната карта, още не е избухнало Априлското въстание дори, когато през 1869 г. наши емигранти - възрожденци книжовници, учени, революционери, хъшове и заможни търговци, в румънския град Браила създават Българското книжовно дружество (БКД), с усилията най-вече на проф. Марин Дринов - първия му председател. Датата е 12 октомври 1869 г. \"Няма свобода без просвещение, невежият не може да бъде свободен\", включват се Каравелов, Ботев, Левски. Днешната младеж трябва да знае, че Васил Стоянов, Гаврил Кръстевич, Васил Априлов, Найден Геров, Димитър Ценович, Васил Друмев, Николай Ценов, Марин Дринов не са само имена на улици... Това са основателите и радетелите на БКД, на българския храм на знанието, който заедно с читалищата и училищата залага онази жажда за знания и просвещение, станала за втори път в нашата история основа на държавността. В първия Устав на дружеството е записана неговата цел: \"Да разпространява всеобщото просвещение всред българския народ и да му показва пътя към неговото веществено обогатяване\". Вижте мъничката подробност, прозряна от предците ни - науката трябва \"да показва пътя към вещественото обогатяване\", т.е. да създава знанието, което води до бъдещ просперитет. Това е непостижимо за ума на сегашните ни властници, на които знания не им трябват, те искат от БАН и науката да произвеждат пари и да се продават на Женския пазар. А БКД е създадено по модела и със събрания опит от най-напредничавите по онова време аналогични европейски научни институции. В първия брой на \"Периодическо списание\", което БКД започва да издава от 1870 г., е записано завещанието на основателите: \"Подир не много време да се преобърне то в действителна Българска академия наук и да стане един от най-великолепните храмове на българската наука!\" Това издание не е спирало дори по време на войните, излиза и днес като \"Списание на БАН\", както е наречено от 1911 г. Нямаме друго издание със 150-годишна история.  Естествено, не протичат без проблеми и основаването на БКД, и развитието му. Но така или иначе, пак след проучване на европейския опит, нов Устав на БКД е изготвен от акад. Александър Теодоров-Балан през 1899 г., а начело на дружеството е избран Иван Евстратиев Гешов - политик, държавник, книжовник, меценат, който ще го оглавява 25 години. През 1908 г. той с лични средства изплаща целия ипотечен дълг на БКД за строителството на сградата му - 120 000 лв. Същата година Гешов започва подготовка за превръщането на БКД в Българска академия на науките. В края на 1911 г. Народното събрание преименува БКД и приема първия Закон за БАН, определящ академията като \"самостойно и независимо научно учреждение\". Записано е, че държавата подпомага БАН \"годишно с минимум 60 000 лв. от бюджета\", а всички нейни имоти се освобождават \"от всякакви държавни, окръжни и общински данъци и берии\". Всички членове на БКД автоматично стават членове на БАН. През януари 1925 г. Общото събрание на БАН решава да започне строителството на сградата й, за която теренът е отреден още от 1890 г. Основният камък е положен през пролетта на 1925 г., през 1926 г. тухлените работи и покривът са завършени. Взетият заем 5 млн. лв. от БНБ обаче не стига. Тогава 22-ма академици ипотекират личните си имоти и получават за тях от БНБ 3 млн. лв., които влагат в строителството! На 24 юни 1928 г. заседанието на Общото събрание се провежда в новата сграда. При англо-американските бомбардировки над София през 1944 г. тя е наполовина разрушена. Библиотеката и архивът, събирани още от 1869 г., са евакуирани в с. Бистрица. Сградата е изцяло възстановена и реставрирана и днес е архитектурен паметник на културата от национално значение. От 1912 г. БАН все повече се отдалечава от първоначалния възрожденски патос и се превръща в действащ национален научен център. Почти всички големи учени на България са работили в нея. След годините на войни, на две национални катастрофи, на преврати, на сталинисткия диктат БАН успява да възражда дейността си като феникс. За независимите си позиции учените понасят съответните удари от властта и опити за отнемане на автономията й - през 1922 г., сетне през 1941 г., после през 1949 г. Противно обаче на разпространяваните митове за \"разгром\" на академията след Девети фактите говорят друго. Наредбата Закон за прочистване на учителския и преподавателския състав в училищата, университета и академията от 20 октомври 1944 г. засяга членовете на БАН (преименувана тогава в БАНИ) доста по-слабо от преподавателите в Софийския университет. Девети септември заварва БАНИ с 39 редовни членове и 10 дописни. От тези 49 учени от 1944 до 1949 г. от академията (от 1947 г. й се връща името БАН) са изключени девет души, един от тях - инж. Иван Иванов, е реабилитиран още през 1946 г. от съда. Всички останали членове на академията остават в нея след септември 1944 г., отстоявайки приемственост в академичните традиции. От тях между 1950 и 1969 г. получават Димитровска награда 11 учени, други шест са наградени със звания Народен или Заслужил деятел. А понеже в последно време сме свидетели на безсрамно изкривяване на историческите факти и отричане на всичко добро от времето на \"престъпния комунизъм\", подето от групичка известни пещерни антикомунисти и превърнато от МОН в идеологическа догма, се налагат няколко думи за БАН до 1989 г. Създаването на признати от света български научни школи в различни области на знанието е огромна заслуга на БАН в този период, в който поколения изследователи на малка България участват достойно в световния научен процес. И внасят в него свои оригинални открития, методи и технологии на световно равнище - в математиката, изчислителната техника, роботиката, физиката и химията, в науките за Земята, в биологията, фармацевтиката и аграрните науки, в инженерните науки, в хуманитаристиката. Стотици са научните постижения на БАН в тези години - от първия български компютър, първата изчислителна машина и изчислителен център, през изграждането на най-голямата на Балканите астрономическа обсерватория \"Рожен\" и на АЕЦ \"Козлодуй\", та до двете мащабни научни програми за полетите на двама български космонавти с апаратури, от които някои превъзхождат значително западните аналози. В БАН се разширяват уникални научни и културни средища, каквито са националните институти с музеи - Археологическият, Етнографският, Природонаучният, Антропологическият. Развивайки фундаменталното знание, повечето институти на академията в тези години създават и цели клонове на индустрията. Особено това важи за химията - през 1944 г. в БАН няма нито един химик, а в края на 80-те години тя има 6 института и две централни лаборатории, създали и обслужвали промишленост (над 100 завода), докарвала много милиони приходи на България (днес това не е за вярване след унищожаването на заводите, които бяха световни лидери в някои клонове на химическата индустрия). В 80-те години на ХХ в. в предприятията у нас се внедряват близо 8000 приложни научни продукта годишно, изобретенията са около 7000, рационализациите - 99 000 на година! Това беше тогава България, която днес е на опашката в ЕС по иновации и внедряване на наука. За научна работа са се подготвяли над 5000 докторанти годишно. В науката и техниката България чрез БАН отива на светлинни години напред спрямо 1947 г. Поколения учени, възпитани в родните научни школи, са дали своя принос в социалистическия период за развитието на най-перспективни области в математиката, електронната и изчислителната техника, биотехнологиите и фармацевтиката, физикохимията, полупроводниците, спектроскопията, новите материали, космическата физика и дистанционните изследвания, научното приборостроене, оптиката, цялата хуманитаристика и пр.  Ударите върху българската наука в последните 30 години са добре известни. Науката е най-силно ощетеният финансово и кадрово сектор в България. От над 2% от БВП за изследвания, давани в края на 80-те години, днес България се срина до последните места в ЕС по финансиране на науката - 0,2% от БВП. Каквито и европеидни лакардии да се намотават около науката, основното за нея са финансирането и условията за работа, понеже дейността на учените по своята същност е само световно съизмерима.  Срамно е да напомняме за периодичните атаки, за \"феодалните старци\" и другите бисери, с които властта удостоява учените и БАН в последните 10 години. Срамно е да се напомня какви са заплатите в академията днес - средно 800 лв. при над 1400 лв. средна заплата за София. Вижте обявите за чистачки в големите вериги - предлагат на желаещите 900 лв. месечно. Завчера председателят на БАН акад. Юлиан Ревалски заяви, че трябва поне с 20% да се увеличат базовите заплати в академията, ако искаме в нея на смяна да застъпват и да остават млади учени.  Вярно, изследователите ни правят възможното да печелят европейски и световни проекти (уви, темите се определят другаде и за други условия) - и ги печелят, и са хвалени по света. В рейтингите БАН се класира в първите 60 сред над 4000 научни организации в Европа, а социологическо проучване у нас показа, че тя се радва на най-голямо доверие сред институциите в България. Но без националната финансова осигуреност нашите учени са като бедни роднини сред колегите си от другите държави. А какво е отношението към бедния роднина? Ами, снизходително. Е, как да следват завета на предците си и \"да показват пътя към вещественото обогатяване на народа\", като трудът им за този народ се цени най-ниско?", "date": "2019.10.04", "title": "БАН е институцията с най-голямо доверие у нас "}
{"url": "https://duma.bg/antidepresant-prenastroyva-mozaka-n200855", "text": "Популярното лекарство против депресия с активно вещество флуоксетин е представено на американския пазар още през 1988 г. Медикаментът е добре известен и у нас. Над 30 години след представянето му все още не се знае как точно лекарството упражнява своите ефекти на подобряване на настроението. Но сега изследователи съобщават, че освен въздействието му върху серотониновите рецептори, флуоксетинът може да пренареди нервните влакна в хипокампуса на мозъка на мишката. Резултатите от проучването са публикувани в списанието ACS Chemical Neuroscience. Флуоксетин беше първото лекарство в класа на съединенията, известни като селективни инхибитори на обратното захващане на серотонин (SSRIs). Смята се, че SSRIs работят предимно чрез увеличаване на количеството невротрансмитер серотонин. В минали проучвания Масимо Паскулети и колегите му показаха, че генетичното изчерпване и възстановяването на серотонин при мишки може да пренареди нервните влакна на хипокампа. Сега те искат да видят дали по-фините промени в наличността на серотонин, причинени от лечението с флуоксетин, могат да имат същия ефект. За да разбере, екипът използва миши модел, който експресира зелен флуоресцентен протеин (GFP) в невроните, които правят серотонин в мозъка. Те дават на тези мишки флуоксетин в питейната си вода в продължение на 28 дни и след това сравняват GFP сигналите в мозъка им с тези на контролни мишки, на които не им е дадено лекарството. Мишките, приемащи флуоксетин, имали произвеждащи серотонин нервни влакна, които били по-малко на брой и с по-малък диаметър от тези на контролните мишки, но само в хипокампуса. Въпреки че последствията от това структурно пренареждане засега са неизвестни, това може да допринесе за отговор на въпроса как антидепресантите упражняват терапевтичния си ефект, казват изследователите.", "date": "2019.10.04", "title": "Антидепресант пренастройва мозъка"}
{"url": "https://duma.bg/shte-ni-sruti-tova-izobilie-n200842", "text": "Един от основните кусури на социализма беше нямането. Е, много нямане ни газеше тогава. Периодично изчезваше ту червеният пипер, ту лещата, ту чесънът. Да не говорим за автомобилните гуми, цветните телевизори, хладилниците, мебелите. Там дефицитът беше постоянен. Но ако при пипера и чесъна липсата можеше да се обясни със слаба реколта, а при телевизорите и гумите с недостатъчно производствени мощности, то за липсата на тухли например, никой не можеше да даде смислен отговор. И то как да дадеш смислен отговор?! Кал ли няма за тухли или няма кой да омеси калта? И от двете има в изобилие, а тухли няма! Това е положението! Дефицитът естествено раждаше корупция и връзкарство. Корупционната и връзкарската формула беше следната: Х осигурява на У цимент, У осигурява на Z жигула без ред, а Z осигурява на племенника на Х влизане в университета, но Х осигурява на Z и автоматична пералня плюс осигурената от У жигула.  Имаше, разбира се, и варианти. Например Х осигурява на Z холна гарнитура, Z осигурява на Х арматурно желязо, а двамата заедно осигуряват на У кухненско обзавеждане от \"Кореком\" с надеждата, че той ще им осигури вилни парцели в село Рударци, Пернишко. Слава Богу социализмът се срути, дефицитът вече е само мрачен спомен. Магазините са пълни, складовете пращят, купувай каквото ти душа иска, стига да имаш пари. И който има пари - купува. Но да видим какво. Споменатите в началото телевизори до един са вносни. Добре, ние още не сме се научили да ги правим както трябва. Споменатите в началото автомобилни гуми също до една са вносни. Хубаво, нашият завод във Видин май фалира. Ами споменатите в началото тухли? Складовете са заринати с тухли, обаче се оказва, че деветдесет на сто от тях са вносни! Ха, сега де! Кал ли нямаме достатъчно или какво?! Миналата седмица ми потрябва баданарка. Най-обикновена четка-баданарка. Купих. Занесох я вкъщи, разопаковах я. Баданарката се оказа внос от Чехия! Е, и четина ли нямаме вече, бе дявол да го вземе?! Толкова ли сме обръснати до голо?! Тетрадките на децата - китайски. Химикалките им - китайски. А от години през март и мартениците им са китайски! И конци ли не умеем да усукваме вече?! Дини от Гърция, домати от Турция, картофи от Полша… И това при положение, че преди време половин Европа сме научили на бахчеванджийство! Та така… Една от причините, поради които се срути социализмът, беше дефицитът. Срути се социализмът, ама като на майтап се срути! Дали пък сегашният капитализъм няма да го срути без никакъв майтап изобилието? Това чуждо изобилие. ", "date": "2019.10.04", "title": " Ще ни срути това изобилие"}
{"url": "https://duma.bg/ogneborchesko-n200841", "text": "Вече няма нужда май от власт - бърза помощ искат милиони - как да ги спаси тя от колапс и от ужаса на дългата агония? Изгоряхме в огън от лъжи, а командват ни \"пожарникари\", думата им вече не тежи - помежду си и на себе си не вярват. \"Огнеборци\", огънят гори, къщите луксозни вече пали и в руините сред пепел и искри гаснат съвестите ви заспали!", "date": "2019.10.04", "title": "ОГНЕБОРЧЕСКО"}
{"url": "https://duma.bg/izdatelstvo-raketa-tragva-s-tri-knigi-s-tvorbi-na-boris-aprilov-n200844", "text": "С поредицата за приключенията на Лиско Борис Априлов създава литературно съзвездие, достойно за компания на класики като \"Мечо Пух\" и \"Пипи Дългото чорапче\". Историите за лисичето, любими и на деца, и на възрастни, отново оживяват с твърди корици и цветни илюстрации, а \"Приключенията на Лиско в гората\" е първата книга от поредицата, която публикува издателство \"Ракета\". Лиско знае от майка си, че каквото и да му се случва, никога не бива да се отчайва. Ето защо, когато орелът Каменар го отвлича, симпатичният ни герой е мъничко уплашен, но и безкрайно удивен от новите хоризонти, които му се разкриват. Междувременно задружните животни от Тихата гора провеждат свое разследване с безброй неочаквани обрати, за да разплетат мистерията с изчезването на любопитното лисиче. Още две книги с подписа на известния писател, хуморист и драматург Борис Априлов пусна новото издателство на пазара. \"Великата суета\" е читателско гурме за любителите на драматургично овкусените текстове, а написаният преди 40 години психологически роман звучи актуално и днес с общочовешката си теза: когато си правим автопортрет, много по-малко приличаме на себе си, отколкото на образа, към който се стремим. Така издателите представят \"Великата суета\". Представете си как ви събуждат с новината, че шейсет мъже ви очакват, готови на всичко за вас. А сега забравете за развлекателните сюжети, които може да произтекат от горната фикция. Историята в тази книга е за любовника, който умее да обича, но не и да присъства. Както и за твореца, който се продава добре, но не се е доказал пред самия себе си. А може би и за всеки, който крие страховете и комплексите си, докато живее с трескавия копнеж да се превърне в по-добра своя версия.  Сборникът с разкази \"Сладка морска сол\" предлага да отпием от любовта на Борис Априлов към солената вода с истории за бивалия и небивалия живот на Българското Черноморие между 50-те и 80-те години на миналия век. Компания ще ни правят рибари и лентяи, гларуси с жълти бански, почиващи, които не могат да си почиват, деца с безбрежни мечти, влюбени полякини и един мъж с очила, който наблюдава, чувства и пише. Предстои ни още една вълнуваща среща с прозата на Борис Априлов за възрастни.", "date": "2019.10.04", "title": " Издателство \"Ракета\" тръгва с три книги с творби на Борис Априлов"}
{"url": "https://duma.bg/kadeto-vodnite-koncheta-tantsuvat-n200857", "text": "В приказни кътчета из страната, където, бродейки допреди няколко години, се разминавахме с по 5-6 души, предимно местни, сега кипи от народ. Благодарение на социалните мрежи, блогове на любознателни и сладкодумни пътешественици, както и на значителния брой прекрасно оформени и илюстрирани книги за маршрути и интересни места из България, много хора прекарват почивните си дни сред природата и по обекти, които стават все по-популярни. В такова място през последните години се превърна и първият геопарк, изграден у нас - \"Искър-Панега\". Разделен е на две части - крайречен ландшафтен парк \"Панега\" и Карлуковски карстов комплекс до с. Карлуково. Началото на парка е западно от шосето София-Плевен-Русе, на около 2 км преди Луковит. До самия път е оформен голям паркинг, на който може да се видят стотици автомобили от цялата страна, Туристически информационен център, чешма, беседка и малко заведение за храна и напитки. На видно място е поставено табло с карта на района, снимки и описания на историята и природните забележителности, които може да се разгледат наоколо. Декоративна каменна арка указва мястото, от което се слиза към \"долната земя\". И другаде из страната има подобни места, които изненадват и очароват със своята феноменалност - докъдето погледът стига, е безкрайно равно поле, изведнъж попадаме на път, който води надолу, надолу... докато започват да се появяват огромни скали и внушителни пропасти - цял един свят, сякаш скътан под земята. Два са подходите към парка: първият минава през арката и е по-труден - спуска се кратко, но стръмно по дървени стълби. Другият, обиколен път, който е широк и полегат, започва зад сградата на информационния център. Поемаме през поляните и не след дълго стигаме голям бетонен мост, на който е поставена табелка с надпис \"Екопътека\". По маршрута са изградени солидни дървени мостове, които прехвърлят пътя от двете страни на реката. Той минава покрай високи скални стени с причудливи форми и образувания, през гори и полянки. На няколко места са обособени кътове за отдих и пикник с беседки, пейки, барбекюта, поставени са множество кошчета за боклук, екопътеката е чиста и поддържана. Галят окото красивите меандри на реката с тъмнотюркоазен цвят - вероятно заради плътната мрежа от водорасли, които я изпълват, между тях се стрелкат риби, жаби и други водни твари. Разнообразната растителност по бреговете се стеле във всички нюанси на зеленото - дървета, храсти, диви цветя, ароматни билки, между тях тук-там се прокрадват жълтите, оранжеви и кафеникави петънца на есента. Безброй пеперуди и водни кончета се реят из въздуха и засилват усещането как природата трепти и живее с гъмжилото от хилядите посетители. Радостно е, че голяма част от тях са млади хора, деца и дори бебета. Един ден със сигурност ще открият, че такива места вдъхновяват не заради ефектните снимки, които ще им донесат стотици лайкове, а защото ни даряват с възхитителното усещане, че сме част от красивата хармония на величествената природа. Последната отсечка минава покрай голяма скална стена, опасана с дълъг дървен мост, който отвежда до обширен бивак и панорамна площадка сред дървета и скали. Нататък пътеката, която стига до с. Карлуково, е тясна, обрасла с гъста растителност и е подходяща за по-опитни туристи. Останалите поемат по обратния път. Река Панега, приток на Искър, тръгва от един от най-големите карстови извори у нас - Глава Панега, на около 19 км южно от Луковит. В местността Котлен край града се намира най-ясно изразеният и впечатляващ стар меандър у нас, наричан от специалистите \"старица\". Огромният амфитеатър на меандъра Котлен е толкова впечатляващ, че местните са именували различните скални фигури Корабът \"Радецки\", Носът, Делвата, Резето, Въртопа. Целебните свойства на реката били известни още на древните траки, елини и римляни. 40 древни поселища, светилища, некрополи, останки от крепости, скални манастири от античния, тракийския, римския период и от Средновековието са материалните свидетелства за духовната култура на хората от този край. В Карлуковския микрорайон има десетки хоризонтални и вертикални пещери. Най-атрактивна е карстовата арка (скален мост) Проходна, известна още като Очите на Бога, която заслужава отделен разказ. \"Магията на Панега\" съчетава уникалните природни карстови образувания по долината на река Златна Панега с културно-историческото наследство на региона и възможности за алтернативен, приключенски, спелеоложки и познавателен туризъм. Любителите на историята и културата могат да се разходят до скалния манастирски комплекс от скитовете \"Св. Марина\", \"Св. св. Козма и Дамян\", \"Св. Григорий\", църквата \"Успение Богородично\" (единствената запазена сграда от Карлуковския манастир) или до село Карлуково, родното място на автора на едни от най-красивите народни хора - Дико Илиев.  ", "date": "2019.10.04", "title": "Където водните кончета танцуват"}
{"url": "https://duma.bg/pardon-n200840", "text": "ЛАФ НА БРОЯ Всичко ще е наред! Но не веднага… И не скоро… И не в България… КОЛЕЛОТО ЗА ЛЕТИЩЕТО Мъжът лежи в хола и гледа телевизия. Влиза жена му и води за ухо сина им. - Виж го нахалника, изобщо не ме слуша! - Ти си бил много нагъл, бе - казва бащата, - как си позволяваш, да не си мислиш, че си с нещо повече от мен? ДОКТОР СПАС И НЕГОВИТЕ ПАЦИЕНТИ Вчера, без да искам, набрах 112 от мобилния. След това запалих кооперацията, за да не изглеждам глупаво.  Рубрика: ДЖЕЗВЕ Момиче и момче в леглото. - Нервен ли си? - Да! - За първи път ли ти е? - Не, и преди съм бил нервен... БАСНЯ Един разчита обръчи от фирми и раздава порциите. Като царят на животните в гората. Такива са днес басните на българската власт. Друг арогантно - също лъв на сянка - ще попита: \"Нещастници, не знаете ли кой съм аз!?\" Пък трети ще извика с вълчи глас недосегаем даже,  че няма кой дори да го накаже... А шефът само като чуе някъде в чужбина \"конграчулейшънс\" , повече не слуша. И си казва: \"Баста!\" Всичко му е ясно. Като в нова басня... ФОЛКБИТАК Учените са установили, че не можеш да вземеш 1 банан от маймуна, като й обещаеш 20 банана, когато станеш кмет! ПЪРВА ЧАСТНА, ВТОРА ГЛУХА - Какво четеш? - Стивън Хокинг. За Вселената и точката на сингулярността! - А каква е тази точка на сингулярността? - Това е място, в което никакви закони не действат. - Че Хокинг кога пък е идвал в България?", "date": "2019.10.04", "title": "ПАРДОН"}
{"url": "https://duma.bg/istorichesko-velichie-razkazva-slavnata-balgarska-istoriya-n200848", "text": "Интерактивна изложба на картини, предмети и съкровища под наслов \"Историческо величие\" ще разкаже славната българска история през октомври на столичани. Тя се открива на 7 октомври от 17 ч. за медии, а за граждани ще бъде отворена от 8 до 12 октомври в НДК, Мраморно фоайе.  Експозицията ще постави началото на национално турне, насочено към въздигане на българския дух и култура. Турнето е с начало  София и ще продължи до 27 юни 2020 г. Ще гостува в 27 града: Пловдив, Стара Загора, Бургас, Варна, Шумен, Русе, Велико Търново, Габрово, Видин, Монтана, Враца, Плевен, Перник, Кюстендил, Благоевград, Пазарджик, Смолян, Кърджали, Хасково, Сливен, Ямбол, Добрич, Силистра, Разград, Търговище, Ловеч. Посетителите могат да участват в различни интерактивни занимания, независимо от възрастта си. Целта е бъдещите поколения на България да бъдат запознати с величието на страната ни през вековете. ", "date": "2019.10.04", "title": "\"Историческо величие\" разказва славната българска история"}
{"url": "https://duma.bg/nova-istoricheska-saga-ot-kristafar-gortnar-n200845", "text": "Кристъфър Гортнър се завръща на българския пазар с поредната си блестяща историческа сага, която разкрива непознатата досега история на папската принцеса Лукреция Борджия. \"Ватиканската принцеса\", издаден от \"Ентусиаст\" в превод на Мариана Христова, е необичаен роман за една противоречива личност, която повечето автори, увлечени от нейния образ, виждат като безскрупулна и развратна красавица, убийца и отровителка. Авторът е познат на българските читатели със световно популярните исторически романи \"Признанията на Катерина Медичи\", \"Тайната на Тюдорите\", \"Обетът на кралицата. Роман за Исабел Кастилска\", \"Последната кралица. Историята на Хуана Лудата\" и \"Интригите на Тюдорите\". Този път обаче Гортнър разказва за Лукреция - необикновена жена, надарена с изключителен ум и проницателност, раздирана от противоречиви страсти, обичаща до полуда и обречена на много страдания и упреци. Впечатляващите разследвания, описанието на пищната атмосфера и умелата характеристика на онези бурни времена, пресъздадени във \"Ватиканската принцеса\", утвърждават Гортнър като един от най-добрите автори на исторически романи в света. След подробни проучвания на историческите документи, писателят представя завършена картина на нравите и главозамайващите обрати в историята на Ватикана. До папата и неговите синове съперници Чезаре и Хуан обаче изпъква Лукреция, която така и не успява да се освободи от бремето на своята фамилия и да избяга от съдбата си.   Каква е истината за дъщерята на Родриго Борджия - папа Александър VI? Дали тя е въплъщението на фаталната жена? Или е типична представителка на скандалния род на Борджиите, превърнали се в мит с бързото им издигане от обикновени свещенослужители в испанската провинция до върха на църковната йерархия през ренесансовия XV век? Главоломно следващи едно след друго безмилостни убийства, безпримерни интриги, грубо сексуално насилие и войни се преплитат в тази книга. Но в романа има и много любов, носеща типичната за Ренесанса жизненост, довела до ненадминати върхове в световната култура. Кристъфър Гортнър притежава магистърска степен по литература със специалност ренесансови науки от Ню колидж ъф Калифорния. След 11-годишна кариера в модния бизнес Гортнър посвещава следващите 12 години на държавния здравен сектор. От 2012 г. се отдава изцяло на писателска кариера, радвайки се на международния успех на романите си. По време на дългите си пътувания, посветени на проучването на историческите факти за книгите си, писателят танцува галиард в бална зала от времето на Тюдорите и е живял в испански замък. Книгите на Гортнър получават световно признание и до момента са преведени на 21 езика. Продадени са над 400 000 екземпляра. Гортнър участва в писателски конференции в САЩ и по света. Освен това е пламенен защитник на правата на животните и въпросите, свързани с проблемите на околната среда. Наполовина испанец по произход, той живее в Северна Калифорния.", "date": "2019.10.04", "title": " Нова историческа сага от Кристъфър Гортнър"}
{"url": "https://duma.bg/lavitsa-n200843", "text": "\"МАЛКА КНИГА ЗА ИКИГАЙ\" от Кен Моги издава \"Сиела\" в превод от английски на Анелия Янева. В японския език икигай се използва в различен контекст и може да се отнася както за дребни всекидневни неща, така и за големи цели и постижения. Икигай е достъпен за всеки. Авторът ни води на вдъхновяваща разходка из миналото и настоящето на Япония, сред жителите на Страната на изгряващото слънце, техните традиции, радости и скърби - всичко, което формира техния уникален светоглед. Книгата е под научната редакция на водещия български японист Братислав Иванов - първия преподавател по класически японски език в Софийския университет и носител на Ордена на Изгряващото слънце. СКАНДИНАВСКИ ПРИКАЗКИ издава \"Изток-Запад\" в превод и подбор на Венера Атанасова, с цветни илюстрации от Борис Стоилов. Книгата отваря врати към удивителния приказен свят на скандинавските народи, населен с крале, принцове и принцеси, смели ловци, бедни дървари, съобразителни селяни, изкусни предачки, великани, добри и зли тролове, змейове, джуджета, гноми, елфи, морски същества, вещици и магьосници. Сред гъстите северни гори може да срещнем и горския цар Тапио, а дори и Дядо Коледа и да открием какви подаръци радват неговите деца. Разхождайки се в този тайнствен и невероятно красив свят, ще се върнем очаровани и помъдрели. \"КАК ДА ОБЩУВАМЕ НА РАБОТНОТО МЯСТО\" от Лейл Лоундз издава \"Хермес\". Уважаваната специалистка по комуникативни умения и бестселърова авторка представя 72 изпитани техники как да общуваме в работна среда, за да избегнем неразбирателствата и да постигнем целите си по-лесно. От наръчника ще научим изпитани съвети, например: как да вдъхваме респект в директно и онлайн общуване; как да разчитаме невербалните сигнали на околните; как да изразяваме несъгласие, без да си създаваме врагове; как да постъпим, когато сме (не)справедливо обвинени; как да презентираме идеите си убедително и как да обезоръжим критиците. \"ЦУНАМИ: ОБРАТНО БРОЕНЕ\" от Бойд Морисън издава \"Бард\". В отдалечен край на Тихия океан пътнически самолет се взривява и потъва във водите. Оцелели няма. На 20 000 км от мястото в Кай Танаха, Хавай, директорът на Предупредителния център за цунами регистрира незначителна сеизмична активност, но не я свързва с изчезналия самолет. Когато обаче губи всякаква връзка с близкия остров Кристмас, Кай пръв осъзнава, че Хавай е изправен пред невиждана катастрофа и в следващия час огромни вълни ще заличат Хонолулу. Той разполага с 60 минути, за да спаси живота на 1 милион души, между които съпругата и дъщеря му.", "date": "2019.10.04", "title": "Лавица"}
{"url": "https://duma.bg/galina-aleksandrova-praznuva-10-godishen-yubiley-n200849", "text": "Художничката Галина Александрова празнува 10-годишен юбилей на авторската си галерия \"RED\" във Велико Търново, пл. \"Славейков\". Тя показва работи голям формат и рисунки. Досега работи в среден и малък формат. Рисувам подсъзнателен свят и докато го правя, се чувствам на гребена на вълната, а оттам остава само да се гмурна на дълбокото. Огън и лед. Големи амплитуди в динамиката на сътворението. Това е характерно за работата ми, признава авторката. Откриването е днес, 4 октомври, от 18.30 ч. Експозицията ще остане месец, научи ДУМА от Галина Александрова.  Когато тръгнах да създавам свое арт пространство, не исках да го кръщавам на себе си.  Избрах името RED, да е кратко точно и ясно и да съдържа буквата Р. Червеното е не само мой любим цвят, но и цвета на всички хубави неща - любовта,  виното, кръвта... С течение на времето, приятелите ми започнаха да ме наричат RED. Така, това стана мой творчески псевдоним и от тази юбилейна година  започнах да подписвам картините си с RED.  Да имаш галерия е същото като да рисуваш картина. Тя трябва да има композиционен център,  емоционално да докосва хората. Отглеждаш пространство. Създаваш интерес. Възпитаваш своя  публика. Да оцелееш 10 години и то с картини, които не са сувенирен тип, си е повод за гордост. Съвременно изкуство се продава много трудно в България. Но хората трябва да свикват да го гледат и да общуват с него. Смятам, че това е моята мисия - да представям съвременно абстрактно изкуство и го правя вече 10 години, допълва Александрова.", "date": "2019.10.04", "title": "Галина Александрова празнува 10-годишен юбилей"}
{"url": "https://duma.bg/samo-za-zheni-nezabravimo-pateshestvie-vav-vremeto-n200846", "text": "Когато през 1997 г. Дарио Фо получава Нобелова награда за литература, в мотивите за връчването й се казва, че Фо е пренесъл в наши дни изкуството на средновековните шутове да разсмиват и веселят народа. Фо не пропуска да отбележи: \"Аз съм единственият шут, лауреат на Нобелова награда!\"  Пиесата \"Само за жени\" от Дарио Фо и Франка Раме представя премиерно Варненският драматичен театър на 8 и 9 октомври от 19 ч. на сцена Филиал, научи ДУМА от Виолета Тончева, пиар на Театрално-музикалния продуцентски център във Варна. Постановката е на Костадин Бандутов, сценография и костюми Даниела Николчова, музикална среда Иван Кръстев, хореография Никола Йорданов. Участват Веселина Михалкова, Милена Кънева, Даниела Викторова, Биляна Стоева, Петя Ангелова, Пламен Димитров, Ивайло Иванов, Константин Соколов, Свилен Стоянов, Станислав Кондов. Режисьорът Костадин Бандутов, майстор на комедийния жанр, и актьорите от Варненския драматичен театър канят на незабравимо пътешествие във времето \"Само за жени\" и не само... 2000 години игнорирана и унижавана. Най-сетне идва моментът жената да стане господар на тялото и съдбата си. В \"Само за жени\" Дарио Фо и Франка Раме ефектно и с неповторимо чувство за хумор ни въвличат в битката за равноправие на жени от различни епохи. Започвайки от Ева, разбира се. Тандемът Дарио Фо и Франка Раме се превръща за италианския театър в онова, което са за киното Федерико Фелини и Джулиета Мазина. Те са известни в Италия не само като творци, но и като активни граждани, които имат куража да защитават своите политически и социални възгледи. Това им създава множество проблеми с държавните власти, полицията, цензурата, телевизията и дори с Ватикана. Дарио Фо е познат на варненската публика с 3 постановки по негови пиеси - \"Няма да платим, няма да платим!\" (1985, реж. Симеон Димитров), \"Архангелите не играят флипер\" (1981, реж. Станчо Станчев) и \"Само дом, легло и църква\" - по \"Само за жени\" (1987, реж. Станчо Станчев).", "date": "2019.10.04", "title": "\"Само за жени\" - незабравимо пътешествие във времето"}
{"url": "https://duma.bg/mariya-stefanova-s-rolya-v-nova-amerikanska-piesa-n200847", "text": "Режисьорът и драматург на Народния театър Юрий Дачев започна репетиции на новия си спектакъл - \"Приятна жена в лоша компания\" (комедия с убийства) от Андре Русен. Представлението, чиято премиера ще бъде на 7 ноември на камерна сцена, е с участието на Емануела Шкодрева, Павел Иванов, Кръстьо Лафазанов и Васил Драганов. Преводът от френски е на Светлана Панчева, сценографията и костюмите са дело на Радина Близнакова, а музиката - на Асен Аврамов. Това стана ясно на пресконференция с ръководството на НТ \"Иван Вазов\" в началото на новия творчески сезон. Директорът Мариус Донкин, който навлезе в четвъртата година, откакто пое поста, обяви акцентите в поредния амбициозен сезон, подготвен от първия ни театър.  Всички новини от дейността на трупата зрителите може да прочетат в новия двуезичен (български и английски) сайт на театъра. Той вече е достъпен за потребителите и дава възможност да бъдат купени билети за по-малко от минута.  Премиерата на \"Облог\" от Дейвид Линдзи-Абер с участието на Мария Стефанова предстои между 5 и 10 декември на сцена \"Апостол Карамитев\". Режисьор е Стефан Спасов. Именно той и директорът Мариус Донкин върнаха на сцената след 25-годишно отсъствие легендарната актриса, която играе и в спектаклите \"Три високи жени\" от Едуард Олби и \"Моята скъпа лейди\" от Израел Хоровиц на режисьора Стилиян Петров. Режисьорката от Народния театър Диана Добрева ще постави на голямата сцена спектакъл, чието заглавие ще бъде оповестено по-нататък. Новата 2020 г. ще започне с дългоочакваната януарска премиера на моноспектакъла \"Плач на ангел\" от Стефан Цанев на сцена \"Апостол Карамитев\". Режисьор е Мартин Киселов, а ролята на сложния съмняващ се и търсещ герой, създаден от поета, ще бъде изпълнена от Валери Йорданов. Февруари 2020 г. ще посрещне зрителите със завръщането на режисьора Иван Пантелеев на голямата сцена на театъра. Първият спектакъл, който той направи в НТ след 20-годишно отсъствие - \"Neoдачници\", продължава да се играе при пълни салони, събра и куп театрални награди. Отново през февруари догодина, но на камерна сцена, предстои премиерата на \"Вуйчо Ваньо\" от Чехов под режисурата на Николай Ламбрев-Михайловски. Месец по-късно се очаква премиерата на спектакъл, режисиран от Мариус Куркински. По-нататък най-вероятно той ще постави \"Маскарад\" от Лермонтов и така ще осъществи една от големите си професионални мечти, съобщи Мариус Донкин. Догодина на сцена \"Апостол Карамитев\" режисьорката Катя Петрова ще постави пиесата на драматурга на Народния театър Мирела Иванова - \"Линията на живота\". Народният театър започва от началото на този месец осъществяването на важен свой проект - субтитрирани на английски език спектакли, който ще даде възможност на туристи и чуждоговорящи жители на столицата и страната да посещават театъра. Първият от тях е \"Един безумен ден\" по Бомарше на голямата сцена, а сред останалите заглавия със субтитри са \"Опит за летене\", \"Neoдачници\", \"Животът е прекрасен\" и \"Бащата\". Целта е в хода на проекта субтитри да имат всички спектакли от репертоара на театъра. Инициативата за специални туристически разходки в сградата на театъра ще се въведе от 1 ноември. Така националният ни театър ще заеме достойно мястото си до всички други европейски театри, а и ще разкаже дългата история на своето съществуване. Идеята е разходките да се осъществявят всеки понеделник между 10 и 12 ч., на групи от по 14 човека. Подробности ще бъдат съобщени по-късно. Един от гидовете на обиколките ще бъде завеждащият архива и музея на Народния театър Мария Даиева. Зам.-директорът по техническите въпроси на театъра инж. Емил Марков съобщи пред медиите, че очаква до края на ноември да бъде завършена подмяната на седалките на камерната сцена. ", "date": "2019.10.04", "title": "Мария Стефанова с роля в нова американска пиеса"}
