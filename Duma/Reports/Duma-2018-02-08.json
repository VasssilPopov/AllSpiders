{"url": "http://www.duma.bg/node/160391", "text": "Черният шоколад може да се окаже полезен в борбата срещу високото кръвно налягане, смятат британски специалисти, цитирани от \"Дейли експрес\". Експертите припомнят, че според редица изследвания сладкото изкушение оказва съдоразширяващ ефект, който се дължи на съдържащите се в него флаваноли. \nУмерените физически натоварвания - каране на велосипед, плуване и бягане, и приемът на витамин D под формата на хранителни добавки, също допринасят за понижаване на високо кръвно налягане. \nНякои експерти обаче остават скептични по отношение на дългосрочната полза от черния шоколад в тази област. \"Необходими са повече изследвания, за да се установи дали черният шоколад оказва нещо повече от краткотраен ефект върху кръвното налягане. В дългосрочен аспект обаче лакомството може да доведе до натрупване на тегло, което на свой ред крие риск от повишаване на кръвното\", категорични са специалистите.     \n", "date": "2018.02.08", "title": "С черен шоколад ще борят високото кръвно налягане"}
{"url": "http://www.duma.bg/node/160394", "text": "Кралят на нощта от \"Игра на тронове\" ще покори София с присъствието си на \"Aniventure Comic Con\". Фестивалът наследник на най-популярното събитие за феновете на традиционната и съвременна азиатската култура се завръща, за да срещне Изтока и Запада в едно от най-мащабните събития в България. В уикенда на 15 и 16 септември в столичния Интер експо център феновете ще имат възможност да се срещнат със световно признати косплейъри, актьори от любими сериали, гейминг зони и палитра от най-харесвани и популярни художници във вселената на комиксите и уебкомиксите. Изцяло нова зала ще бъде отворена за \"Aniventure Comic Con 2018\", за да може събитието да отговори на огромния интерес - над 21 000 отчетени посещения през 2017-а. \nПървото потвърдено звездно участие на фестивала е именно на Краля на нощта. Ролята се играе от словака Владимир Фурдик, който до този момент е един от най-търсените каскадьори в Холивуд с участия в мащабни продукции. Актьорът ще пристигне в София малко след края на снимките на сезон 8 на \"Игра на тронове\", който ще бъде излъчен ексклузивно по HBO през 2019 г. В последния епизод от сезон 7 феновете видяха как лидерът на белите бродници яхва призования мъртъв дракон на Денерис Таргариен и се отправя към Вестерос. Така Кралят на нощта се превърна в един от най-епичните злодеи в историята на тв сериалите, а нетърпението на почитателите на поредицата е в своя пик. За да направи дългото чакане малко по-поносимо, по време на \"Aniventure Comic Con\" Владимир Фурдик ще участва в специален HBO панел с други двама актьори от \"Игра на тронове\", които ще бъдат обявени допълнително. Срещата с тях ще е възможна за всеки присъстващ на фестивала. Онези, които желаят да се снимат лично с Краля на нощта, или да получат автограф от него, ще имат тази възможност и в двата дни на ACC2018. \nДругата голяма звезда, която ще пристигне за най-очаквания уикенд през септември, е Kamui Cosplay от Германия. Косплеър от 15 години, тя издава собствени книги и наръчници и е ценен гост на най-големите събития по целия свят с над 360 хил. последователи във фейсбук. Дамата ще бъде част от елитното жури на най-голямото косплей състезание у нас, ще има собствен панел в рамките на фестивала и лична зона, в която всеки посетител е добре дошъл да се запознае с нея лично. \nMeet & Greet билетите ще се продават от 9 февруари точно в 10,30 ч., а редовните пропуски вече може да се купят на промоционални цени от 30 лв. за целия уикенд. Деца до 7 години влизат безплатно, ако са придружени от родител.   \n", "date": "2018.02.08", "title": "Кралят на нощта завладява София "}
{"url": "http://www.duma.bg/node/160393", "text": "Музикантите от група \"ФСБ\" ще превземат средновековния град и крепост \"Хоталич\" в първия ден на втория рок фест в Севлиево. Легендите обещават грандиозно шоу с незабравимите си хитове: \"Високо\", \"Протегнах две ръце да те прегърна\", \"Обичам те дотук\", \"Пак ще се прегърнем\" и мн.др. Това е единственият фестивал с участието на бандата тази година у нас. Останалите изпълнители в рок събитието все още се пазят в тайна, но организаторите споделят, че готвят много изненади. \nВторото издание на \"Хоталич\" ще се състои на 31 август и 1 септември и обещава да се превърне в мега музикално събитие. А Севлиево ще затвърди окончателно титлата, която получи миналата година като \"новата рок столица на България\". \nЩе бъде обявен и конкурс за най-добра фотография от фестивала, след като през 2017-а хиляди любители на обектива се вдъхновиха да заснемат неповторими мигове от шоуто и атмосферата, а спиращи дъха кадри запечатаха магията на древната крепост.   \n", "date": "2018.02.08", "title": " \"ФСБ\" открива втория рок фест \"Хоталич\""}
{"url": "http://www.duma.bg/node/160390", "text": "30 световноизвестни фрийстайл сноубордисти пристигнаха в България, за да се включат в заснемането на филм, посветен на културата на зимния спорт. Целта е да се покаже различна гледна точка за държавата ни през погледа на хората, които никога не са били тук, и да се постави страната ни на световната сноуборд карта. Филмът излиза през септември и ще се разпространява в над 25 държави. \n\"За първи път събираме цялата банда от \"Stinky Family\" заедно и се радвам, че това се случва именно тук, в България\", сподели Христо Петков, основен двигател на събитието, за което ще се говори дълго сред сноуборд средите. Експертът допълни, че е много трудно да срещнеш всички райдъри по време на зимния сезон, тъй като са много заети. \nЕкипът обиколи цяла България, а сноубордистите правеха триковете си в центъра на София, край хижа в Стара планина и демонстрираха най-доброто, на което са способни, в Боровец на специално изградено трасе. \nNick Dirks, Jesse Paul, Erik Leon, Marcus Rand, Jake Schaible, Joonas Eloranta, Jessi Blackwell и Jeffy Gabrick са само част от имената, гостували у нас. Всички споделят, че в България много им харесва. Сноубордистите са впечатлени, че могат да карат в градска среда и хората ги приемат много топло. Повече информация:    \n", "date": "2018.02.08", "title": "Известни сноубордисти снимат филм за България"}
{"url": "http://www.duma.bg/node/160392", "text": "Дъщерята на поп-фолк дивата Глория - Симона Загорова, иска да пее на \"BG Music Festival\", който ще се състои на 8 и 9 юни в Сандански, както ДУМА писа. Сред претендентите за участие в проявата са още Георги Щерев, Sunheart, Ice & Martinna, Stani и др. Огромен интерес беляза кампанията по набиране на желаещите да се качат на престижната сцена. 81 български изпълнители и групи подадоха документи, международните заявки пък са 51. \nСелекционно жури ще избира измежду всичките най-добрите пет парчета за всяка от четирите категории - поп, рок, хип-хоп/арендби и електронен. \n\"Няма как да не ни радва големият интерес към фестивала. Получихме много интересни композиции\", коментира Денис Касъмов, директор на проявата. И допълни: \"По всичко личи, че надпреварата и тази година ще бъде оспорвана. Продължаваме мисията си - да дадем зелена светлина на българската музика.\" \nСъвсем скоро ще стане ясно кои ще бъдат и селектираните за фестивала изпълнения, както и хедлайнерите на събитието. Най-актуалните новини и събития: \nи на   \n", "date": "2018.02.08", "title": " Дъщерята на Глория ще пее в Сандански"}
{"url": "http://www.duma.bg/node/160444", "text": "Министерският съвет одобри вчера информацията за касовото изпълнение на държавния бюджет и на основните показатели на консолидираната фискална програма (КФП) за 2017 г. \n Салдото по КФП за 2017 г. е положително в размер на 845,2 млн. лв. - 0,8% от прогнозния БВП, и се формира от излишък по националния бюджет в размер на 309,1 млн. лв. и излишък по европейските средства в размер на 536,1 млн. лв. \nПостъпилите приходи и помощи по КФП за 2017 г. са в размер на 35,315 млрд. лв. В структурно отношение данъчните и осигурителните приходи превишават разчетите за годината с 5,5 на сто, докато изпълнението при неданъчните приходи и помощите е по-ниско от разчета за годината. Общата сума на данъчните постъпления възлиза на 29,581 млрд. лв., което представлява 105,5% спрямо планираните за годината приходи. Приходите от преки данъци са в размер на 5,644 млрд. лв., а от косвени данъци - 14,533 млрд. лв. Постъпленията от ДДС са в размер на 9,320 млрд. лв., а тези от други данъци са 1,039 млрд. лв. Приходите от социално и здравноосигурителни вноски са 8,365 млрд. лв., а неданъчните постъпления са 4,213 млрд. лв. \nРазходите по КФП за 2017 г. възлизат на 34,47 млрд. лв., което е 93,7% от годишните разчети. Нарастването на разходите спрямо 2016 г. е основно поради по-високия размер на социалните и здравноосигурителните плащания, както и по-високите разходи за субсидии и за персонал, включително и поради ръста на разходите за осигурителните вноски. \nРазмерът на фискалния резерв към края на декември миналата година е 10,3 млрд. лв., в т. ч. 9,8 млрд. лв. депозити на фискалния резерв в БНБ и банки и 0,5 млрд. лв. вземания от фондовете на Европейския съюз за сертифицирани разходи, аванси и други.   \n", "date": "2018.02.08", "title": "Бюджетен излишък от 845 млн. лв. през 2017 г."}
{"url": "http://www.duma.bg/node/160453", "text": "Страната ни е на първо място в ЕС по риск от бедност в селските райони. Една трета от българите - 31,1 на сто в големите градове на страната, са застрашени от бедност и социално изключване. Това показват данни на Евростат. Според европейската статистическа служба обаче още по-негативни са проучванията за селските райони в България, където в такъв риск са 53,8% от населението и 38,9 на сто от живеещите в малките градове. \nОт страните членки на Европейския съюз единствено за Гърция тези цифри са по-високи, що се отнася до жителите на големите градове - 33,6%, като следват Италия - 30,3 на сто, и Белгия -  29,3%.  \nЗастрашени от бедност или социално изключване са хората в една от следните три ситуации - риск от парична бедност, тежки материални лишения, живеещите в домакинство с ниско ниво на заетост. \n41,2% от населението на ЕС живее в големите градове през 2016 г., 30,6 на сто са жителите на малките градове и предградията, а останалите 28,2% живеят в селските райони. \nПочти един от всеки четирима жители на големите градове в ЕС - 23,6% през 2016 г. е бил в риск от бедност и социално изключване. Това е по-ниско ниво спрямо хората в такъв риск в селските райони - 25,5% и повече спрямо малките градове и предградията. \nНаселението в такъв риск в ЕС слабо нараства през последните години. За жителите на големите градове процентът се увеличава от 22,7% през 2010 г. до 23,6% през 2016 г. За населението в предградията и малките градове ръстът е от 20,3% през 2010 г. до 21,6% през 2016 г. \nВ селските райони на ЕС се случва обратното – рискът от бедност засяга 29% от населението през 2010 г. и 25,5% шест години по-късно. Тези тенденции варират в различните страни членки. \nНай-малък е рискът от бедност и социално изключване за жителите на големите градове в Словакия, където той е 13%, и Чехия - 13,8%, следвани от Полша - 16,2 на сто, и Финландия - 17,2%. \n    \n", "date": "2018.02.08", "title": " България е на първо място в ЕС по риск от бедност в селата "}
{"url": "http://www.duma.bg/node/160450", "text": "Българските потребители запазват очакванията си за инфлация през тази година, съобщиха от Националния статистически институт (НСИ). Настоящата икономическа ситуация в страната продължава да се оценява като неблагоприятна за спестяване, но очакванията на потребителите са за известно подобрение на икономическите условия за спестяване през следващите дванадесет месеца.  \nМненията относно настъпилите промени във финансовото състояние на домакинствата и общата икономическа ситуация в страната през последните дванадесет месеца остават без съществена промяна спрямо предходното наблюдение. В прогнозите за следващите дванадесет месеца обаче при селското население анкетата регистрира известен песимизъм по отношение на финансовото състояние и леко влошени очаквания за икономическата ситуация, докато при градското население очакванията се подобряват. \nПо отношение на безработицата в страната потребителите изразяват малко по-позитивни прогнози спрямо октомври 2017 г., като понижението е с 2,8 на сто. \nПоследната анкета отчита и позитивна нагласа в намеренията на потребителите по отношение на извършването на разходи за покупка на предмети за дълготрайна употреба, за \"покупка или построяване на жилище\" и за \"подобрения в дома\" през следващите дванадесет месеца, съобщават още от НСИ. \n    \n", "date": "2018.02.08", "title": "Очакваме инфлация и все още неблагоприятна среда за спестяване"}
{"url": "http://www.duma.bg/node/160447", "text": "ЧЕЗ \"Разпределение България\" внедрява нова технология за разкриване на незаконните присъединявания към електроразпределителната мрежа, съобщиха от компанията. Екипите ще бъдат снабдени с рефлектометър, който проверява за нарушения. Уредът позволява разкриване на допълнителни незаконни връзки към проводниците с точност до 99%, като при проверка всички кражби се установяват веднага. \nРефлектометрите правят разлика между монтажни връзки, направени при ремонти, и нерегламентирани присъединявания. Това гарантира бързото и безусловно установяване на кражбите. Уредите са изключително точни, ефективни са и имат възможност за откриване на връзки с дължина над половин километър. Същевременно показват точното разстояние от електромера, на което е реализирано нерегламентираното присъединяване. Това спестявало време и излишно ангажиране на лабораторни автомобили за диагностика, тежка механизация за разкопаване и откриване на незаконните връзки, допълват от компанията.   \n", "date": "2018.02.08", "title": " ЧЕЗ ще лови крадците на ток с нов уред"}
{"url": "http://www.duma.bg/node/160445", "text": "Правителството одобри допълнителни плащания от централния бюджет към Министерството на транспорта, информационните технологии и съобщенията в размер на 30 946 000 лв. Сумата ще бъде предоставена на \"Холдинг БДЖ\" ЕАД като възмездна финансова помощ, която следва да бъде възстановена до 28 декември 2020 г. \nСредствата се предоставят на холдинга за погасяване на задължения по Втория облигационен заем, сключен през 2007 г., се посочва в решение на правителството. Облигационният заем за общо 120 млн. евро беше отпуснат на БДЖ през 2007 г. за покриване на стари задължения. Холдингът обаче от години изпитва затруднения с издължаването, като през 2015 г. бе осъден да плаща наказателна лихва. Тогава кредиторите на БДЖ предупредиха, че ще започнат процедура срещу България заради просрочени 145 млн. лв. \nПравителството взе решение и да прехвърли имоти на Национална компания \"Железопътна инфраструктура\". От публична в частна държавна собственост се променя статутът на два поземлени имота - те се намират в междугарието София-Калотина Запад и нямат функционално и технологично значение за сигурността и осъществяването на железопътните превози. Решението дава възможност на компанията да се разпорежда с терените и така да реализира необходимите за подобряване на финансовото й състояние приходи.   \n", "date": "2018.02.08", "title": " Дават 31 млн. лева финансова помощ на БДЖ"}
{"url": "http://www.duma.bg/node/160451", "text": "Два са вариантите за разваляне на договорите с т.нар. \"американски\" централи в Маришкия басейн, коментира пред БНТ депутатът от ГЕРБ и председател на комисията по енергетика Делян Добрев. Той допълни, че договорите не са съвместими с европейското законодателство и трябва да бъдат променени.  \nСпоред Добрев на първо време трябва да се изчисли каква част от направените инвестиции в двете централи вече са изплатени. Тогава първият вариант е остатъкът да се изплати от държавата, а централите да излязат на свободния пазар без задължения за изкупуване на електроенергията и без преференциални цени. Другата опция е, след като се оцени инвестицията, централите отново да излязат на свободния пазар, но разликата между пазарната и преференциалната цена да се покрива с т.нар. договори за разлика. \nПрекратяването на договорите с американските компании е една от точките, която правителството обеща на среща с работодателите във вторник. Това е част от законодателните промени, които се подготвят от различни институции, а целта е нормализиране на пазара на електроенергия у нас. \nТези законодателни промени бяха заложени в модела на Световната банка, изготвен преди две години. Според Добрев те предполагат изцяло нов Закон за енергетиката. Депутатът обаче призна, че комисията по енергетика на парламента няма правния капацитет да изработи нов закон и затова предложенията на Световната банка ще бъдат изпълнени с промени в сегашния.   \n", "date": "2018.02.08", "title": "  Два варианта имало за разваляне на договорите с американските ТЕЦ"}
{"url": "http://www.duma.bg/node/160446", "text": "По нива на сива икономика България се доближава до страните от Африка. Това показват данни на Международния валутен фонд (МВФ), който е оценил размера в проучване между 158 държави по света. \n Средното ниво на сивата икономика у нас за периода 1991 - 2015 г. е 29,17%. През различните години делът на сивата икономика в България се е движел между 20,83 и 35,3 на сто. \nНа фона на Европа показателите за България са изключително високи. Те ни доближават до Румъния, където средните показатели за периода са 30,14%. Сред европейските държави, които са извън ЕС, с толкова голяма сива икономика е Русия - 38,42%. \nСпоред проучването на МВФ България се доближава до африканските държави и Пакистан. \nДанните за 2017 г. поставят страната ни на първо място сред 31 европейски икономики по сив сектор. Той заема 29,6% и тук водим пред останалите ни балкански съседи като Турция - 27,2%, Хърватия - 26,5% и Румъния - 26,3%. Гърция, чиято икономика и финанси, се сринаха през последното десетилетие, демонстрира далеч по-добри резултати от нас през миналата година. Там сивият сектор е 21,5%. Най-добре от европейските държави са Швейцария, където сенчестият бизнес е 6%, Австрия - 7,1%, и Люксембург - 8,2 на сто. Непосредствено след тях е Холандия, която е най-големият чуждестранен инвеститор у нас, с 8,4%. \nАвтори на изследването са икономистите Леандро Медина от африканския департамент на МВФ и Фридрих Шнайдер от Университета Кеплер в Линц. Това е едно от първите изследвания, в които се прилагат нови статистически методи за оценка на сивата икономика. До 90-те години икономистите обичайно оценяваха сивия сектор на базата на различията в системата за национално счетоводство, в редица случаи с помощта на по-малко точни методи, свързани с анализа на пазара на труда, енергийното потребление, скоростта на паричния оборот. Сега обаче изследването е направено чрез три нови метода. \nПрез юли миналата година Международното сдружение на счетоводителите обявиха, че страната ни е на осмо място по сив сектор в света след страни като Азербайджан, Нигерия, Украйна и Русия. По данни на сдружението черната икономика в България представлява близо 30% от брутния вътрешен продукт (БВП), или 28 млрд. лв., като нивото се е запазило през последните 6 години. \nСпоред изчисленията на счетоводителите делът на сивия сектор в българската икономика не се е променял през последните шест години. Така е било през 2011 г., нивото се запазва и през следващите години. Прогнозите обаче са, че този размер ще остане до 2025 г. Приблизително същия размер отчете и изследване на Асоциацията на индустриалния капитал в България - 28,12% през 2016г. и 31,08% през 2015 г. \n    \n", "date": "2018.02.08", "title": "  МВФ: По сива икономика България се доближава до държави от Африка  "}
{"url": "http://www.duma.bg/node/160449", "text": "Регионалната екоинспекция в Бургас ще наложи глоба до 100 хил. лв. на рафинерията \"Лукойл Нефтохим\", както на дървопреработвателната фабрика \"Кроношпан\" - 40 хиляди лева, стана ясно на пресконференция вчера. До санкцията се стигна след обгазяването на Бургас и кварталите му и лошата миризма през последните седмици. След масово недоволство на бургазлии, протест и стотици сигнали до екоинспекцията, в крайна сметка се стигна до проверки и глоби. Както стана ясно в края на седмицата, замърсителят на въздуха в морския град е рафинерията, която при обработка на отпадъци в утайниците е изпуснала вредни газове в атмосферата. Дървопреработвателният завод \"Кроношпан\" пък системно предизвиква фини прахови частици в града. \nВременно е преустановена работата по рекултивацията на нефтените утайници на територията на \"Лукойл\" до второ нареждане от страна на РИОСВ. Около 450 000 кубични метра нефтени отпадъци, пластмаси, керосин, мазут се намират в тези т.нар. окислителни езера. Те са трупани в тях от 60-те години. Нефтените утайници трябва да бъдат изчистени до 2020 г., възложител на тези дейности е държавата.   \n", "date": "2018.02.08", "title": " До 100 хил. лв. глоба за \"Лукойл Нефтохим\" за мръсния въздух"}
{"url": "http://www.duma.bg/node/160397", "text": "    В един разговор с Христо Харалампиев по повод поколенията и родовата приемственост той каза: \"Ако децата в едно семейство не са запознати с изкуството, те си остават еднопластово развити.\" Това не се отнася за семейството на Христо, в което изкуството е било органична част от всекидневието. Баща му е завършил живопис при Илия Петров, макар че след това се реализира в друго поприще, за да стане един от най-известните български хореографи. След тази среща с Христо се замислих, че сред художествената гилдия имаме редица примери на приемственост в занаята и в посвещението на изкуството, именно затова темата \"Поколения\" ме заинтригува и решихме да започнем поредица от изложби, в които да представим подобни фамилии в галерия \"Контраст\", без да смятам, че не е имало прецеденти преди това, напротив. \n    Разликата между Христо Харалампиев (1953) и сина му Кирил (1981) е близо 30 години. В нашето динамично време това се равнява на три поколения. Какво е това, което ги свързва и разграничава?  \nСпомням си първите стъпки на Христо след академията в края на 70-те години, когато още чиракуваше в ателието на Валентин Старчев, бързото му освобождаване от академичното щудиране и изработването на свой стил през годините, разпознаваем и оригинален. Творбите му в областта на триизмерната скулптура бяха в традициите на чистата пластика, позната от Любомир Далчев, Величко Минеков и Валентин Старчев, макар че в тях по-експресивната форма, разнообразена в изказа чрез съчетанието на керамика с метал или стъкло, белязаха неговата оригинална преработка на познатото в тази област.  \nВ ниския релеф обаче Христо Харалампиев определено си извоюва приоритетно място. Той бе този, който въведе и утвърди у нас, равноправно с останалите жанрове в изкуството, пластичните възможности на ниския релеф. Започвайки със своите повествователни пана, той успя да преодолее липсата в нашето изкуство на подобна традиция, както тя например е развита на базата на Античността и Ренесанса в Италия, и фактически превърна своите пространствени диптиси и триптиси не в декорация към интериора, а ги разви като самостоятелен жанр със своя собствена функция и пластика. Пластика, която разчиташе на променящата се игра на светлината върху тънкия релеф на бронзовата повърхност, чрез която се изваждаха или потъваха определени епизоди от сюжета. В част от тях, към тази изконна игра на светлина и сянка се прибави и търсеният ефект от позитива и негатива в двете крила на композициите, нещо, което той накрая използва и в пластиките от стъкло, разчитайки на ефекта от разглеждането им от двете им страни. В последните години Христо Харалампиев допълни своя език, вкарвайки деликатно фрагменти от ажурна материя, чрез които постига търсена декоративност, без да излиза от своето разбиране за пластичност. В тази насока е и сполучливото използване на цветната патина, подсилваща експресията на творбите му. \nТака, смея да твърдя, че с новите бронзови картини-релефи, безпрецедентни в нашето изкуство, Христо Харалампиев успя не само да извоюва полагащото им се самостойно място като жанр, но и чрез тематичните разработки - серията за кръстопътния човек на ХХ век, разпънат, мултиплициран, разпокъсан от своите собствени екзистенциални проблеми и дебнещите го отвсякъде опасности, женски и мъжки торсове, да ги наложи недвусмислено като успешен опит за разширяване на изразните възможности в пластичната култура у нас. \n    Когато видях в ателието плътните, наситени цветово платна на Кирил Харалампиев и тези в духа на лиричната абстракция, си помислих, че той - синът, е избрал това поприще в изкуството с цел да се разграничи от баща си. Но един внимателен поглед и кратък разговор бе достатъчен, за да се убедя, че това е по-скоро въпрос на вътрешен, чисто негов избор, отговарящ на една малко необичайна за съвременниците му чувствителност, духовна нагласа и премереност в контактите и в осмислянето на света. \n    Не бях учудена от това, че Кирил Харалампиев избягва показните названия на работите си извън техния жанр - пейзажи. Не ме изненада и съзнателното бягство от конкретика и демонстративност в предмета на живописване, а афинитетът му към класическите похвати при изграждането на картините. Това е живопис, правена сръчно с четка, т.е. с ръце. И не само това. Картините му показват умело владеене на експресивната сила на цвета сам за себе си, както в дисонансите, така и в монохромни съчетания в зависимост от състоянието в природата, отговарящо и на неговото собствено преживяване и търсена съзнателно хармония. В тази насока уроците на неговия учител от академията Валентин Колев не са отишли напразно. За мен не по-малко привлекателни са и големите му, изпълнени със смесена техника, импресии, в които е даден простор за различни интерпретации в зависимост от интелигентността на зрителя и неговото емоционално състояние. \n    Съпоставката \"баща-син\" (бащи-деца) показва, от една страна, континуитет в продължението на артистичното поприще на фамилията Харалампиеви, при запазване на всеки от тях на параметрите на собствената творческа свобода. От друга, творбите в експозицията разкриват влизане духа на времето, в което те са създадени, но без стремеж към екстравагантност, а чрез вродена и у двамата чувствителност и деликатност, резултат от натрупване и интелигентност, формирани в артистичната аура на фамилната традиция. \nХристо Харалампиев, \nФигура, бронз \n    \n", "date": "2018.02.08", "title": " В артистичната аура на фамилната традиция  "}
{"url": "http://www.duma.bg/node/160398", "text": "Академичният симфоничен оркестър на Националната музикална академия \"Проф. Панчо Владигеров\" с концертмайстор Жорж Паликарски ще изнесе концерт на 14 февруари от 18 ч. в зала НМА, бул. \"Евлоги и Христо Георгиеви\" 94. Диригент ще бъде Светлин Христов от класа на проф. Пламен Джуров, солисти са Георги Иванов - обой, специализант от класа на проф. д-р Спиро Петков, и Теодор Димитров - валдхорна, от класа на проф. д-р Ясен Теодосиев. В програмата Концерт за обой и оркестър от Лудвиг Аугуст Лебрун, Концерт за валдхорна и оркестър 1 от Рихард Щраус и Трета симфония от Бетовен. Входът е свободен. \n    \n", "date": "2018.02.08", "title": "Творби на Лебрун, Щраус и Бетовен свирят в Музикалната академия"}
{"url": "http://www.duma.bg/node/160400", "text": "Пълни зали очакват в Париж един от най-хитовите спектакли на Народния театър \"Иван Вазов\" - \"Богът на касапницата\" от Ясмина Реза. Представлението, което е истински касов хит и билетите за него се продават месеци напред, потегля на турне във френската столица, където ще гостува на 9 и 10 февруари, информира Катя Попчева, ръководител маркетинг и комуникации. \nНапълно разпродадени са билетите за спектаклите в Theatre de Fenelon-Sainte-Marie, където \"великолепната четворка\" Владимир Карамазов, Юлиан Вергов, Радена Вълканова и Александра Василева ще играе представлението, режисирано от Антон Угринов. То ще бъде със субтитри на френски език. \nТурнето на Народния театър, което е второ в чужбина за годината след гастрола в Тулуза с \"Танцът Делхи\" от Ив. Вирипаев, пост. Галин Стоев, е по покана на асоциацията \"Европа Култура Обмен\" и е откриващ спектакъл по случай българското председателство на Съвета на Европейския съюз. То се осъществява с подкрепата на посолството на България във Франция. Заедно с екипа на спектакъла пътува и директорът на Народния театър Мариус Донкин. \nВ деня преди първото представление българските театрали са поканени на прием в посолството ни във френската столица.   \n", "date": "2018.02.08", "title": "Народният театър гостува в Париж с \"Богът на касапницата\""}
{"url": "http://www.duma.bg/node/160401", "text": "Нов литературен салон се открива в столицата - в залата на ул. \"Леге\" 10. Във всеки първи четвъртък на месеца там ще се провеждат вечери, посветени на класиците на българската художествена словесност, както и на съвременни литературни творци, ще се представят нови книги - поезия, проза, публицистика, научи ДУМА от издателство \"Захарий Стоянов\".  \nОткриването на салона е днес, 8 февруари, в 18 ч. с вечер, посветена на гениалния поет и идеолог на българското националноосвободително движение Христо Ботев. Ще бъде представена книгата \"Борба\" на издателство \"Захарий Стоянов\", която съдържа стихотворенията на Христо Ботев, илюстрирани от Борис Ангелушев, и статията \"Христо Ботев - великата национална душа\". Вечерта ще бъде и поклонение пред Войводата по случай 170 години от рождението му. Гео Милев го нарича първата и най-ярката манифестация на българския расов гений, той е огнедишащото сърце на националната и социалната революция. \nПрограмата за следващите месеци включва вечер, посветена на 140 години от Руско-турската освободителна война и представяне на книгата на акад. Константин Косев и Стефан Дойнов \"От Шипка и Плевен до Сан Стефано и Берлин\" - на 1 март от 18 ч.; вечер, посветена на 140 години от рождението на Пейо К. Яворов - на 5 април от 18 ч.; вечер, посветена на Гео Милев и представяне на новото издание \"Септември\" с илюстрации от Борис Ангелушев - на 3 май от 18 ч.     \n", "date": "2018.02.08", "title": " Нов литературен салон отваря врати на \"Леге\" 10"}
{"url": "http://www.duma.bg/node/160448", "text": "По нива на сива икономика България се доближава до страните от Африка. Това показват данни на Международния валутен фонд (МВФ), който е оценил размера в проучване между 158 държави по света. \n Средното ниво на сивата икономика у нас за периода 1991 - 2015 г. е 29,17%. През различните години делът на сивата икономика в България се е движел между 20,83 и 35,3 на сто. \nНа фона на Европа показателите за България са изключително високи. Те ни доближават до Румъния, където средните показатели за периода са 30,14%. Сред европейските държави, които са извън ЕС, с толкова голяма сива икономика е Русия - 38,42%. \nСпоред проучването на МВФ България се доближава до африканските държави и Пакистан. \nДанните за 2017 г. поставят страната ни на първо място сред 31 европейски икономики по сив сектор. Той заема 29,6% и тук водим пред останалите ни балкански съседи като Турция - 27,2%, Хърватия - 26,5% и Румъния - 26,3%. Гърция, чиято икономика и финанси, се сринаха през последното десетилетие, демонстрира далеч по-добри резултати от нас през миналата година. Там сивият сектор е 21,5%. Най-добре от европейските държави са Швейцария, където сенчестият бизнес е 6%, Австрия - 7,1%, и Люксембург - 8,2 на сто. Непосредствено след тях е Холандия, която е най-големият чуждестранен инвеститор у нас, с 8,4%. \nАвтори на изследването са икономистите Леандро Медина от африканския департамент на МВФ и Фридрих Шнайдер от Университета Кеплер в Линц. Това е едно от първите изследвания, в които се прилагат нови статистически методи за оценка на сивата икономика. До 90-те години икономистите обичайно оценяваха сивия сектор на базата на различията в системата за национално счетоводство, в редица случаи с помощта на по-малко точни методи, свързани с анализа на пазара на труда, енергийното потребление, скоростта на паричния оборот. Сега обаче изследването е направено чрез три нови метода. \nПрез юли миналата година Международното сдружение на счетоводителите обявиха, че страната ни е на осмо място по сив сектор в света след страни като Азербайджан, Нигерия, Украйна и Русия. По данни на сдружението черната икономика в България представлява близо 30% от брутния вътрешен продукт (БВП), или 28 млрд. лв., като нивото се е запазило през последните 6 години. \nСпоред изчисленията на счетоводителите делът на сивия сектор в българската икономика не се е променял през последните шест години. Така е било през 2011 г., нивото се запазва и през следващите години. Прогнозите обаче са, че този размер ще остане до 2025 г. Приблизително същия размер отчете и изследване на Асоциацията на индустриалния капитал в България - 28,12% през 2016г. и 31,08% през 2015 г. \n    \n", "date": "2018.02.08", "title": "МВФ: По сива икономика България се доближава до държави от Африка  "}
{"url": "http://www.duma.bg/node/160402", "text": "С изпълненията на \"Прелюд към следобеда на един фавн\" и симфоничната сюита \"Морето\" Симфоничният оркестър на БНР с главен диригент Марк Кадин ще отбележи 100-годишнината от смъртта на Клод Дебюси на 23 февруари, петък, от 19.30 ч. в зала \"България\". В програмата на концерта с френска музика ще прозвучат още \"Павана за една покойна инфанта\" от Морис Равел и Концерт 2 за пиано и оркестър от Камий Сен-Санс. Емблематичните произведения на импресионистичните течения в музиката ще бъдат изпълнени под диригентската палка на Том Удс. \nЕдин от водещите австралийски диригенти застава за първи път на пулта пред Радиосимфониците. Той дебютира едва 23-годишен с операта \"Сън в лятна нощ\" от Бенджамин Бритън и става един от най-младите диригенти в историята на Австралийската опера. Реализира няколко световни премиери, сред които и \"Madeline Lee\" на Джон Хадък. Удс ръководи множество оркестри и опери в Австралия и Нова Зеландия. Дирижира симфонични оркестри в Германия, Италия, Дания, Швеция, Русия и Япония. \nСлед изключително успешния си дебют със Симфоничния оркестър на БНР през 2014 г., солистка отново ще е младата пианистка Надежда Цанова. Тя е възпитаничка на проф. д-р Стела Димитрова-Майсторова, а по-късно специализира в Кралската консерватория в Брюксел. Концертира в Италия, Белгия, Германия, Испания, Португалия, Украйна, Австрия и др. Печели повече от 20 награди от български и международни конкурси. \nБилети се продават в Рекламно-информационния център на БНР (бул. \"Драган Цанков\" 4), на касата на \"Кантус фирмус\" в зала \"България\" и онлайн в мрежата на ticketsbg.com. Входът е свободен за ученици от музикалните училища и студенти от НМА \"Проф. Панчо Владигеров\", специалност \"Музика\" в СУ, катедра \"Музика\" в НБУ и АМТИИ в Пловдив, срещу ученическа или студентска карта. \n    \n", "date": "2018.02.08", "title": " Радиосимфониците с френски концерт  "}
{"url": "http://www.duma.bg/node/160396", "text": "Академичният ансамбъл за песни и танци на Руската армия \"Александров\" отбелязва 90 години от създаването си с голямо турне в много европейски страни. След трагедията в края на 2016 г., когато при самолетна катастрофа край Сочи загинаха 64 души, ансамбълът е с попълнен и обновен състав. \nВ България в края на юни ще пристигнат 120 Александровци - певци, танцьори и музиканти. Концертите ще представят най-популярния репертоар от руски народни и военни песни и ефектни народни танци пред аудиторията от четирите най-големи български града: Варна - 26 юни, Дворец на културата и спорта; Бургас - 27 юни, Летен театър; Пловдив - 28 юни, зала СИЛА; София - 29 юни, зала 1 на НДК, научи ДУМА от Дима Моллова от \"БГ саунд стейдж\", организатор на гастрола.  \nЗа рожден ден на ансамбъла се смята 12 октомври 1928 г. - денят, в който се е състояло първото представяне на колектива в Централния дом на Червената армия в Москва. Тогава участниците са само 12 души. Но до средата на 30-те години броят на членовете се увеличава до 300 души, а славата му се разпростира далеч извън страната. \nХорът на ансамбъл \"Александров\" е признат за един от най-добрите мъжки хорове в света. Той съчетава хармонията и чистотата на звука на академичната капела с ярката емоционалност и непосредственост, присъщи на популярните изпълнения, демонстриращи високо вокално умение. Танцуващата група на ансамбъла с нейните емоционални, закачливи и горещи изпълнения на сцената завладява сърцата на зрителите с високото си хореографско майсторство. \nУспехът на хора, солистите и танцовата група до голяма степен зависи от гъвкавия и хармоничен оркестър и неговия звук, който е уникален по своето естество. Той успешно съчетава руски народни инструменти - балалайки, баяни, хармоники, с дървени и месингови инструменти. \nНавсякъде по света Академичният ансамбъл за песни и танци на Руската армия, носещ името на своя основател Александър В. Александров, се смята за една от марките, славещи Русия, каквото са Болшой театър, Ермитажа, Третяковската галерия, Диамантеният фонд на Московския Кремъл. Участниците в Ансамбъла напълно го заслужават със своята уникалност и брилянтни творчески умения. \nБилети се продават в мрежата на \"Ивентим\" и онлайн от  .    \n", "date": "2018.02.08", "title": "Обновеният ансамбъл \"Александров\" ще изнесе спектакли в 4 града у нас"}
{"url": "http://www.duma.bg/node/160399", "text": "\"Европейско кино за учащи\" е инициатива на \"Арт фест\" и Дома на киното, която се реализира с подкрепата на програма \"Култура\" на Столичната община и ИА \"Национален филмов център\" и с информационното сътрудничество на Министерството на образованието и науката. Основни лектори са киноведът и директор на БНФ Антония Ковачева и изтъкнатият режисьор и преподавател проф. Георги Дюлгеров. В продължение на идеята за филми, които се представят пред аудитория в квартали, в които няма възможност за специални срещи с  некомерсиални филми, на 9 февруари и 2 март са предвидени прожекции в 77 основно училище в кв. \"Филиповци\", като идеята е да се стигне до младата публика със спортни \"изкушения\" - филми, посветени на легендарните Пеле и Христо Стоичков. С този футболен акцент организаторите напомнят, че специалната тема на 22-рия \"София филм фест\" в годината на София - европейска столица на спорта, са именно спортните филми, информира Светлана Дамянова от пресофиса на СФФ. Още един важен детайл в мозайката на филмовата история е фактът, че през 2018 г. отбелязваме 50 години от събитията, разбунтували политическите и творческите духове на Европа през 1968 г. В програмата \"Европейско кино за учащи\" са планирани два филма, които предлагат различен ракурс към годината на новите търсения и стремеж към свобода - на духа и художествената мисъл. Единият е \"Бялата стая\" на Методи Андонов с участието на Апостол Карамитев, а другият - \"Спомен за страха\" на Иван Павлов.   \n", "date": "2018.02.08", "title": "Европейско кино за учащи"}
{"url": "http://www.duma.bg/node/160431", "text": "\nНовата стратегия на Еврокомисията за Западните Балкани разкрива перспективата, че две страни от региона, Сърбия и Черна гора, биха могли \"потенциално\" да бъдат готови да се присъединят към ЕС до 2025 г. Също така предлага засилена подкрепа за останалите четирима бъдещи членове от региона, който беше погълнат от война и граждански конфликти през 90-те години на миналия век. \nНо е ясно, че политиците във всичките шест страни - Албания, Босна и Херцеговина, Косово, Македония, Черна гора и Сърбия - ще трябва да наблегнат на установяването на върховенство на закона, да спрат корупцията, да уредят двустранни спорове и да предприемат редица други демократични промени. \"Присъединяването към ЕС е далеч повече от технически процес  Това е генерален избор, основан на базови ценности, които всяка страна трябва да прегърне по-активно, от тяхната външна и регионална политика, точно до това, на което децата биват обучавани в училище\", гласи новата стратегия.  \nЕдна анкета на Регионалния съвет за сътрудничество (Regional Cooperation Council) показва различността на настроенията сред потенциалните кандидати за еврочленство. В Косово подкрепата е 90%, за 6% членството е нито добро, нито лошо, а останалите се делят между „не зная“ и отрицание на членството. в Албания 81% са „за“, 14% не знаят дали е добре или зле, 5% смятат, че ЕС не е добра компания, а 1% не знаят какво да кажат. Македония – 54% „за“, 33 % не знаят дали е за добро или зло, 11% са против, 2% не знаят. \nКолкото по-нататък се върви по списъка на страните кандидати, толкова по-малка става подкрепата. В Черна гора 44% искат да станат член на ЕС, 29% не могат да преценят дали това ще е за доброто на страната, 22% са против, а 6% не знаят или не искат да кажат мнението си. \nРезултатите от анкетата в Босна и Херцеговина показват несигурността и разделението в страната, която все още е протекторат. „За“ еврочленство са около една трета – 31 процента. Тези, които не могат да преценят са 46%, 18% са против, а 4 на сто нямат или не искат да изразят мнението си по въпроса. Най-любопитно е положението в Сърбия, сочена от всички европейски чиновници, като се тръгне от Жан-Клод Юнкер надолу, за една от двете водещи кандидатки за еврочленство. Едва 26% искат да бъдат европейци. 37% не знаят какво би им донесло потенциалното членство, 30% са против, а 6% не знаят. \nСтратегията има за цел определянето на пътна карта, след като президентът на Еврокомисията Жан-Клод Юнкер през септември 2017 г. даде сигнал за подновяване на разширяването на ЕС в своето обръщение „Състоянието на съюза“. Преди това ЕС беше охладнял към приемането на нови членове след реакция в по-старите държави членки заради засилената имиграция от по-бедните нации, които наскоро се присъединиха към блока. \nЮнкер и други лидери на ЕС проявиха нов интерес към Западните Балкани, отчасти поради притесненията за засиленото влияние на Русия, Китай и Турция там. Кризата с бежанците през 2015 г., при която стотици хиляди мигранти се насочиха към Западна Европа по западнобалканския маршрут, също така подчерта значението на региона за стабилността в ЕС. \n\"Страните от Западните Балкани имат историческа възможност да обвържат твърдо и недвусмислено бъдещето си с Европейския съюз.  Те ще трябва да действат решително\"  гласи стратегията, която бе представена от ръководителя на външната политика на ЕС Федерика Могерини и комисаря по разширяването Йоханес Хан. \nКато част от новия тласък в тази посока Юнкер трябва да посети Западните Балкани за една седмица в края на този месец, като започне в Скопие на 25 февруари, заяви дипломат от ЕС, запознат с плана. \nОсвен подновената кампания на Комисията за задълбочаване на връзките с региона, България превърна Западните Балкани в приоритет като настоящ ротационен председател на Съвета на ЕС. София ще бъде домакин на среща на върха на лидерите на ЕС и Западните Балкани през май. \nВ неотдавнашно интервю с \"Политико\" българският външен министър Екатерина Захариева заяви, че подобни срещи трябва да станат много по-чести, отбелязвайки, че последната среща на върха между ЕС и Западните Балкани в Солун се състоя през 2003 г. \"Петнадесет години са твърде много\", каза Захариева, която предполага интервал от две години между срещите на върха за в бъдеще. Захариева призна, че поставянето на Западните Балкани толкова високо в дневния ред на ЕС носи риска, че позицията на блока в региона може да пострада, ако не се реализират надеждите на гражданите за членство в ЕС. \nНа срещата на върха през 2003 г. ЕС предложи \"недвусмислена подкрепа\" на бъдещите членове от Западните Балкани и им съобщи, че тяхното бъдеще е в рамките на Европейския съюз. Но 15 години по-късно само един от тях - Хърватия - се присъедини към блока и изглежда, че ще минат поне още седем години, преди може би още двама да станат членове. \n„Разбира се, има такава опасност“, - каза Захариева. \"Ето защо не трябва да създаваме очаквания, които не можем да изпълним.\" Захариева заяви, че повечето държави от Западните Балкани не са се присъединили към ЕС,  защото блокът се е забъркал в различни извънредни ситуации  като например кризата в еврозоната и миграционната криза, а регионалните правителства не успяха да предприемат необходимите реформи. \nНовата стратегия на Комисията предлага по-голяма подкрепа от страна на ЕС за региона в редица области - от изпращането на консултанти на Европол за повишаване на сигурността до поемане на нови инвестиционни ангажименти за стартиращи фирми до транспортна инфраструктура. През 2018 г. общите инвестиции на ЕС в региона се предвижда да възлязат на 1,07 млрд. евро - малко повече от средното за последните 10 години. \nСтратегията, озаглавена \"Перспектива за разширяване на ЕС и засилената ангажираност на ЕС със Западните Балкани\", не спира да описва текущото състояние на бъдещите членове на ЕС, заявявайки, че лостовете на властта във всичките шест страни често са в ръцете на престъпни мрежи и политически кланове. \"Днес страните показват ясни елементи на завземане на държавата от връзки с организираната престъпност и корупцията на всички нива на правителството и администрацията, както и силно преплитане на публични и частни интереси\", пише в документа. \n\"Никоя страна от Западните Балкани понастоящем не може да се счита за функционираща пазарна икономика\", е заявено също така категорично в стратегията. \nВъпреки че Сърбия и Черна гора бяха определени за водещи за членство от страна на Еврокомисията, в документа се казва, че присъединяването им към 2025 г. е \"изключително амбициозно\". Става ясно, че лидерите в Белград в частност ще трябва да поглъщат  някои горчиви хапчета по пътя до Брюксел  Става ясно, че Сърбия ще трябва, преди да може да се присъедини към ЕС, да сключи и приложи правно обвързващо споразумение за нормализиране на отношенията с Косово, обявено за независимо от Сърбия преди 10 години. \nВ програмата също така се казва, че бъдещите членове трябва да демонстрират \"пълна хармонизация\" с външната политика на ЕС - сигнал, който не е прекалено завоалиран и казва, че Белград не би могъл да продължи да провежда толкова близки отношения с традиционния съюзник Русия, както е в момента. \nСтратегията обаче съдържа и разочарование за Косово, което не е признато от пет държави членки на ЕС и не е конкретно споменато като евентуален кандидат за членство в ЕС в документа. \nСърбия и Черна гора, от друга страна, вече са започнали преговори за членство и Комисията заяви, че е готова да препоръча присъединителни преговори за Албания и Македония, ако отговарят на определени условия. Босна и Херцеговина \"би могла\" да стане кандидат за членство, се казва в документа. \nСловения и Хърватия са забъркани в дългогодишния граничен спор въпреки членството в ЕС. Всички такива разногласия вече трябва да бъдат решени, преди страните да се присъединят към блока, казва се още в стратегията. \n\"ЕС няма да приеме такива спорове и нестабилността, до които те биха могли да доведат\", се казва в документа. \"Трябва да се намерят и изпълнят окончателни и обвързващи решения, преди да се присъедини една страна.\" \nКомисията също така се надява перспективата за нови пристигащи да накара настоящите страни членки да реформират начина, по който работят. \"Самият ЕС трябва да гарантира, че ще бъде готов институционално да приветства новите държави членки, след като изпълнят поставените условия\", се казва в текста. В него се лобира за по-широко използване на квалифицирано мнозинство при гласуване в Съвета - вместо да взема единодушни решения, които дават право на вето на отделните правителства. \nАктивистите на либералната демокрация на Балканите обвиниха ЕС, че е прекалено мек по отношение на регионалните лидери, които те определят като авторитарни със съмнителен ангажимент към ценностите на ЕС. Новият документ не се занимава с подобни глезотии и би могъл да се възприеме като законодателно озаптяване на политическите лидери, но и в същото време насърчава активистите и гражданите да оказват натиск върху тях. \n\"Правителствата трябва да осигурят по-приобщаващи процеси на реформи, които да привлекат всички заинтересовани страни и обществото като цяло. Най-същественото е, че лидерите в региона не трябва да оставят съмнение в стратегическата си ориентация и ангажираност. Те в крайна сметка трябва да поемат отговорността да превърнат тази историческа възможност в реалност\", се казва в програмата.   \n", "date": "2018.02.08", "title": "Трудна любов между Брюксел и Западните Балкани"}
{"url": "http://www.duma.bg/node/160433", "text": "Видео с автомобила \"Тесла Роудстър\" (Tesla Roadster ) в орбита около Земята пусна в туитър Илън Мъск основателят на компаниите \"Спейс екс\" и \"Тесла\". Автомобилът е от личната му колекция. \nЧервената \"Тесла\" с манекен в скафандър на волана бе изведена в Космоса като част от изпитателния товар на успешно изстреляната нова свръхтежка ракета \"Фалкон хеви\" (Falcon Heavy). \nВ интервю за Си Би Ес в навечерието на полета Мъск отбеляза, че е решил да прати колата \"за удоволствие\". \"Много хора не разбират защо трябва да се изпраща автомобил към Марс. За това няма никакъв конкретен повод. Прави се за удоволствие и за да предизвикаме интерес сред хората\", поясни той. Обикновено при изпитания на нова ракета се използват бетонни блокове или парчета метал като полезен товар. Мъск обаче определи това като \"скучно\". \nРакетата стартира от площадка  на Кейп Канаверал, от която стартираха историческите полети към Луната по програмата \"Аполо\". Стартът бе наблюдаван и от Бъз Олдрин - пилота от \"Аполо 11\", извършил първото в историята пилотирано кацане на Луната. \n\"Спейс екс\" вече е основен доставчик на Международната космическа станция.   \n", "date": "2018.02.08", "title": "Мъск прати колата си в Космоса "}
{"url": "http://www.duma.bg/node/160432", "text": "Щастливка, спечелила 560 млн. долара от тотото в САЩ, отказа да посочи личните си данни, за да прибере печалбата. \nЖената иска по съдебен път да получи право на анонимност. Щастливката се опасява, че за внезапното забогатяване ще научат всички жители на града, включително престъпници. \"Тя иска без страх да ходи на пазар и да посещава събитията в града, без да знаят хората за милионната печалба\", каза адвокатката й. Според законите на щата Ню Хемпшир името на победителя, сумата и градът трябва да бъдат съобщени публично. Иначе се анулира печалбата.      \n", "date": "2018.02.08", "title": " Тото милионерка иска анонимност"}
{"url": "http://www.duma.bg/node/160434", "text": "Президентът Доналд Тръмп наредил на Пентагона да организира военен парад във Вашингтон, съобщи пресслужбата на Белия дом.  \nТръмп иска грандиозен военен парад с войници и танкове тази година, който да даде възможност на американците да засвидетелстват почитта си към армията. Той по-специално искал парад като във Франция. \nМеждувременно той нареди да бъде открит Национален център за проверка на благонадеждността на имигрантите. Това е част от неговата политика за осъществяване на имиграционна реформа и укрепване на сигурността на страната. Центърът трябва да бъде създаден следващите 6 месеца, основната му задача е да се подобри процесът за обмен на информация между ведомствата в страната за желаещите да се прехвърлят за живеят в САЩ. \nОтделно Тръмп използва смъртта на футболиста Едуин Джаксън, загинал в автомобилна катастрофа, за да подкрепи политиката си на по-строг граничен контрол и справяне с нелегалната имиграция. За катастрофата бе обвинен мигрант без документи, шофирал в нетрезво състояние. \"Това е една от много подобни предотвратими трагедии. Трябва да убедим демократите да бъдат по-твърди в позицията си за границата и за нелегалната имиграция\", написа Тръмп в \"Туитър\".      \n", "date": "2018.02.08", "title": "Тръмп поиска от Пентагона грандиозен военен парад"}
{"url": "http://www.duma.bg/node/160435", "text": "Ние сме готови да приемем географско определение, заяви македонският премиер Зоран Заев на съвместна пресконференция със Самуел Жбогар, ръководител на делегацията на ЕС в Скопие. \nЗаев изрази убедеността си, ако двете съседни държави взаимно си зачитат интересите, може да се намери решение и на горещия вече 20-годишен проблем за името на страната му\", подчерта премиерът. \nМагистралата, свързваща Македония с Гърция, ще се казва вече \"Приятелство\", а летището, което досега се наричаше \"Александър Македонски\" става Международно летище Скопие, обяви още македонският премиер Зоран Заев. \nНяколко часа след пресконференцията гръцкото Министерство на външните работи официално подкрепи промяната на имената на летището и на магистралата. \"Надяваме се това да означава ново начало в отношенията между двете страни и двата народа...Днешното решение е положителна крачка и обрат в сравнение с всичко, което бе правено през последното десетилетие и усложни отношенията между двете държави\", се казва в съобщението.      \n", "date": "2018.02.08", "title": " Скопие приема географско определение за Македония"}
{"url": "http://www.duma.bg/node/160436", "text": "Някои руски региони започнаха експулсиране на севернокорейски работници, предаде РИА \"Новости\". \nЕдна от точките на приетата по-рано Резолюция 2375 на Съвета за сигурност на ООН срещу КНДР заради създаването на ядрено оръжие предвижда отказ за издаване на разрешителни за работа на граждани на Северна Корея в други страни. През октомври 2017 г. президентът Владимир Путин подписа указ за изпълнение на съответните мерки. \nТой окачестви като \"пълни глупости\" разпространената по-рано информация, че севернокорейците работят в Русия в робски условия. Мацегор поясни, че 40-50% от заработеното остава за севернокорейците, докато останалата част от възнаграждението се предава на властите в Пхенян.      \n", "date": "2018.02.08", "title": " Русия експулсира севернокорейци "}
{"url": "http://www.duma.bg/node/160457", "text": "Правителството предостави на Столичната община стопанисването на античния културно-комуникационен комплекс \"Сердика\" за срок от 10 години, съобщиха вчера от пресслужбата на кабинета. До момента комплексът, разположен в ларгото на София, се стопанисваше от държавата, която отговаряше за опазването и експонирането на останките от антична Сердика. Част от тях бяха възстановени през последните години основно със средства от еврофондовете, а за проектите отговаряше Министерството на културата. \nРеставрацията, експонирането, управлението и поддържането на обекта вече ще се прави от общината. Античният комплекс е сред основните туристически забележителности на София, а местната власт разчита на него за развитието на културния туризъм в столицата. \nДейностите, свързани с опазване на културната ценност, и осъществяването на научни, културни, образователни и туристически дейности, ще се извършват в съответствие със Закона за културното наследство от археологически или специализиран исторически музей в София.     \n", "date": "2018.02.08", "title": " Столичната община ще стопанисва антична Сердика"}
{"url": "http://www.duma.bg/node/160458", "text": "Националната кардиологична болница предупреждава, че до края на март Детската кардиохирургия и кардиология може да затвори врати, ако не се осигурят средства за назначаване на 20 медицински сестри. \"Липсата на специфично образование за медицинските сестри в детски профил, тежката патология, голямата отговорност, която се иска от специалистите по здравни грижи в нашето отделение, което съвпадна с откриването на много частни лечебни заведения, доведе до масов отлив на медицински сестри от клиниката, до масово напускане и постави клиниката в състояние да намали работата в някои моменти до санитарния минимум\", коментира началникът на детската кардиология проф. Анна Кънева. \nНезависимо от оказаната подкрепа на държавно и институционално ниво и усилията да генерираме приходи, нашата дейност води до постоянни финансови загуби, което се дължи на изключително тежката патология, продължителен болничен престой, многоетапно и често комбинирано лечение и хроничното недофинансиране от НЗОК, коментира д-р Стоян Лазаров, началник на отделението по хирургия на ВСМ. \nГодишно в болницата се хоспитализират около  900 деца, оперират се 250, катетеризират над 300, интервенционални процедури се извършват при 100, проследяват се над 10 000 пациенти. Това съобщиха специалистите в Седмицата на вродените сърдечни малформации (ВСМ) в Клиниката по детска кардиология, която се провежда всяка година между 7 и 14 февруари. ВСМ са най-честите вродени аномалии. Честотата им е около 10 на 1000 живородени. Всяка година в света се раждат над 1 млн. деца с ВСМ и, ако не се лекуват, около 30% от тях ще загинат до 1 г. В България годишно се раждат 500-600 деца с ВСМ, а близо 300 от тях се нуждаят от хирургично лечение. \n На 9 февруари във връзка със Седмицата на вродените сърдечни малформации в Националната кардиологична болница ще се проведе Ден на отворени врати. В Клиниката по детска кардиология и Отделението по хирургия на вродените сърдечни малформации от 8 до 14 ч. ще се извършват безплатни медицински прегледи на деца. \nЖелаещите трябва да се запишат предварително на телефони: 02/9211 211; 02/9211 330; 02/9217 160; 02/9217 161. Прегледите ще се извършват в консултативния център.      \n", "date": "2018.02.08", "title": " Детската кардиология може да затвори врати "}
{"url": "http://www.duma.bg/node/160460", "text": "Цялото ръководство на столичното Четвърто РУП е сменено. Началникът на районнaта полиция Теменужка Капчина е преназначена на нова длъжност в Главната дирекция \"Национална полиция\". Сменен е и заместник-началникът Теодор Тасев. На негово място вчера е бил представен Делян Гешев, който до момента е бил началник на Криминалната полиция в полицейското управление. Сменен е и шефът на разследващото звено Аделина Малакова. Засега не е ясно кой ще бъде новият началник на Районното управление на полицията. Не са ясни и причините за масовата рокада. \n    \n", "date": "2018.02.08", "title": " Смениха ръководството на столичното Четвърто РУП"}
{"url": "http://www.duma.bg/node/160459", "text": "Правосъдният министър Цецка Цачева така и не даде ясен отговор дали ще бъдат удоволетворени исканията на надзирателите за 20% увеличение на възнагражденията им. Не мога да им отговоря утвърдително, призна с половин уста тя. Цачева бе изслушана в ресорната парламентарна комисия по правни въпроси, а депутатът от \"БСП за България\" Тодор Байчев настоя да чуе мнението й за искания ръст на заплатите от синдикатите в ГД \"Охрана\" и ГД \"Изпълнение на наказанията\". \nСтана ясно, че вчера сутрин е имало разговори на синдикалистите и работната група към правното министерство. Министърката се е срещала със синдикатите за последно на 20 януари. Според Цачева нямало разминаване относно необходимостта от подобряването условията на труд в двете дирекции \"Изпълнения на наказанията\" и \"Охрана\". Не така обаче стоял въпросът по отношение на исканото от синдикатите увеличение на възнагражденията. Цачева посочи, че с приетия от НС бюджет за сектор \"Сигурност\" са предвидени средства за увеличение на заплатите от 5%. \nОставал нерешен проблемът във връзка със специфичните условия на труд на служителите в двете дирекции. Те получават 50% от сумата, получавана от колегите им във вътрешното министерство. Същевременно служителите и от двете дирекции са под режима на Закона за МВР. Цачева обяви, че за 10% увеличение на заплатите са необходими повече от 13,8 млн. лв., които не са предвидени в бюджета на министерството. Такъв е законът, това са числата, които се съдържат в средствата на държавата, които са разпределени, оправда се Цачева и допълни, че няма как министърът на правосъдието да преразпределя средства, които не са отпуснати. \n    \n", "date": "2018.02.08", "title": " Цачева увърта за увеличението на парите за надзиратели"}
{"url": "http://www.duma.bg/node/160461", "text": "Върховният административен съд прекрати пълномощията на Ценко Чоков като кмет на село Галиче. Тримата върховни съдии - Румяна Монова, Диана Гърбатова и Добринка Андреева, са постановили, че той повече не може да заема поста, съобщи lex.bg. ВАС всъщност оставя в сила решение на Административния съд във Враца, който потвърди решението на ОИК в Бяла Слатина за прекратяване на мандата на Чоков от 6 октомври 2017 г. \nКметът е в ареста от май 2016 г. по обвинение за ръководство на организирана престъпна група за рекет, лихварство, побоища и палежи. Избирателната комисия сложи край на мандата му, като се позова на Закона за местното самоуправление, който предвижда предсрочно прекратяване на пълномощията на кмет, ако той за повече от месец отсъства неоснователно от работа. След това Чоков обжалва.  \nС решението си от 6 февруари 2018 г. ВАС на практика не се занимава с тези възражения, тъй като по тях, както и за възможността на кмета да ползва неплатен отпуск и дали отсъствието му за повече от месец е неоснователно, е водено друго дело. Именно влязлото в сила решение по него доведе до решението на ОИК Бяла Слатина на 6 октомври 2017 г. да прекрати пълномощията на Чоков. \n    \n", "date": "2018.02.08", "title": " Ценко Чоков вече не е кмет на Галиче"}
{"url": "http://www.duma.bg/node/160462", "text": "Националната следствена служба (НСлС) се заема с разследването на инцидента от 2 февруари в комплекса Боровец, при който загина четиригодишният син на министъра на транспорта Ивайло Московски. Това е станало с постановление на главния прокурор Сотир Цацаров, съобщиха от държавното обвинение. Досъдебното производство е образувано на 2 февруари за причинена по непредпазливост смърт на детето. Първоначалните и неотложни действия са докладвани на Окръжната прокуратура - София, под чието наблюдение е започнало и се води досъдебното производство. \nДо този момент са извършени пет огледа на местопроизшествието, разпитани са седем свидетели, изготвена е съдебномедицинска експертиза на трупа, изискана е справка от КАТ. Според прокуратурата по делото ще бъдат разпитани \"голям брой свидетели и ще бъдат назначени множество съдебни експертизи\". Други действия по разследването изискват и специфични знания за разрешителния режим и правилата за ползване на моторни шейни, съобщиха от прокуратурата. \n    \n", "date": "2018.02.08", "title": " Националното следствие поема инцидента със сина на Московски"}
{"url": "http://www.duma.bg/node/160463", "text": "Близо седмица правителството продължава да премълчава истинската причина, довела до среща между премиера Бойко Борисов и главния изпълнителен директор и вицепрезидент на Световния еврейски конгрес Роберт Сингер.  \nОт Организацията на евреите в България \"Шалом\" ДУМА научи, че основната цел за визитата на Сингер е противопоставянето на провеждането на Луковмарш в София. На 1 и 2 февруари вицепрезидентът на световната еврейска организация е имал редица срещи у нас. Той е връчил на управляващите и подписка срещу ежегодното шествие в чест на крайнодесен лидер ген. Христо Луков. В документа са подписите на повече от 175 000 души по света и 2000 български евреи. В петицията те призовават българският премиер да отмени марша за генерала, който е подкрепил депортирането на 11 343 евреи в лагери на смъртта. \nС лаконично съобщение от 2 февруари пресцентърът на Министерския съвет съобщава, че Сингер е изразил признателността си към българския народ, защитил близо 50 000 родни евреи от депортация и сигурна гибел. \"Тази година се навършват 75 г. от събитието и изключителната роля на България трябва да бъде изтъквана, посочи Сингер. Министър-председателят и гостът му се обединиха около мнението, че усилията трябва да бъдат насочени към отхвърляне на езика на омразата, на екстремизма и в защита на толерантността\", приключва краткото съобщение. В него няма и ред за основната причина, довела до срещата - подписката срещу Луковмарш. \nОт \"Шалом\" потвърдиха, че документът с подписите е предаден на премиера. Сингер се е срещнал и с министърa на външните работи Екатерина Захариевa, както и с председателя на ПГ на ГЕРБ Цветан Цветанов, които също са уведомени за позицията на световната еврейска организация. Имаше много положителен отклик от официалните срещи, всички с разбиране приеха петицията и въобще позицията ни срещу езика на омразата, заявяват от \"Шалом\". От организацията се надяват правителството и управляващите да се разграничат и да заклеймят марша, което според тях ще е много силен знак срещу антисемитските прояви. \nПрипомняме, че още през септември м.г. организаторите на Луковмарш подадоха заявление за провеждането на шествие. То е планирано за 17 февруари 2018 г., като поддръжниците на генерала мислят да минат по централни столични улици. Кметът на София Йорданка Фандъкова го забрани, но Административният съд отмени решението й. Все пак съдиите предписаха общината да предложи алтернативен маршрут за шествието. Към момента обаче няма признаци организаторите да са променили плановете си.  \nИстинската причина за срещата между Сингер и Борисов бе отразена на 5 февруари от израелското издание Israel Hayom. Заглавието на публикацията е \"Световният еврейски конгрес призова България да забрани неонацистки марш\". Изданието отбелязва думите на Сингер, според когото шествието е не само срещу евреите, но и срещу българския народ и демокрацията.   \n", "date": "2018.02.08", "title": " Борисов крие, че му е връчена световна подписка срещу Луковмарш  "}
{"url": "http://www.duma.bg/node/160406", "text": "1724 - СЪЗДАДЕНА Е РУСКАТА АКАДЕМИЯ НА НАУКИТЕ. Основана е по разпореждане на император Петър I под името Петербургска академия на науките. През февруари 1917 г. е преименувана в Руска академия на науките (РАН), а след учредяването на СССР през 1922 г. - в Академия на науките на СССР (от 1924 г.). РАН е възстановена с указ на президента Борис Елцин от 21 ноември 1991 г. 1828 - РАЖДА СЕ ЖУЛ ВЕРН, ФРЕНСКИ ПИСАТЕЛ (УМИРА 1905 Г.). Превеждан на 148 езика според статистиката на ЮНЕСКО, той е автор на пиеси, либрета за оперети, разкази и на 65 романа. Смятан за един от създателите на жанра научна фантастика. Сред най-известните му творби са \"Двадесет хиляди левги под водата\", \"Децата на капитан Грант\", \"Около Луната\" и др. 1911 - В КАЗАНЛЪК СЕ РАЖДА ЙОСИФ ЙОСИФОВ, ДИРИГЕНТ И КОМПОЗИТОР (УМИРА 2001 Г.). Баща на композитора Александър Йосифов. Един от основателите на Старозагорската и на Варненската опера. Автор на оперите \"Биляна\" и \"Цар Самуил\", на детските оперети \"Снежанка и седемте джуджета\" и \"Кокичета\", на симфонии, хорови песни, сюити от български народни песни и др. 1925 - РАЖДА СЕ ДЖАК ЛЕМЪН, АМЕРИКАНСКИ АКТЬОР (УМИРА 2001 Г.). Световно известен с ролите си във филмите \"Някои го предпочитат горещо\", \"Апартаментът\", \"Сърдити старчета\" и др. Дебютът му в киното е през 1954 г., а като режисьор - през 1971 г. През 1988 г. получава \"Оскар\" за цялостен принос. 1928 - РАЖДА СЕ ВЯЧЕСЛАВ ТИХОНОВ, РУСКИ АКТЬОР (УМИРА 2009 Г.). У нас е известен от филма \"Седемнадесет мига от пролетта\", където играе съветския разузнавач, работещ в нацистка Германия, Щирлиц. На Запад добива популярност за ролята на Андрей Болконски във \"Война и мир\". Лентата печели \"Оскар\" за най-добър чуждестранен филм през 1969 г. Сред по-известните му филми са още \"Те се сражаваха за родината\", \"Белият Бим, черното ухо\", \"Изпепелени от слънцето\". 1972 - УМИРА МАРКОС ВАМВАКАРИС, ГРЪЦКИ МУЗИКАНТ (Р. 1905 Г.). Един от най-известните творци, композирали и изпълнявали ребетика. Смята се за баща на този стил. Ребетиката е музиката на гръцкия ъндърграунд. Налага се като стил в първите години на ХХ в. Изпълнява се основно с три инструмента, които водят началото си от турския саз (тамбура) - бузуки (на снимката), цура и баглама. Освен тях се използват дайре, акордеон, китара, цимбали. 1989 - ОСНОВАНА Е КОНФЕДЕРАЦИЯТА НА ТРУДА \"ПОДКРЕПА\". С решение на МС от 5 април 2004 г. КТ \"Подкрепа\" е призната за представителна организация на работниците и служителите на национално равнище. 1998 - ПРОВЕЖДА СЕ ПЪРВИЯТ ЖЕНСКИ ХОКЕЙ НА ЛЕД В ИСТОРИЯТА НА ЗИМНИТЕ ОЛИМПИЙСКИ ИГРИ. В Нагано, Япония, на финала САЩ побеждават Канада с 3:1. Това става 120 години след като студентите от Монреалския университет съставили първите правила за хокея.   \n", "date": "2018.02.08", "title": "Датата"}
{"url": "http://www.duma.bg/node/160407", "text": "\"Има едно много обичано от консерваторите клише, че социализмът и комунизмът са причината за нисък жизнен стандарт. Много по-точно е да се каже, че непретенциозният и нисък жизнен стандарт правят социализма и комунизма осъществими.\" \nВсъщност какво е фактическото съдържание на \"Плана Маршал\" зад пропагандната фасада за \"филантропичните\" намерения на Съединените американски щати да съдействат за възстановяването на разрушената от Втората световна война Западна Европа. \nОще в началото на 1948 г., в свое изказване пред сенатската комисия по външните работи при обсъждането на \"плана Маршал\", тогавашният американски министър на отбраната Джеймс Форестал заявява на всеослушание: \"Аз съм уверен, че Маршал възнамерява да поиска от европейските нации военни бази за американските въоръжени сили като компенсация за помощта на Съединените щати. Аз се надявам, че на моето министерство ще бъде възложено да координира въоръжените сили на 16-те страни, обхванати от \"Маршаловия план\". \nТъжната истина за западноевропейските държави, които са обект на действието на \"плана Маршал\", е, че цената, която САЩ са готови да заплатят за правото да се намесват във вътрешните работи на тези страни, е твърде ниска. \nНа 12 юли 1947 г. в Париж е свикана конференция на 16-те държави, които биха влезли в обсега на действие на \"плана Маршал\". Тя е реализация на  първоначално формулираната идея  на Джордж Маршал в неговата харвардска реч, макар и в твърде още неопределена форма, че Съединените щати имат готовност \"да подпомогнат европейския свят да стъпи по пътя на възстановяването\", но \"инициативата трябва да изхожда от Европа\". Казано е ясно и недвусмислено: Европа трябва да приеме ролята на молител пред Чичо Сам. \nВ резултат на всички спорове и сметки Парижката конференция определя в края на краищата нуждите на 16-те европейски държави от американска помощ в размер на 29 млрд. щат. долара. Тази сума обаче шокира задокеанските \"благодетели\". Моментално в Париж долита заместник-държавният секретар на САЩ Уилям Клейтън. По негова - буквално - заповед, представителите на европейските страни намаляват своите претенции на 22 млрд. щат. долара. \nНо и тази сума е оценена от официален Вашингтон като надута. Образуваният по нареждане на тогавашния президент на САЩ Хари Труман комитет за администрирането на \"плана Маршал\", под председателството на бившия секретар (министър - бел. авт.) на търговията и дипломат Аверил Хариман, орязва тази сума до 17 млрд. щат. долара за 4 години. \nЕдва на 3 април 1948 г. \"планът Маршал\" е окончателно одобрен от американския Конгрес, като са внесени и процедурни промени в механизма за отпускането на окончателно гласуваната сума. В началото на м. януари 1948 г. правителството на Хари Труман приема, по предложение на председателя на сенатската комисия по външните работи - републиканецът Ванденберг, твърде важно решение: то премахва от законопроекта за \"оказване на помощ\" сумата 17 млрд. щатски долара и се ограничава само с предложението да бъдат отпуснати 6,8 млрд. щатски долара за първите 15 месеца на осъществяването на \"плана Маршал\". Като предлог за промяната е лансиран аргументът, че тогавашният Конгрес със своя състав  не би могъл да задължи  бъдещите членове на следващите законодателни органи да продължават осъществяването на \"плана Маршал\". \nТози формален довод беше издигнат само за да бъдат замаскирани истинските причини, поради които американското правителство направи това предложение пред законодателите в Конгреса. Първата причина е отзвукът сред американското население на \"плана Маршал\".  \nСп. \"Юнайтед стейтс нюс\" пише през м. януари 1948 г., че \"членовете на Конгреса, завърнали се от районите, където живеят, съобщават, че широките маси започват да се изказват против \"Маршаловия план\", тъй като много избиратели считат, че външната политика на правителството означава установяване на високи цени в Съединените щати, недостиг на някои стоки и отлагане на намалението на данъците\". \nНо втората причина всъщност е от първостепенна важност. Тя е да бъде осигурен на официалните власти във Вашингтон инструмент, за да оказват натиск върху 16-те държави, бенефициенти по линия на \"Плана Маршал\" стриктно да изпълняват поетите от тях задължения по двустранните споразумения със Съединените щати. В противен случай действието на \"плана Маршал\" за дадена държава-\"нарушител\" може да бъде прекратено от американска страна. \nСамият закон за стартиране на \"плана Маршал\", приет от американския Конгрес на 3 април 1948 г., задължава държавите, участващи в \"Маршаловия план\", да сключат със Съединените щати \"двустранни съглашения\" относно условията на американската помощ. В началото на м. юни 1948 г. заместник държавният секретар на САЩ Уйлям Хофман предава на всяка от 16-те европейски страни проект за такова \"споразумение\". \nОще преди проектите да бъдат публикувани официално, пресата в европейските капиталистически държави, и преди всичко английската и френската, започват в общ тон горчиво да се оплакват, че са надминати и най-песимистичните очаквания. Дипломатическият наблюдател на агенция Ройтерс съобщава на 9 юни 1948 г., че тези проектоспоразумения \"са счетени от всяка от 16-те държави за неприемливи в сегашната им форма\". Според неговата оценка      \nглавните възражения се свеждат до следното Първо, тонът на представените проекти е оценен като твърде заповеднически. \nВторо, оказва се, че задълженията, предлагани на европейските страни, имат едностранен характер и не са взаимни. \nТрето, проектосъглашенията предвиждат възможности за всестранна намеса на Съединените щати във вътрешните работи на европейските държави. \nНа четвърто място проектите \"предоставят на САЩ извънредни права за налагане на девалвация в европейските страни без каквито и да било взаимни условия\". \nПод натиска на прогресивното обществено мнение в държавите - евентуални бенефициенти по \"плана Маршал\", техните правителства настояха за нанасяне на корекции в предложените от американска страна проектоспоразумения. След това тържествено беше оповестено за някакви постигнати по време на преговорите отстъпки, които всъщност нямаха никакво реално значение. Главните изгоди за Съединените щати останаха залегнали в договорите. \nНапример петият член от споразумението с Великобритания я задължава да доставя на Съединените щати суровини и материали при условия, които ще трябва да бъдат съгласувани с правителството във Вашингтон. Лесно е да се разшифрова, че това условие открива нови перспективи за печалба на американските корпорации. И още: споразумението с Великобритания предвижда, че в случай на отказ на някоя от нейните най-значителни колонии да се присъедини към съглашението, Съединените щати да имат правото \"да изменят формата или продължителността на предоставената помощ на Обединеното кралство\", тоест имат право да орежат размера на помощта по линия на \"плана Маршал\" по своя преценка. \nСпоразумението с Франция има условия, които са типични и за сключените споразумения и с другите държави - бенефициенти по \"плана Маршал\". \nОще първият му член предвижда, че покупките на стоки, които Франция ще извършва \"извън територията на Съединените щати, не трябва да увреждат търговските интереси на САЩ\". Не току-така тогавашният френски печат съобщи, че американците принуждават да се купуват от тях въглища по 20 щатски долара тона, тогава, когато французите биха могли да си ги доставят от другаде по 12 щатски долара за тон. \nОсмият член задължава френското правителство да предоставя на Съединените щати \"информация за своето стопанство и всякакви други сведения\". Ето как, вследствие на този член, Франция е длъжна да съобщава на американците всякакви данни от икономически характер, чак до производствените тайни. С други думи, споразумението съвсем отваря пред американските корпорации  \nвратите за най-широк стопански шпионаж  при което - забележете! - френското правителство не само е лишено от възможността да взема каквито и да било мерки против шпионаж от този род, но напротив, всячески е длъжно да му съдейства и подпомага. \nПоказателно е, че още в средата на м. юни 1948 г. органът на датските финансови кръгове списанието \"Финанстиденде\", опитвайки се да възразява против американския икономически шпионаж, свързан с \"Маршаловия план\", писа: \"Извънредната любознателност, която проявява комисията, назначена да контролира помощта, предизвиква безпокойство.\" \n    \n", "date": "2018.02.08", "title": "Реквием за плана \"Маршал\"  "}
{"url": "http://www.duma.bg/node/160408", "text": "\n     \n    В случая с решенията на МОК за руските спортисти можем да използваме клишето \"маските паднаха\". Вече две години руските състезатели са подложени на непрекъснати атаки за неправомерна употреба на допинг. МОК взе безпрецедентно решение да накаже колективно спортистите без значение дали са употребили допинг или не са. Руските лекоатлети и досега не се допускат колективно до турнири. Световната шампионка Елена Исинбаева, която никога не е уличавана в употреба на допинг, не бе допусната да участва  на олимпиадата в Рио де Жанейро. И не само тя. За първи път се налагат колективни наказания, което е абсурдно. Няма колективна вина. Който е употребил допинг, да си понесе наказанието.  \nЗа съжаление атаките не спират. Още по-абсурдно е, че докладът Макларън не предоставя конкретни доказателства за злоупотребите. Всички доказателства са косвени и се основават само на показанията на един единствен човек. Това е бившият ръководител на антидопинговата агенция на Русия Родченков. Този свидетел е разследван от руските органи за търговия с непозволени медикаменти. Сестра му е осъдена и е изтърпяла наказание в затвора. Може ли да сме сигурни, че той ще даде обективна информация? Още повече, че се намира под охрана на службите в САЩ като защитен свидетел. Дори да има руски атлети, които са употребявали допинг - те трябва да бъдат наказани според правилата. Възниква въпросът  защо всички трябва да отговарят? Защо тези, които са изтърпели наказанията си, да не участват в състезанията? Защо тези, които не са уличавани не се допускат? Защо атлети от други държави, които са изтърпели наказанията си, могат да се състезават? Въпроси, на които МОК не отговаря. \n    Стигаме до най-големия абсурд. Преди дни КАС в Лозана постанови, че няма доказателства 15 руски спортисти да са употребявали допинг и върна отнетите им отличия. След това решение на специализирания спортен арбитражен съд те имат право да участват в Олимпийските игри. Но, не. От МОК обявиха, че не са съгласни с решението на съда и няма да ги допуснат до участие. Без да обясняват защо. Това е безпрецедентно, защото решенията на съда се изпълняват, а не се коментират. Къде остана прословутото върховенство на закона? Къде остана независимият съд? Къде са така прокламираните демократични ценности и морал? Дори председателят на МОК Томас Бах обяви, че е разочарован от решението на КАС. Нещо повече, според него съдът трябва да бъде реформиран. И защо? Защото е решил да каже истината за руските спортисти. Не е ли по-правилно да се реформират МОК и ВАДА? С кого се борят МОК и ВАДА - с допинга или с Русия? И не са ли се превърнали някои международни организации в департаменти на определени държави? \n  \n          \n", "date": "2018.02.08", "title": "Върховенство на закона ли?"}
{"url": "http://www.duma.bg/node/160409", "text": "Синдикат \"Образование\" към КТ \"Подкрепа\" е за нулева толерантност на всички форми на агресия, физическо и психическо насилие от всички участници в учебно-възпитателния процес. Адмирираме започналия национален дебат по тази наболяла тема, но едностранчивите призиви за ексклузивен контрол над педагогическите специалисти, на реваншизъм и \"лов на вещици\" от някои родителски кооперативи, на скандални медийни репортажи, разтягани като дъвки до пълно изтощение на аудиторията, вреди и срива и без това ниския рейтинг на българския учител. Случаят в детската градина в Бургас не е представителна извадка, която да дава обективна и точна картина на българската образователна система, която наистина прелива от проблеми и предубедени, манипулирани по безобразен демагогски начин, обществени реакции.  \nЗам.-кметът по образование на община Бургас г-жа Ананиева и началникът на регионалното управление по образование г-жа Илиева реагираха съвсем адекватно и доказаха, че и сега съществуващите правила са логични и ефективни. Експонираното в медиите в продължение на дни напрежение във въпросната детска градина, е по-скоро прецедент, а не практика. \nБългарските учители обаче очакват МОН да се намеси смело, категорично и е справедливо да  заяви ясно и високо, че Етичният кодекс за работещите с деца е факт от десетилетия, а нормите и протоколите към учителите и директорите са пределно строги, силни и действащи. Образователното министерство също трябва да информира българското общество, че няма български директор на образователна институция, който да не е разработил норми за поведение на персонала и да не следи за тяхното спазване. Според новия образователен закон, образователните институции са автономни, а вмешателството на външни, неоторизирани и незрели субекти е нарушение на закона. \nСлучаят в ОДЗ \"Брезичка\" - гр. Бургас, е инцидент и той не може и не бива да генерира генерални анализи за професионализма на българския учител, който има най-голяма нужда от родителското доверие и партниране, както и от подкрепата на МОН като институция. \nНека припомним обаче, че примерите на физическата и психологическата агресия над българските учители и директори са над 5000 за година, факт, който отблъсква младите учители от решението им да заработят като педагози. Натискът и опитите за въздействие на някои родители или техните кооперативи към образователните дейци са път към неефективна и неуспешна образователна система, която би създала личности без граждански и човешки добродетели. \nВръщайки се на случая в детската градина, виждаме и друго незаконосъобразно действие, извършено от родител като поставяне на камера без знанието и съгласието на наблюдаваното лице. Това е факт, който показва непознаване и незачитане на закона, но и подсъзнателно внушава на децата, че законите и правилата в България са фарс и могат да се нарушават. \nВ почти 90% от образователните институции има видеонаблюдение, което далеч не решава проблема с агресията между деца и ученици, агресията към учители и директори. \nСиндикат \"Образование\" настоява твърдо за спазването на съществуващите правила, като припомня на родителите и техните организации, че ролята на родителя в образователната система е подпомагаща и партнираща, а не управляваща и рекетираща. Защото \"Успехът и щастието на детето могат да се случат само в резултат от ефективното партньорство\".                                                   \n", "date": "2018.02.08", "title": "Чакаме МОН да защити учителите  "}
{"url": "http://www.duma.bg/node/160410", "text": "Опитите за подмяна на родната история и литература не са от днес, те съпътстват годините на целия блуден български преход. Една дискусия, състояла се в далечната 1991 г., е трудна за възприемане не само от тогавашното, но и от днешното ни общество. Повече от четвърт век измина оттогава, но е ясно, че основите на покварата, която настъпва и днес в нашата просвета и култура с деликатността на стадо американски и европейски слоници, са положени още тогава, тя не е мимолетно хрумване на деня. Забележете - тази конференция се провежда само една година след декември 1989 г., когато започват не бих ги нарекъл промени, а тотално разрушаване и унищожение. Рути се всичко - от промишлеността и земеделието до духовността. Очевидно, някои са схванали, че няма как да се промени мисленето на българина, ако в училището продължават да шетат комуняги като Ботев и ярката му публицистика. Още през 1992 г. за корифеите в просветното министерство той стана \"неблагонадежден\". Не само Смирненски, Вапцаров и Гео Милев с тяхната вяра, омразна за властващите, днес инфантилни неофашистчета, но и Добри Чинтулов, Петко Славейков, Вазов, Яворов, Йовков, Елин Пелин, са на пангара да бъдат прочетени поновому. Печален списък с мъченици на новото време. На десетки гениални български автори в учебните програми се хвърля само бегъл поглед, изтръгнато е жилото на тяхното революционно и социално по същност творчество. За това, което става днес, се прокрадват намеци още в споменатата дискусия през 1991 г., в изказването на проф. Стефан Елефтеров и в думите на проф. Боян Ничев (и двамата родени и починали по едно и също време - 1930-1997 г.). \nЕдна светлинка проблесна наскоро в злополучното предаване \"Денят започва с култура\", което сложи началото на интересна рубрика - \"Очила за четене в подкрепа на четенето\". Идеята е чрез личните вещи на големи български писатели да се възбуди интерес към четенето на техни произведения - Димитър Димов, Атанас Далчев, Леда Милева, Вера Мутафчиева, Валери Петров, Дамян Дамянов... Дано не се опорочи и това чудесно намерение, както за съжаление стана в същия ден с предаването \"История.бг\", превърнато във вакханалия на озверелия антикомунизъм. Опасенията, че и \"Очила за четене\" ще се политизира, както обикновено, възникват поради любопитната подробност, че проектът е финансиран от някакъв Централен фонд за стратегическо развитие към настоятелството на Нов български университет. Той бе представен в предаването от доц. Васил Гарнизов и проф. Йордан Евтимов, печално известен с писанията си по адрес на Николай Хайтов в \"Литературен вестник\" от 22 март 1995 г., от които биха се изчервили от срам дори някогашните легендарни със своя език хамали от Сточна гара. Каква промяна у този \"учен\", заел се да стимулира четенето на български автори! А сега, който желае, може да прочете как е започнало в родното ни школо това, което се случва днес. Няма съмнение, че политизирането и социологизирането на литературния анализ, а оттам и на преподаването на литературата като учебен предмет, беше част от тоталното политизиране на нашия живот. Затова справедлив и закономерен е сега въпросът на хиляди учители по български език: \"А сега накъде? - кои писатели и произведения да преподаваме и как да ги тълкуваме?\". Оправдан е и стремежът на различните инстанции и редакции да отговарят на тези въпроси. Общо взето, отговорите се обединяват около идеята да се отхвърли една социална доктрина с нейните приоритети и ценности и тя да бъде заменена с всечовешките ценности на хуманизма и демокрацията. Постановката е безусловно правилна, но и в двата случая става дума за понятия от чисто идеологически ред независимо, че едното от тях е по-широко и по-адекватно на човешката природа. По този начин обаче няма да освободим литературата и литературното мислене от пълната идеологическа опека, а само ще подменим една идеология с друга, по-съвременна и всеобхватна. Бедата не е само в характера на идеологията, бедата е, че се пренебрегва и отрича напълно спецификата на литературата като изкуство и нейното въздействие се свежда до няколко оголени идейни постулата. \nНаслаждавайки се на привилегиите на демокрацията или борейки се за тях в нашето задъхано време, ние рядко си даваме сметка, че в литературата и изкуството са били нужни дълги векове, за да ни доведе еволюцията до днешното състояние, когато герои на един роман могат да бъдат и хора от най-ниските слоеве на обществото, както и хора, които са отритнати завинаги от това общество. \nЗа българската литература всички сме свикнали да мислим, че още с възраждането си в края на ХVІІІ век тя носи белега на абсолютния демократизъм. Още отец Паисий - съвременник на Жан-Жак Русо, утвърди, че българският народ се състои от прости орачи и копачи, които не се прелъщават по чуждото и обичат своя род и език. И от него насетне, та и до днес българската литература е населена само с обикновени люде на нашата земя, с техните радости и скърби, с техните бури и възторзи, с техния живот и въжделения. Да, разправата с бунтовната българска аристокрация още в първите десетилетия на робството, унищожаването на българската администрация и войска от поробителя, смазването на българската църква и духовенството ликвидираха социалните различия сред българите и с това обезглавиха българския народ, оставиха го без водачи. Скъпа цена платиха българите за тази относителна социална еднородност, в която ги завари Освобождението, и тая цена стана една от причините, дето най-късно на Балканите ние се освободихме от турското робство. \nСоциалната еднородност на нашия народ в навечерието на Освобождението е безспорна, както са ясни и причините, които са ни довели до нея. Така през 60-те години на миналия век в нашата литература се установява едно състояние на абсолютен и неоспорван демократизъм, нейните герои, както и нейните автори, произтичат от най-широките народни слоеве, малоимотни и небогати люде, които разчитат само на труда си, за да изхранят многобройната си челяд. За новата българска литература това състояние е начална, изходна позиция, от която тя започва своето развитие. За големите европейски литератури този демократизъм е крайна цел на едно дълготрайно и многоетапно литературно развитие. \n  \nНамираме се при едно доста лошо състояние на учебните програми и учебниците по литература и ние сега трябва да се занимаваме отново с тяхното преразглеждане от нови позиции. Възникват много и различни въпроси. Аз знам трудността на тези въпроси. Може би най-голямата трудност, или една от трудностите, е тази, че в нашия културен живот са подложени на основателна преоценка редица исторически дати и събития: Девети септември, Септемврийското въстание, Октомврийската революция, ролята на комунистическата партия в националния ни живот. Тези събития са свързани с историята на нашата литература, от една страна, като процес, а от друга - някои от тях са предмет на конкретно художествено изображение. И ако не се лъжа, оттук идват някои трудности и противоречия, недоумения при преподаването на литературата. Не бива да забравяме, че художествената литература например, не е нито история на Септемврийското въстание, нито идейна оценка на Септемврийското въстание, въпреки че в нея живеят представите за септемврийските събития като исторически процес и за неговия смисъл. Но това е художествено изображение на един исторически факт, което си има своя относителна самостоятелност... Не можем да отречем нито един от творците на септемврийската поезия затова, защото ще преоценяваме Септемврийското въстание като такова, като исторически факт. По-големите трудности идват от историческата оценка, която нашата история дължи на съвременността ни във връзка с такива събития като Априлския пленум, Октомврийската революция. \nВсичко това, за което говорим, е едно коригиране на мерника. Ние и човечеството днес са склонни да преоценят ролята и мястото на Октомврийската революция изобщо в световния процес. В нашата литература има произведения, които я отразяват и които сами по себе си са художествени. Те не могат да си отидат от нашата литература заедно със старата ни представа за ролята и мястото на Октомврийската революция в историята на човечеството - Смирненски, например. Всяка друга оценка би била вулгарна социологизация, би било едно възраждане на стария социологичен възглед, че художественото произведение е еквивалент на историческото събитие. Изобщо художествената оценка на едно произведение и политическата оценка на един исторически факт, въпреки че произведението и фактът може да са свързани, почиват на две различни плоскости на две различни равнища. Тези равнища може да се пресичат, но не бива да се отъждествяват. Тук наистина се нуждае произведението от един нов прочит. \nНови проблеми във връзка с това възникват около Вапцаров и около Смирненски. Не само около тях, разбира се, но главно около тях. Аз обаче не разбирам защо Вапцаровата вяра трябва да се превърне в методическа сила на урока. Та каква по-добра възможност от Вапцаровата вяра да покажем на децата как е лъгана вярата на обикновените хора в течение на години. \n(Реакция в залата) \nЗащо е тази реакция? Това е абсолютно реален факт в мисленото на съвременния човек. Нека не живеем само с учебниците и със старите скрижали. Това е реалността, това е излъганата вяра. Аз много огрубявам, може би заради реакцията, която срещнах, но, общо взето, Вапцаровата вяра подлежи на една много благодарна литературна и съвременна социологическа интерпретация. \n(Глас в залата, че е забранена политизацията в обучението.) \nКое е забранено? Аз не мисля, че това е политизация. Политизация е, ако започнем да изразяваме пристрастие към една или друга политическа партия, но ако вземете отношение към грешките на Българската комунистическа партия, които самата тя, макар и с променено име, си е признала, мисля, че това не е политизация. \n(В залата отново шумна реакция) \nАз не виждам как по друг начин ще обясните Вапцаровата вяра, освен ако продължим да лъжем за неговата вяра и да я внедряваме в децата. Вие трябва да обясните самия факт, че Вапцаровата вяра е излъгана, че тя е манипулирана. Вапцаровата вяра е манипулирана от всички нас, от вас като учители и преподаватели, от нас като автори на учебници за Вапцаров, като я превръщахме в гаранция, в доказателство за това, че наистина животът, ако не през тези пет години, в следващите, ще бъде по-хубав, по добър. \nВъпрос от залата: Вапцаров наивник ли е? \nОтговор на проф. Ничев - един излъган човек не е наивник... \nДълбоко съм убеден, че Йовков е един от авторите, които най-малко са свързани с политически събития. Йовков е един автор, при който връзката със социалната действителност не е така пряка и естествена, а минава чрез човека и през човека. Йовков е съвсем нова позиция в нашата литература, която не е оценена от нашето социологизирано литературознание, абсолютно недооценена е и от нашите програми. Те държат Йовков вързан на верижката на реализма и на социологизма, без да могат да го видят такъв, какъвто е. Истинският Йовков още не е открит от нашето литературознание и от нашето училище и според мен, той е един от авторите, който се нуждае от преоценка. \n(Отрицателна реакция в залата по отношение на последната мисъл на говорещия.) \n...Що се отнася за втория въпрос - би ли бил Вапцаров това, което е, ако не беше Вапцаров комунист, трябва да ви кажа, че на този въпрос не се отговаря едностранно и че този въпрос не се поставя така. А учениците могат да го поставят и вие трябва да им отговорите така, както аз сега трябва да ви отговоря. Първо, за да обясним на учениците, трябва да обясним на себе си. Когато говорим за комунисти, когато говорим за идеи, когато говорим за комунистически идеал - това са две съвсем различни конкретни и често пъти неща в различните епохи. Комунист на комуниста не прилича. \nНикак не съжалявам, че се опитах да изведа проблемите на литературата до определени социални и политически реалности. Когато ни учеха, че политиката е гръбначният стълб на литературата, ние не се бояхме. Сега, когато трябва да обясним Вапцаровата вяра и нейната манипулация през тези 45 години, се стъписахме.     \n", "date": "2018.02.08", "title": " Новият прочит - ще подменим една идеология с друга..."}
{"url": "http://www.duma.bg/node/160416", "text": "Напоследък управниците ни започнаха да говорят за бедността у нас. Полезно ще е това говорене само тогава, когато се свърже с реални действия. Защото много станаха годините, в които се стовари недостойно отношение към най-достойните ни хора. Става дума за поколенията от най-възрастните, за тези, които понесоха несправедливите обвинения за вина за състоянието на държавата. Тези, които в най-тежките години са изправяли страната на крака, работили са съвестно и не са се пазарили за облаги и високи доходи. Сега те са оставени с мизерни пенсии, унизени са, забравени са от държавата. Отиват си обидени и не се вземат никакви мерки да се оправи най-сетне тази несправедливост. Мнозина от тях са с 35-40-45-годишен трудов стаж, а пенсиите им са близки до минималната, до тази, която получават хора, без да са работили. Темата въобще не е нова, но, както се казва, кучетата си лаят, керванът си върви. Имаме опитни специалисти по социално дело, защо те не се намесят, та да се уреди един справедлив и правилен закон, с който да се премахне уравниловката между хора без трудов стаж и тези с многогодишен трудов стаж? \nМоже ли човек с 45 години трудов стаж да получава 280 лв. пенсия и в същото време човек, който не е въобще работил, да взима 200 лв.? Как с такива пенсии да се води достоен живот? Как с такива доходи да си плащаш ток, вода, отопление, как да се храниш, да се обличаш, да се лекуваш? Защо възрастните у нас са оставени така, че да чакат социална помощ от държавата? Не им ли стига унижението, че понасят упреците от обществото и носят вина, която не е тяхна? Съзнават ли нашите управници, че тези възрастни останаха и без децата, без внуците си, които поеха път по чужди земи? \nГотви се закон за възрастните у нас. По-скоро трябва да се приеме, защото си отиват поколения от най-достойните, отиват се златни хора, от чиято \"порода\" вече трудно ще се появяват, трудно ще се създават, защото и времената, и нравите се промениха. Едва ли някога България ще има такива самоотвержени труженици! Защото днес \"царува  царството\" на консуматорите, на тези, които егоистично мислят само за себе си, които нехаят за държавата и я напускат, щом тя не им осигурява високи доходи и живот според техните мечти. Затова сега сме затънали в едно незавидно състояние, в една бедност, която ни е довела до последните места на страните в Европейския съюз! \nИ не се ли срамуват нашите управници? Не се ли чувстват като грешници и виновници, когато вземат високите си заплати? А в същото това време техните родители и деди са оставени да мизерстват! Докога ще е тази космическа пропаст между доходите? Как не се появи поне един управник, който да се откаже от голямата пара и да каже: \"Не, това е неприлично голямо заплащане!\". \nТрудностите у нас трябва да бъдат справедливо поделени! Ще се появи ли, ще задейства ли в днешния ни живот социалната справедливост? Докога най-бедните, най-достойните ще носят на гърба си тежестите на цялата ни държава? Такива хора вече почти не остават у нас. Тогава? Откъде, господа властници, ще си внесете подобни мишени - за вина, за бедност и за оправдание за лошото ви  управление?! Достойно отношение е нужно към доходите на достойните! \n        \n    \n", "date": "2018.02.08", "title": " Достойно за достойните!"}
{"url": "http://www.duma.bg/node/160464", "text": "Подкрепяме България да се присъдени към Шенген и оценяваме положените усилия, но се иска да се свърши още малко работа от всички заинтересовани, включително и в България. Това заяви след срещата си с Бойко Борисов в София холандският премиер Марк Рюте. Министър-председателят на Кралство Нидерландия бе на кратко работно посещение у нас във вторник. Припомняме, че Холандия е най-твърдият противник на членство на България и Румъния в Шенген.  \nХаресвам този мъж и той харесва мен, заяви холандецът по адрес на Борисов. Той поздрави премиера за \"изключителното лидерство\" и че \"води България към повече просперитет\". Той определи България като \"ключов играч в региона\", който \"играе изключително важна роля за бъдещето на Европа\". Рюте изказа задоволството си и от активните действия на България по отношение на мигрантите. \nВярвам, че ще убедим холандския парламент да ни подкрепи за Шенген, заяви Борисов. Той подчерта, че Холандия е най-големият чужд инвеститор в България - с над 7,1 млрд. евро, \"което значи, че имаме пълното доверие на холандския бизнес\". Борисов се похвали за българското европредседателство, за което ни хвалели в Брюксел, както и с успехите в борбата с контрабандата. Той вметна, че \"трябва да си довършим домашното с контрабандата\", но веднага добави, че холандците \"имат да ни догонват в това отношение\". \"Надявам се за чакалнята на Еврозоната и за Шенген. Искаме да убедим всички, че на Изток има дисциплинирана държава, която пази Шенгенската граница, спазва върховенството на закона и генерира стабилност\", продължи да се надява Борисов. \n    \n", "date": "2018.02.08", "title": "Рюте отказа Шенген на Борисов"}
{"url": "http://www.duma.bg/node/160411", "text": "Анонс: \n\"Млади любопитковци, питате ли се постоянно \"защо\"?  \nИнтересувате ли се от всичко, което ви заобикаля?  \nЕлате с нас на едно вълнуващо пътешествие из тайнствения свят на науката.  \nЗнаете ли какво се случва с вас, докато растете? Защо напоследък постоянно сте раздразнителни, лесно се натъжавате и трудно се концентрирате? Какво предстои да се случи с телата ви? Започнал е особен период в живота ви - пубертетът… Ще научите какви са физическите промени, през които ще преминете… Ще прочетете и ценни съвети как да се предпазите от нежелана бременност и от венерически болести, както и колко важно е да бъдете отговорни и толерантни. \nПредстои ви да откриете цял един нов свят - този на възрастните. \nНай-добре е да четете тази книга заедно с вашите родители. \nИ така, готови ли сте?  \nСветът на възрастните ви зове! \nДа потегляме!\" \nТова е рекламата на \"Енциклопедия МАНГА в комикси. Защо? Пубертет и пол\". Тази книга е част от корейска поредица енциклопедии за деца в 15 тома от по 160 страници (общо 2400 страници). Година на издаване: 2016. Издател: ИК \"Световна библиотека\", Александър Тренев. Тираж - над 40 милиона в целия свят. Художник - Хо Сун Бонг.  \nСтилът \"манга\" не е това, което си мислите. Манга е японската дума за комикси и карикатури. Авторът на манга се нарича мангака. \nИ така: \n\"Младите любопитковци\" потеглят на \"едно вълнуващо пътешествие из тайнствения свят на науката\". \nИ ето какво откриват там:  \nЕпизод 1: \nУчилище. В дъното на коридора - две прегърнати момчета. На преден план разговарят две момчета, едното с оранжева коса, другото - със зелена. \"Оранжевото\" момченце обяснява на \"зеленото\": \"Те са гейове\".  \nСъщият коридор - две момиченца се държат за ръце.  \n\"Оранжевото\" момченце (очевидно по-просветено) казва на \"зеленото\": \"А те са лесбийки\". \nДвете момиченца ги чуват.  \nМомиченцето с червената коса (притеснено): \"Гейове? Лесбийки?\". Момиченцето с лилавата коса (компетентно): \"И двете думи означават хомосексуалисти...\".  \nЧервенокоската (изумено): \"Хомосексуалисти ли?\". После се разплаква и казва (очевидно към момченцата): \"Вие ми се подигравате, че съм обратна?\".  \nЛилавокоската (успокоително): \"Остави ги! Не виждаш ли, че се лигавят\". \nЕпизод 2: \nДве момчета се държат за ръце и се гледат влюбено. \nГрижовната мама обяснява на своето момиченце:  \n\"Когато един човек обича друг, това е негово собствено право и избор. Когато двама души от един и същи пол се обичат, би следвало да уважаваме тяхното решение! Още повече, че в наши дни техният брой се увеличава неимоверно и вече не е нещо необикновено...\" \nЕпизод 3: \nУмилен дядо казва на своя внук: \"Моето момче, колко си пораснал\". Момчето протестира енергично: \"Та аз не съм момче! НЕ! НЕ! НЕ!\".  \nТекст под картинката: \"Някои момчета не приемат думите на възрастните и са убедени, че те не могат да се отнасят за тях\". \nЕдно момченце гледа замечтано подир едно момиченце и си мисли: \"Ах, искам и аз да съм като нея\".  \nТекст под картинката: \"Други момчета се прехласват до такава степен по момичетата, че даже искат да станат като тях\". \nЕпизод 4: \nЕдно момче се взира невярващо в огледалото (страда): \"Аз не съм момче. Защо всички мислят, че съм\". \nЕдно момиче в недоумение: \"Странно! Аз никога не съм се замисляла, че съм именно момиче\". \nГрижовната мама: \"Човек се ражда или мъж, или жена. Обаче има хора, които чувстват, че не принадлежат към собствения си пол, а към противоположния. Това са травеститите\". \nМомиченцето: \"Добре! Разбрах, че в никакъв случай не трябва да ги смятам за различни...\" \nЕпизод 5: \nЛюбознателно момиченце пита майка си: \"Нали момичетата не могат да се превърнат в момчета и момчетата не могат да станат момичета...\" \nГрижовната мама (убедително): \"Не е точно така, когато пораснат и ако продължат да имат такова желание, могат да си направят операция за смяна на пола...\" \nМомиченцето (уплашено): \"Ах, това въобще не мога да го разбера. Аз никога не бих искала да се превърна в момче...\" \nГрижовната мама (успокояващо): \"Това е сложен въпрос. По-важното е, че трябва да уважаваме и травеститите...\". Докато произнася тези думи, грижовната мама намига с дясното око.  \nЕпизод 6: \nНевръстен родител (№ 1 или № 2 - не е много ясно) дундурка своето бебе. \nГрижовната мама обяснява тази ситуация на малката си дъщеричка: \"Напоследък отношението към децата майки се е променило и обществото ги приема\". \nМомиченцето: \"А лошо ли е ако родиш дете толкова рано?\" \nГрижовната мама: Това е въпрос на личен избор… Има едно нещо, за което аз бих могла да похваля твърде младите майки\". \nМомиченцето (шашнато): \"Ъ, какво е то?\". \nГрижовната мама: \"Защото не се страхуват да създадат нов живот въпреки неодобрението на околните\". \nСутрешен блок: \n Издателят Александър Тренев: \"Книгата е безценен помощник на родителя, да може да образова детето си по деликатни теми… Тази енциклопедия няма нищо общо с третия пол… Основното послание е толерантността\". И още: \"На днешната дата (разговорът е на 2 февруари) германската армия капитулира при Сталинград. Ако не беше тази победа, ние нямаше да водим този разговор, защото обектът на тази книга щеше да е в крематориумите претопен или направен на абажури…\"  \nПо-идиотска интерпретация на Сталинградската битка не бях чувала.  \nВъпроси:  \nКой е \"обектът на тази книга\"?  \nДецата като деца, каквито са - момиченца и момченца? Не.  \nДецата, насърчавани и манипулирани да сменят своя пол? Да.  \nДецата, провокирани да не са вече момиченца и момченца, а нещо трето, десето, хибридно, флуидно, джендъругодно? Да.  \nДецата, превърнати в обект и жертва на един джендър екстремизъм, на една тотална, изобилно финансирана джендър агресия - агресия на джендъристки НПО-та; агресия, мотивирана, подкрепяна и провеждана от световни и европейски организации; агресия, маскирана като толерантност, грижа, образование и възпитание, включително - като Истанбулска конвенция? Да.  \nДецата като обект на безотговорни и доходоносни джендър експерименти, след които тези деца никога няма да имат свои деца? Да.  \nДецата като опитни зайчета в лъскавите клиники за смяна на пола под мъдрото ръководство на някой съвременен, усмихнат и добродушен Менгеле? Да.  \nРодителите? Кои родители? Които биват насърчавани да насърчават децата си да сменят своя пол? Да. \n \"Войната срещу децата\" \nТова е 10-минутен документален филм на Family Watch international, субтитриран на български. Съдържа потресаващи факти за всякакви програми, стратегии и наръчници на ООН и негови подразделения, които под маската на образованието и толерантността \"обучават\" децата как да станат \"разнополови\", как да достигнат \"сексуално удоволствие с еднополови, с неодушевени предмети, с животни и въпреки несъгласието на другия\". Програми и стратегии, основани на теорията на някой си д-р Кинси, който карал педофили да измерват с хронометър колко деца могат да постигнат оргазъм за 24 часа…  \nСпирам дотук.  \nОтделете 10 минути от скъпоценното си време. \nВойната срещу децата не е само филм. А факт.  \n      \n", "date": "2018.02.08", "title": "Джендър-комикси "}
{"url": "http://www.duma.bg/node/160454", "text": "1200 талантливи деца ще получат финансова помощ от държавата като еднократна субсидия от 195 лв. или едногодишна стипендия от 135 лв. месечно. Това предвижда приета от кабинета вчера Програма на мерките за закрила на деца с изявени дарби от държавни и общински училища през 2018 г. Средствата в размер на 1,8 млн. лв. са осигурени в бюджета за 2018 г. \nПрограмата ще насърчи творческите, научните и спортните заложби и потребности на деца с изявени дарби в областта на изкуството и науката, класирани на първо, второ или трето място на конкурс, олимпиада или състезание на национално или международно равнище, а в областта на спорта - на първо, второ и трето място на олимпийски игри, световно първенство, европейско първенство, балканско първенство или на първо място на финали на държавно индивидуално първенство чрез еднократно финансово подпомагане и чрез стипендии, гласят мотивите. \nЕднократната помощ е за обучение в курсове по изкуства, наука и спорт, за участие на деца в пленери, обучителни и тренировъчни лагери, в национални и международни конкурси, олимпиади и спортни състезания.      \n", "date": "2018.02.08", "title": "Кабинетът отпусна по 195 лв. на 1200 надарени деца"}
{"url": "http://www.duma.bg/node/160452", "text": "КНСБ ще внесе за обсъждане с правителството и работодателите предложение вноските за фонд \"Безработица\" да се събират в частни фондове, а не от държавата в НОИ. От синдиката настояват  вноскато да бъде повишена от 1 на 2%. Идеята е  както вноски по отношение на фонда за обезщетения при ниска безработица, така и по отношение на активните политики за пазара на труда, държавата да позволи това да става през частни, не държавни механизми. Според синдиката това може да даде по-добри резултати. От КНСБ уточняват, че подобна практика има в Австрия, Швеция, Германия.   \n", "date": "2018.02.08", "title": "КНСБ предлага вноските за безработица да се събират в частни фондове"}
{"url": "http://www.duma.bg/node/160455", "text": "Нова обществена поръчка за реконструкцията на трамвайния релсов път по бул. \"Цар Борис III\" обявиха от Столичната община. Предишният търг бе пуснат през пролетта на миналата година, но бе прекратен в края й. Това стана заради несъответствие между проектната документация и количествената сметка. Освен това обжалване доведе до промяна в сроковете за отваряне на офертите, които бяха оповестени чак през септември. В търга тогава се включиха седем фирми.  \nСтойността на новата поръчка не е променена - малко над 40,4 млн. лева. Финансирането е по Оперативната програма \"Региони в растеж\" 2014- 2020. С тази сума трябва да се реконструира трамвайният път от ухо \"Княжево\" до ухото при Съдебната палата. Няма да бъдат включени обаче участъците на пл. \"Руски паметник\" и кръстовището на бул. \"Цар Борис III\" и бул. \"Гоце Делчев\".  \nПредвижда се да бъдат подменени и ремонтирани освен релсовият път, електроснабдителната мрежа, ВИК, контактнокабелна мрежа, уличното осветление. Освен това трябва да се направи план за организация на системата за обществения транспорт и програма за управление на строителните отпадъци.   \n", "date": "2018.02.08", "title": " Тръгва нов търг за ремонт на трамвайния път по бул \"Цар Борис III\""}
{"url": "http://www.duma.bg/node/160472", "text": "Властта продължава да крие, че основната цел на посещението на вицепрезидента на Световния еврейски конгрес Роберт Сингер, който се срещна с Бойко Борисов и външния министър Екатерина Захариева, е била да им връчи световна подписка срещу провеждането на Луковмарш. От \"Шалом\" потвърдиха пред ДУМА, че на 1 и 2 февруари управляващите са получили над 175 хил. подписа от цял свят срещу провеждането на шествието в чест на българския генерал, подкрепил депортирането на 11 343 евреи в лагери на смъртта. \nСайтът на МС отбелязва само, че Сингер е благодарен за спасяването на хилядите евреи от депортация и сигурна гибел. Няма и ред за подписката срещу неонацисткия марш.   \n", "date": "2018.02.08", "title": " Крият световна подписка срещу Луковмарш "}
{"url": "http://www.duma.bg/node/160456", "text": "Утвърдени специалисти в различни области на медицината излизат с открито писмо до премиера, председателя на парламента и президента, в което призовават Народното събрание да не ратифицира т.нар. Истанбулска конвенция. Основният им мотив е, че навлизането на джендър идеологията, залегнала в документа, ще задълбочи още повече демографската криза в страната. Професорът по клетъчна биология д-р Георги Чалдъков заяви пред Дарик, че според официалните статистически данни в България на ден умират по 294 души. Джендър образованието ще деформира сексуалната идентификация на децата. На фона на високата смъртност и ниската раждаемост това ще задълбочи и без това негативните демографски процеси, убеден е д-р Чалдъков. \nПо данни на СЗО България е на първо място в света по смъртност от мозъчни инсулти, миокардни инфаркти и рак. Според официалната статистика у нас от тези и други болести през 2016 г. са починали 107 580 българи, а са родени значително по-малко деца - 64 984. \nДанните са изключително тревожни и изискват спешни мерки от политиците, за да бъде преодоляна демографската криза. Приемането на т.нар. Истанбулска конвенция ще влоши ситуацията още повече, убеден е д-р Чалдъков. Джендър идеологията ще доведе и до морална криза, убедени са лекарите, подписали се под откритото писмо с призив Народното събрание да не ратифицира Истанбулската конвенция.   \n", "date": "2018.02.08", "title": "Лекари с открито писмо срещу Истанбулската конвенция"}
{"url": "http://www.duma.bg/node/160467", "text": "Председателят на КТ \"Подкрепа\" в старозагорската Университетска болница \"Проф. Стоян Киркович\" представил на директора проект за Колективен трудов договор (КТД). По думите на д-р Тодор Борисов пред БНР последният такъв КТД е от 2010 г. Очаква се становище по КТД от директора и юристите на болницата, която е във фактически фалит със задължения от близо 23 млн. лв. от дълго време. По този повод Регионалната структура на синдиката ще има среща със зам.-председателя на НС Емил Христов, който е депутат от Старозагорско.  \nТози месец персоналът на отделенията по пулмология, нефрология и инфекциозни болести, както и клиниките по неврологични заболявания, детски болести и АГ, е получил едва 50% от месечните си заплати. Изпълнителният директор обещал до края на февруари за изплати всички дължими суми на работещите в болницата.  \n    \n", "date": "2018.02.08", "title": "Синдикатите в болницата в Стара Загора  представили на директора проект за КТД"}
{"url": "http://www.duma.bg/node/160417", "text": "От приемането на сегашния вариант на Стратегията за национална сигурност изминаха вече 7 години (от 2011 г.). Самият факт показва и е доказателство за сериозността, с която днешните и тогавашните управляващи, приели стратегията, се отнасят към проблемите на националната сигурност. До голяма степен подобен подход виждаме и сега, когато се наложи документът да се преработи и актуализира. Нямаше кой знае какво широко обсъждане. Не е ясно доколко беше използван потенциалът на системата за национална сигурност да се актуализира стратегията. При изготвяне на подобен документ трябва да се подходи научно, системно и да се направи оценка на въздействието на досега действащата стратегия, за да се видят слабостите и да се отстранят. \nМеждувременно след 2011 г. стратегическата среда за сигурност беше коренно променена - и международната, и регионалната. Балансът между Русия, САЩ и ЕС е променен. Близкият изток и Северна Африка също предопределят процесите, детерминиращи средата за сигурност. Къде е Северна Корея? \nМакар всяка стратегия да се приема с амбицията и целта да има хоризонт за поне 20 години, това не се отнася за въпросната стратегия. Нещо повече - с изключение на миграцията, за която се говори, и загатването за борба с корупцията, няма необходимата прогностичност на средата, а оттам - формулиране на основната цел пред България и политиките, които институциите трябва да прилагат, за гарантиране на националната сигурност на държавата. \nВ този смисъл актуализираният вариант на Стратегията за национална сигурност е необходимо да бъде генерално преработен или да бъде приета нова стратегия. За да се изготви изцяло нова стратегия обаче, най-напред е необходимо да бъде направен стратегически преглед на сектор \"Сигурност\". \nГоворейки все пак за предложения от правителството актуализиран вариант на Стратегия за национална сигурност, трябва да бъде прецизирана структурата, да се уеднакви стилът. Този вариант представлява компилация от различни по стил текстове без логически връзки между отделните части. Стратегията трябва да бъде съкратена и прецизирана. Недопустимо е за основните елементи на системата за национална сигурност, каквито са армия, разузнавателни служби и полиция, да бъдат отделени само 3 страници. Очевидно няма нужда от такава система в България. Може би подобен вариант на стратегия цели продължаване на тяхното дискредитиране, обезличаване и в крайна сметка - унищожение. Обемът на стратегията не трябва да превишава 30 страници. \nВъпреки тези несъвършенства към така предложения документ може да се направят някои важни критични бележки с цел неговото подобряване. \nНа първо място, в началото трябва задължително да се посочи дефиницията, която се възприема за национална сигурност. Не съм съгласен с разбирането на авторите, които приемат, че националната сигурност на България е комплекс от сигурността на всеки гражданин, т.е. в основата да бъде гражданската сигурност. Затова предлагам следната постановка: Националната сигурност е система от политики, които гарантират териториалната цялост, независимост, суверенитет, сигурността на държавата и на всеки български гражданин, като осигуряват устойчиво развитие на гражданите, обществото и държавните институции, и повишаване на тяхното благосъстояние.  \nВсяка стратегия трябва да има формулирана цел. Предлагам: Цел на настоящата Стратегия за национална сигурност е да се гарантират териториалната цялост, суверенитет и независимост на държавата, сигурността на гражданите и нейните институции, и утвърждаването на България като регионален център, който е надежден и предвидим партньор в международен и регионален план за постигане на устойчиво развитие и просперитет на страната. \nВ тази посока добре би било да бъдат формулирани следните приоритети на базата на така поставената цел: \n* Защита на териториалната цялост \n* Гарантиране на независимост и суверенитет на страната \n* Гарантиране на гражданската и обществена сигурност \n* Гарантиране на нормалното функциониране на демократичните институции, на правата и свободите на българските граждани  \n* Изграждане на модерни и боеспособни Въоръжени сили   \n* Изграждане на модерни и ефективни органи на национална сигурност - правоохранителни, разузнавателни и Въоръжени сили \n* Изграждане на ефективно работеща публична администрация \n* Формулиране и провеждане на външна политика, основана на националния интерес и демократичните ценности. \nАнализът на средата за сигурност е повърхностен, което налага неговото задълбочаване и преработване. Рисковете и заплахите трябва да бъдат прецизирани. Черноморският регион не бива да се възприема като заплаха. Затова е необходимо да се запише, че Черноморският регион трябва да е немилитаристична, свободна зона на сътрудничество между държавите. България ще бъде активен участник и посредник за преодоляване на тлеещите и възникващи кризи в Черноморския регион и постсъветското пространство. \nНе съм съгласен с трактовката, че България ще гарантира своята териториална цялост и... като част от системата за колективна отбрана на НАТО. Предлагам промяна, като се запише, че Въоръжените сили на Р България изпълняват своите конституционно заложени задачи в стратегическо партньорство с НАТО. Страната ще бъде надежден съюзник, изпълняващ своите ангажименти към алианса. \nНе на последно място е необходимо преработването на раздел \"Отбрана\". Не са отчетени новите реалности в международен и национален план, които водят до промяна на задачите на Въоръжените сили. Това налага преструктуриране на този раздел. Къде са задачите на Въоръжените сили, свързани с охрана на границата, и в мирно време, свързани с критичната инфраструктура и населението, управлението на кризи, бедствия и аварии.   \nС така направените бележки смятам, че актуализираният вариант на Стратегията за национална сигурност ще подобри качествено своето съдържание и ще отговори на обществените очаквания за такъв тип документ.   \n", "date": "2018.02.08", "title": " Нужна е нова Стратегия за национална сигурност  "}
{"url": "http://www.duma.bg/node/160468", "text": "В т.нар. дуално обучение са включени 802 гимназисти от 32 училища в страната, съобщи министър Красимир Вълчев вчера пред общо заседание в НС на образователната, социалната и икономическата комисия. По данни на НСИ обаче учениците в над 370-те професионални гимназии са около 120 хиляди.  \nЗаконът за професионалното образование е от 1999 г., има неуредени въпроси за обучението чрез работа на непълнолетни и в други закони, казаха депутати. Няма гаранции, че бизнесът няма да експлоатира гимназистите. Над 7000 разрешителни за работа е издала ГИТ за 2017 г., 170 фирми наемат ученици. Освен това, държавата осигурява здравно учениците, но работодателите също са длъжни да плащат за здраве на гимназистите, които се наемат на трудов договор със заплата 90% от минималната. Не е уредено също плаща ли се годишен отпуск за времето на ваканциите. Работна група в МОН ще даде предложения за законови промени до края на март. Интересът към професионалните гимназии непрекъснато намалява, а според изследване на Института за пазарна икономика две трети от България са икономическа пустиня, т.е. няма предприятия, които да обучават чрез работа.  \n    \n", "date": "2018.02.08", "title": " 800 от 120 000 гимназисти се обучават дуално"}
{"url": "http://www.duma.bg/node/160437", "text": "Среща между Турция и представители на ЕС ще бъде проведена на 26 март във Варна, съобщи \"Ню Юръп\". Очаква се турската страна да бъде представена на най-високо ниво - от президента Реджеп Ердоган. \nС него ще преговарят председателят на Европейския съвет Доналд Туск, на Европейската комисия Жан-Клон Юнкер, както и Бойко Борисов в качеството му на премиер на страна, която е ротационната председателка на Европейския съвет. \n Представителите на съюза целят да \"обсъдят двустранните отношения с Турция, както и регионални въпроси от международен характер\". Срещата се разглежда като опит за подобряване на отношенията между ЕС и Анкара.   \n", "date": "2018.02.08", "title": "На 26 март във Варна е срещата ЕС-Турция"}
{"url": "http://www.duma.bg/node/160469", "text": "Бойко Борисов се скара на министрите в сряда, че бавят електронното управление и им нареди лично и активно да се ангажират със задачата. На вчерашното заседание на Министерския съвет премиерът се разгневи, след като вицепремиерът Томислав Дончев отчете липса на мобилизация за въвеждане на електронния обмен на документи между администрациите и предупреди за риск от неспазване на крайния срок през ноември. \nСамо да напомня на всички колеги, понеже вероятно не им е на вниманието постоянно, вероятно само главен секретар и началниците на IT-звената се занимават с тази работа, обаче моята прогноза е, че няма как да се случи без ваше лично участие, призова министрите Дончев. Той съобщи, че в електронния документооборот в момента участват само около една трета от министерствата, 1/3 от териториалните и под половината от областните и общинските администрации. \n\"Едно от първите три неща, за които сме се разбрали и в коалицията, е електронното управление като най-практичната мярка в борбата с корупцията, с това, което мъчи хората. И не си мислете, че на някого ще му се размине. Много ясно сме се разбрали! Така че, не пилейте времето!\", закани се премиерът на министрите.   \n", "date": "2018.02.08", "title": "Борисов бесен на министрите, че бавят електронното управление"}
{"url": "http://www.duma.bg/node/160438", "text": "Американският военен контингент продължава да стои в Сирия, независимо от декларацията на Вашингтон, че регионът е прочистен от терористите на ДАЕШ, заяви турският президент Реджеп Ердоган пред членове на правителството и парламентарната група на ПСР на среднощно заседание в президентския дворец. \n\"САЩ продължават да изпращат в региона камиони с оръжия. Това означава, че САЩ имат определени планове, свързани с Турция, Иран или Русия. Но Турция докрай ще отстоява своята позиция\", отбеляза Ердоган. \nТой коментира и възможните стъпки на Анкара във връзка с американските оръжейни доставки за кюрдските отряди в Сирия. \"Турция ще продължи да действа по това направление или чрез провеждане на двустранни срещи, или с преговори в международните съдилища. Ще бъде дадена съответна оценка на ставащото и ще се предприемат необходимите стъпки\", посочи турският държавен глава. \nМеждувременно стана ясно, че държавният секретар на САЩ Рекс Тилърсън и съветникът на американския президент по въпросите на националната сигурност Хърбърт Макмастър в близките дни ще посетят Турция. Тилърсън ще пристигне в Анкара през следващата седмица, а Макмастър - в края на тази. \nМиналата година Тилърсън два пъти посети Турция - на 30 март той беше в турската столица, а на 10 юли в Истанбул. Очаква се двамата да отправят послания за Сирия, да определят политиката на САЩ спрямо тази страна и да ремонтират разпада в отношенията с Турция, задълбочен поради операцията в Африн, пише в коментара си в \"Хюрриет\" Джансу Чамлъбел. \nСпоред авторката вероятно двамата, които са ключови фигури в управлението на Доналд Тръмп, ще поставят на масата на преговорите формули за ограничаване на обхвата на турската военна операция \"Маслинова клонка\", след като Анкара обяви, че тя ще продължи и до Манбидж.  \nМакмастър опита да нормализира възникналото напрежение след телефонния разговор на Тръмп и Ердоган през януари т.г. Три дни по-късно той разговаря с Ибрахим Калън, съгласи се, че между двете държави няма координация и даде дума, че оръжейните доставки се прекратяват. На 13 февруари Макмастър ще пристигне в Истанбул, но все още няма яснота дали Ердоган ще го приеме. Според информацията на \"Хюрриет\" САЩ са настоявали двете посещения да се състоят в една и съща седмица. \nПрез последните седмици Тилърсън и турският му колега Чавушоглу проведоха множество лични срещи. Именно Тилърсън предложи ограничаването на операцията в Африн до 30-километровата зона за безопасност. От приоритетна важност за Анкара е администрацията на Тръмп да спази обещанията си за прекратяване на доставките на тежко въоръжение за кюрдските отряди от сирийското крило на ПКК и да изтегли обратно предишните.  \nВъпреки това както двамата американски дипломати, така и военните части запазват правото си на преговори и пазарлъци за териториалния обхват на \"Маслинова клонка\" и за сроковете на операцията. Сега се очаква Макмастър и Тилърсън да поставят на обсъждане в Турция формули, изработени в САЩ.     \n", "date": "2018.02.08", "title": " Ердоган: САЩ още пращат оръжия в Сирия  "}
{"url": "http://www.duma.bg/node/160440", "text": "Тялото на Героя на Русия майор Роман Филипов, който загина след свалянето на самолета му в Сирия, бе предадено на руската страна от сирийската въоръжена опозиция.  \nПо-рано руското Министерство на отбраната само съобщи, че въпросът се решавал \"от руското военно разузнаване във взаимодействие с турските колеги\". \nЗа участието на джихадистите при връщането на тялото на загиналия пилот съобщи организацията SITE Intelligence Group, която следи за активността на екстремистите в социалните мрежи. Терористичната групировка \"Тахрир аш-Шам\", която пое отговорността за свалянето на бойния самолет, разкри чрез новинарската агенция Ebaa, че тялото на майора било откраднато от група бунтовници и после било предадено на врага. \nВ същото време източник на руския новинарски портал РБК в сирийската опозиция разкри, че тялото на Филипов било предадено на турската страна от хора на групировката \"Файлак аш-Шам\". Те пък получили тленните останки от джихадисти на \"Джейш ан-Наср\", които се наминали близо до мястото, откъдето е бил свален самолетът. Именно тази групировката \"Джейш ан-Наср\", която е една от многобройните формирования на \"Свободната сирийска армия\", първа пусна в Ютюб кадри от сваления самолет.      \n", "date": "2018.02.08", "title": "Русия получи тленните останки на героя пилот"}
{"url": "http://www.duma.bg/node/160470", "text": "Според Съвета за електронни медии предаването на БНТ \"История.БГ\" не нарушава плурализма с изданието, посветено на лагера в Белене. Мария Стоянова, Розита Еленова и Бетина Жотева смятат, че проблем в едностранното представяне на темата няма, докато Иво Атанасов не е съгласен. От обсъждането е отсъствал председателят на СЕМ София Владимирова. \nДУМА припомня, че ИБ на БСП възрази срещу едностранното отразяване на събитията от лагера в Белене и поиска мониторинг на предаването, излъчено на 22 януари. Социалистите се възмутиха срещу липсата на обективност, тенденциозен подход и изопачаване на събитията от 1944 до 1989 г. Те видяха липса на професионализъм при подбора на участниците. \"Чрез изваждането на фактите от контекста на общите исторически процеси се правят внушения, чиято цел е обслужване на определени политически интереси, конкретни идеологически виждания и налагане на фалшива историческа картина\", гласи позицията на БСП.  \nВъв вторник СЕМ прие доклад, че рубриката не е политическо предаване и към нея не се прилагат изискванията на Закона за радио и телевизия, важащи за актуалните блокове. Авторът на мониторинга признава, че всички, поканени в студиото, защитават една и съща теза. Въпреки това не било задължително да присъстват опоненти на тезата им. Това било наложително само за предаванията с политическа и икономическа тематика, каквото явно \"История.БГ\" не е.  \nВ чл.5, ал.3 от ЗРТ обаче ясно е разписано, че БНТ и БНР \"отразяват различните идеи и убеждения в обществото чрез плурализъм на гледните точки във всяко от новинарските и актуално-публицистичните предавания с политическа и икономическа тематика\". Освен това двете обществени медии трябва да \"съдействат за взаимното разбирателство и толерантността в отношенията между хората\".     \n", "date": "2018.02.08", "title": " СЕМ няма да глобява \"История.БГ\""}
{"url": "http://www.duma.bg/node/160465", "text": "\"Бурно се говори в защита на Истанбулската конвенция. Явно социалният пол е от приоритетите на ГЕРБ, но за нас е важно да се предпазват жертвите от домашно насилие\". Това заяви вчера зам.-председателят на ПГ \"БСП за България Драгомир Стойнев при обсъждането на седмичния дневен ред на парламента. Той припомни, че за пореден път законопроекти, които касаят дневния ред на обществото, се бавят и не се внасят за дебати в пленарната зала. \nСтойнев остро възрази срещу начина на работа на правната комисия, чийто председател отлага обсъждането на законопроекта на БСП срещу домашното насилие. \"Внесли сме документа на 18 януари. В него настояваме за промени в Наказателния кодекс, съгласно които умишленото причиняване на средна телесна повреда отива в престъпления от общ характер. Това ще даде по-голяма закрила на жертвите на домашно насилие\", обясни Стойнев и гласува против дневния ред, в който документът липсва. \nСпоред шефа на правната комисия Данаил Кирилов от ГЕРБ предложението на БСП било \"някакъв въпрос от една норма\" и нямало да помогне на жертвите. \"Няма да стане така лековато. Просто няма да стане прилагането на Истанбулската конвенция с една норма\", настоя той. \nВалери Жаблянов от БСП се обърна към парламентарния шеф Цвета Караянчева и я предупреди, че не би следвало дори в процедурни изявления да се допуска отделните органи и комисии на НС да бъдат замесвани като средство за разрешаване на спорове между депутати. \nЗа трети път БСП поиска отстраняването от пленарната зала на депутата от ГЕРБ Делян Добрев. Във връзка с решение на КС, и без да упражнявам фиксация в никого, а с вяра в правотата на магистратите ви призовавам да отстраните от залата гражданина вече в това му качество, призова Караянчева социалистът Иван Ченчев. Парламентарната шефка обаче смята, че решението на КС не засяга сегашния статут на Добрев. \"Към момента в НС няма валидна оставка на народния представител, по която парламентът да се произнесе. Нямам основание да отстраня г-н Добрев. Той е пълноправен народен представител\", отсече тя. \nВ опит да се защити, Делян Добрев обвини БСП в недоволство срещу постигнатото от Бойко Борисов споразумение за реформи в енергетиката. Колегите отляво, като видят червена вратовръзка, и тя не се носи от техен колега, реагират като бик на червено, допълни Добрев, който се беше спретнал с ален аксесоар.     \n", "date": "2018.02.08", "title": "ГЕРБ бавят законопроект на левицата против домашното насилие"}
{"url": "http://www.duma.bg/node/160466", "text": "БСП уличи в лъжа правителството на ГЕРБ и техните партньори за резултатите от борбата с контрабандата. Като доказателство депутатът от \"БСП за България\" проф. Румен Гечев изнесе разобличаващи данни от наскоро публикувания доклад на Агенция \"Митници\". Документът опровергава твърденията на управляващите, че сивата икономика, контрабандата и респективно и корупцията, намаляват, заяви вчера той на брифинг в НС. Не е съвпадение, че докладът на митниците беше публикуван два дни след вота на недоверие за провал на кабинета в борбата с корупцията, подчерта Гечев. Според него отчетът е бил забавен, защото данните в него биха представлявали допълнителен аргумент и неопровержими доказателства, че БСП има пълни основания да иска оставката на кабинета.  \nЗа първи път от 2010 г. правителството на ГЕРБ не е изпълнило приходите от акцизи с 50 млн. лв., посочи Гечев. \"При почти 24-25% повишение на цените на петрола през 2017 г., не е ли ясно, че и цените на бензина са по-високи, а оттам и парите от акциз. Но те не са, тъй като по данни на правителствената Агенция \"Митници\", те са на нулево положение и няма промяна в приходите. Можете да си представите какви са истинските измерения на контрабандата\", коментира Гечев. Ефективно постъпилите суми от акциз на бензин през м.г. са 462,5 млн. лв., това е сума, равна на събраната през 2016 г., т. е. равна на нула, обобщи той.   \nПрез миналата година има обратна негативна тенденция при и обложените с акциз цигари, обяви Гечев. През 2017 г. са заловени само два-три тира с цигари при опит за незаконен внос в България. През 2017 г. са били заловени 37 144 137 къса папироси, за 2016 г. - 44 420 159, а за 2012 г. - 83 683 408, цитира данните народният представител. Обложените с акциз цигари през 2017 г. са 13,7 мрлд. лева срещу 13,8 млрд. лева през предходната година, пресметна Гечев. Той предостави и таблици със задържаните цигари и тютюн, предназначени за нелегално разпространение за периода 2012-2017 година. \nНетните приходи от таксите за алкохол и алкохолни напитки през 2017 г. възлизат на 300,3 млн. лв. и отчитат ръст от 1,6% спрямо предходната година. Тази група стоки формират 6% от общите приходи  от акциз, т.е. нула на нула, отчете социалистът.  Докладът на Агенция \"Митници\" опровергава твърденията на управляващите,  че сивата икономика, контрабандата и респективно и корупцията,  намаляват, категорични са социалистите \nснимка Емилия КОСТАДИНОВА \nБСП внесе в НС предложение за създаването на временна комисия, която да проучи създаването, функционирането и сигурността на Българската акцизна централизирана информационна система (БАЦИС) в Агенция \"Митници\". Това обяви зам.-председателят на ПГ \"БСП за България\" Драгомир Стойнев. Мотивите са огромните притеснения на ДАНС за функционирането на системата и изводите от последния й доклад. \"Има съмнения за манипулиране или неутрализиране на достъп до компютърната система и, че не са спазени общоприети добри практики за мрежова информационна сигурност. Съществува условие за заплаха на финансовата и икономическата сигурност на страната\", припомни Стойнев. Той цитира доклада на Агенция \"Митници\", че служители са изменили съдържанието на анализираната компютърна система, за да прикрият допълнителни уязвимости в нея. \nСоциалистите настояват за отговор на 9 въпроса. Кой е авторът на заданието за създаването на БАЦИС, кои са лицата, участвали в комисията, приела изпълнението на заданието за системата, ДАНС разследвала ли е поведението на изпълнителя, по отношение на създаването на условията за пробив в БАЦИС, свързан ли е изпълнителят с лица, които биха използвали условията за пробив, изброи Стойнев. По думите му условията за пробив в системата са открити на база обучение на служителите. \"Какви действия са предприети. Извършено ли е в Агенция \"Митници\" обучение по информационна сигурност? Има ли сигнали от обучаващите за нередностите в системата? Има ли наказани лица за бездействие, свързани със създаването и функционирането на БАЦИС?\", продължи с питането Стойнев. Трябва да се даде ясен и категоричен отговор какво се случва с приходите в държавния бюджет, категоричен е той.     \n", "date": "2018.02.08", "title": " БСП уличи кабинета в лъжа борбата с контрабандата  "}
{"url": "http://www.duma.bg/node/160471", "text": "С процедурни хватки мнозинството на парламента блокира вчера законопроекта на БСП за въвеждането на т.нар. \"културен чек\". Той беше дебатиран по точка от правилника, според която всяка първа сряда на месеца опозицията има право да предлага документи. Пленарният ден обаче не стигна проектът да бъде гласуван. Мнозинството отхвърли предложението на социалиста Валери Жаблянов заседанието да се удължи до гласуването на законопроекта. Документът може да бъде разгледан отново, ако председателят на НС Цвета Караянчева го предложи в дневния ред в бъдещо заседание, в противен случай социалистите трябва да изчакат до следващата първа сряда на март, за да го внесат отново. \n\"Идеята засяга всички, които навършват 18 години. След 20-30 години цялото поколение на България ще е минало през този закон\", заяви зам.-председателят на ПГ \"БСП за България\" Антон Кутев. Той подчерта, че целта на законопроекта е да поправи дефект в образованието, което не създава ценностни нагласи. Кутев отбеляза, че в Италия мярката се прилага успешно. Предложението на левицата е чрез интернет платформа младите хора да получават чек за 200 лв., за да посещават театри, музеи, галерии и концерти за сметка на държавата. Според Кутев това ще струва около 15 млн.лв. на бюджета. Той припомни, че само за последните три месеца правителството е изхарчило над 1 млрд. лв. за какво ли не, без решение на НС. Ако някой иска да ме убеди, че парите за културния чек са финансово препятствие, е абсолютно несериозно, защото парите ги има в бюджета и е без проблем те да бъдат намерени, категоричен е Кутев. Той изрази изумление от отрицателното становище на културното министерство, защото в предварителните разговори министър Боил Банов казал, че с две ръце подкрепя предложението. Това е извън здравата логика, защото министърът сам се заклеймява, възмути се Кутев.  \nПри дебатите от трибуната на НС реплики си размениха двама актьори. Нона Йотова от ПГ \"БСП за България\" защити културния чек и отбеляза, че средствата за него ще отидат в гилдията. Нека не подценяваме интелекта на българите, защото изкуството не е парче торта, призова тя. Колегата й Евгени Будинов от ГЕРБ бил щастлив, че в НС се говори за култура. Идеята му харесвала, но нямало да я подкрепи \"по идеологически съображения\". \nДали младите ще отидат на концерт на Лили Иванова или на Цеца Величкович, зачуди се Юлиан Ангелов от ОП, който явно не беше чел документа. Кутев му отвърна, че министърът на културата е този, който ще реши дали да се слуша чалга или не. Той определи отказа на мнозинството като \"политическа партизанщина и инатлък\". \n\"53% от хората не ходят на театър, защото билетите са скъпи. Няма как в едно малко село хората да дадат по 15 лв. или 20 лв. за спектакъл. 41% казват, че няма културни събития в местата, където живеят. А управляващите ограничават достъпа на младите хора, които искат да отидат на театър или концерт, но нямат финансова възможност, обяви Кристина Сидорова, като цитира проучване, направено по поръчка на Българската асоциация на работодателите. Тя се позова и на изследване на Евростат, според което 1/3 от българите никога не са ходили на театър и кино.  \n    \n", "date": "2018.02.08", "title": " С процедурни хватки НС блокира \"културния чек\""}
{"url": "http://www.duma.bg/node/160441", "text": "Европарламентът гласува за оставката на зам.-председателя от Полша Ричард Чарнецки заради обида към сънародничката му Роза Тун. Оставката бе одобрена с 447 гласа \"за\" срещу 196 \"против\". В телевизионно интервю Роза Тун от опозицията обвини управляващата в Полша партия \"Право и справедливост\", от която е Чарнецки, че отстъпва от демокрацията. Пред полска телевизия Чарнецки отвърна, че Тун е доносник срещу страната си. \"По време на Втората световна война имахме \"шмалцовники\", а днес имаме Раза Тун\", каза той. Думата \"шмалцовник\" е използвана за поляци, които през войната са искали пари от евреи, за да не ги издадат на нацистите.   \n", "date": "2018.02.08", "title": " Европарламентът отстрани полски зам.-председател"}
{"url": "http://www.duma.bg/node/160442", "text": "САЩ планират да обявят в най-близко време нови санкции срещу Северна Корея, които ще бъдат \"най-твърдите и агресивни\" в сравнение с досега прилаганите.  \nТова обяви вицепрезидент Майк Пенс на пресконференция с японския премиер Шиндзо Абе. Според Пенс новите ограничения ще сложат край \"веднъж и завинаги\" на програмата на КНДР за създаване на ядрено оръжие. Вицепрезидентът добави, че за разрешаването на проблема с КНДР \"всички варианти остават на масата\", предаде Си Ен Ен. \nВестник \"Вашингтон пост\" съобщава, че Майк Пенс, който ще присъства на откриването на Зимната олимпиада в Южна Корея, може да проведе преки преговори с правителствена делегация на КНДР. За това пред журналисти намекна държавният секретар Рекс Тилърсън, който в момента е в Перу.  \nПо-рано стана известно, че на олимпиадата ще замине по-малката сестра Ким Е Чжон на севернокорейския лидер Ким Чен Ун. Очаква се тя са пристигне в деня на откриване на Игрите на 9 февруари и да напусне Южна Корея след три дни. В страната си тя заема поста зам.-ръководител на отдела за агитация и пропаганда в Трудовата партия на Корея. Ким Е Чжон ще стане първият човек от династията Ким, която пресича границата между двете Кореи. Някои наблюдатели смятат, че те ще носи послание на брат си до ръководството на Южна Корея.  \n    \n", "date": "2018.02.08", "title": " САЩ гласят най-твърди санкции срещу КНДР"}
{"url": "http://www.duma.bg/node/160439", "text": "Великобритания продаде посолството си в Банкок  \nВеликобритания ще премести посолството си в Банкок, след като сключи сделка за продажбата на сегашната сграда за 596 млн. долара. Продажбата на посолството е най-голямата подобна сделка както за Тайланд, така и за британското външно министерство. Сградата става притежание на фирма за недвижими имоти от Хонконг и тайландски конгломерат. \n Еквадор остава убежище за Джулиан Асандж \nЕквадор ще продължи да дава убежище на основателя на организацията \"Уикилийкс\"  (WikiLeaks) Джулиан Асандж, съобщи външното министерство на страната. Това страната ще прави, докато съществува заплаха за живота му.  \nИнцидент със самолета на Макрон \nФренският президентски самолет претърпя авария, но не във въздуха, а на летището в сенегалската столица. Освен това той ударил друг президентски самолет - на Сенегал. Комичната сцена се разиграла на 3 февруари, след като пилотът на самолета правил маневра с цел предната част на машината да не стои срещу вятъра. При маневрата опашката на френския джет остъргала дясното крило на сенегалския Air­bus A319. Наложило се Манюел Макрон да се връща в Париж със самолета на журналистите, а делегацията му със сенегалски самолет.  \nПучдемон обяви \"двойно правителство\" \nИзбягалият в Белгия каталунски лидер Карлес Пучдемон обяви план за създаване на \"двойно\" регионално правителство - едно в Барселона и едно зад граница. Това тай направи на среща със сподвижници. Пучдемон предлага създаване на т.нар. Съвет на републиката, който да бъде оглавен от него. Той приема и правителство в самата Каталуния, оглавено от представител на неговата парламентарна група \"Заедно за Каталуния\". \n Секс оставка на милиардер от САЩ  \nАмериканският магнат и собственик на мрежа от казина Стив Уин подаде оставка от компанията си Wynn Resorts (\"Уин ризортс\"), това става 10 дни след публикация, че в миналото се държал непристойно с няколко служителки. В публикацията се твърди, че платил 7,5 млн. долара на маникюристка, която принудил да спи с него през 2005 г. 76-годишният Уин твърди, че в дъното на скандала стои бившата му съпруга Илейн, която иска преразглеждане на условията на развода в своя полза. \n     \n", "date": "2018.02.08", "title": "Кратки новини"}
{"url": "http://www.duma.bg/node/160404", "text": "В навечерието на Деня на св. Валентин книжарниците се изпълват със стихосбирки, приютили първите трепети от любовта на известни и не толкова известни поети, с романи за \"пеперуди в стомаха\", първи целувки, последващи недоразумения, романи за перипетиите на влюбени, завършващи с щастлив \"Сватбен марш\"... Но какво става с любовта, 40 години след хепиенда със \"Сватбения марш\". Дали е хепи, дали е енд? Способни ли са хората, преживели заедно десетилетия, все още да имат съвместни щастливи преживявания, да се вълнуват от съдбата на другия, да ревнуват... Остава ли лудостта на влюбването, или е възможно да премине в друго, не лудо, но затова пък трайно, дълбоко, дори неосъзнавано чувство - обичта. \nВ необичайна форма - дневника на една съпруга с 39-годишен стаж, изписан с хумор и изпълнен с комични ситуации, книгата \"Моят мъж, пенсионерът\" на Роза Шмит (името е псевдоним) разглежда всекидневието на една такава двойка, всекидневие с поизбледнели от времето емоции и с натрупани раздразнения и недоволства. Но появата на неочаквани, застрашаващи обстоятелства показва, че емоциите не са мъртви. \nВсяка година хиляди мъже излизат в пенсия. И - както всички си мислят - прекарват времето си в обикаляне на супермаркетите за стоки на промоция или в задушевни мъжки карета на карти. Но действителността - както почти винаги в живота - изглежда другояче. Хиляди жени, без да са подготвени, получават вкъщи по един мъж - и то на пълен присъствен ден. И не знаят какво да правят с него. \nТова се случва и на г-жа Роза Шмит. Но тя скоро се окопитва и започва сама да търси занимания за бездейния си пенсионер или да канализира безцелните му мисли. Нейния устрем не може да спре дори предупреждението на леля Лоти: \"Внимавай, на мъж след шейсетте вяра не хващай!\" А леля Лоти не е вчерашна - на нейните 85 години нежните чувства още не са й чужди! И май се оказва права - събитията излизат извън планувания от Роза ход и след десетилетен брак й се налага да се запознае с чувството ревност. И разбира колко обича всъщност своя мъж, пенсионера... \nКнигата издава \"Емас\" в превод на проф. Борис Парашкевов, художник е Фабиан Ерлингхойзер.   \n", "date": "2018.02.08", "title": " На мъж след 60-те вяра не хващай!"}
{"url": "http://www.duma.bg/node/160403", "text": "Няколко дни преди станалия напоследък популярен и у нас празник на любовта ИК \"Сиела\" публикува следващата книга от поредицата на Лайза Суърлинг и Ралф Лейзър \"Щастието е... 500 начина да ти покажа, че те обичам\". Може би не знаете кои са Лайза Суърлинг и Ралф Лейзър, но със сигурност сте запознати с това, което правят - превърналата се първоначално в мания онлайн, а впоследствие и в бестселърова книжна поредица, завладяла милиони по целия свят. Първата книга от поредицата \"Щастието е... 500 неща, които ни правят щастливи\" излезе на български език през 2016 г. и бе посрещната положително и у нас. \nНовото издание съдържа редица забавно илюстрирани примери в какво се състои любовта - от това да имаш пълно доверие на човека до теб, през това да го завиеш, докато спи, до момента, в който се изправяте заедно срещу света. А и още 497 други примера... Очарователните илюстрации ни карат да се усмихваме и ни напомнят, че има стотици начини да покажем на някого, че го обичаме. А междувременно и да ценим мига и да се радваме на всички удивителни, кратки моменти, които, взети заедно, са истинската любов. Подобно на първата книга, и тази е цветна, съдържа повече от 500 забавни илюстрации в типичния за поредицата стил, а форматът й е нестандартен, напомнящ този на картичка. \n\"Да обичаш нещо, означава да искаш то да живее\", твърди Конфуций. Сигурно всеки от нас по свой начин е проверил/потвърдил тази мисъл на великия древен философ.  \n    \n", "date": "2018.02.08", "title": "Колко начина има да покажеш на някого, че го обичаш?"}
{"url": "http://www.duma.bg/node/160405", "text": "Неиздаваната у нас дълга новела \"Недоразумение в Москва\" (1966-1967) от Симон дьо Бовоар, публикува \"Колибри\" в превод на Силвия Вагенщайн. Първоначално тя е предназначена за сборника \"Сломената жена\", но е изоставена впоследствие и публикувана във Франция през 1992 г. Ставаме свидетели на съпружеската и личностната криза, която изживяват Никол и Андре, двойка пенсионирани учители, по време на едно пътуване до Москва при дъщерята на Андре от първия му брак - Маша. Редувайки гледните точки, Симон дьо Бовоар разбулва взаимните огорчения и обвинения на героите, в които разпознаваме нея и Сартр, както и страха от наближаващата старост. В новелата тясно се преплитат личната и колективната история - недоразумението между съпрузите, възникнало по време на пътуването, и политическото разочарование.  \nЕдна февруарска вечер, спуснатите завеси, светлината на лампите върху възглавниците в багрите на дъгата и внезапно зейналото отсъствие: \"Той ще живее с друга, на друго място.\" Какво да се прави, ще трябва да се примиря!, рече си тя. Водката беше ледена, хайверът - кадифеносив, Маша й харесваше, Андре щеше да е само неин в продължение на цял месец. Почувства се напълно щастлива. \nФренската писателка Симон дьо Бовоар е написала шест романа, повече от дузина книги с есета, както и философски трудове с определен принос в областта на екзистенциализма. Родена през 1908 г. в т.нар. \"добро семейство\" от средната буржоазия, тя от дете се отличава с блестящия си ум. Проявява го в училище, където оценките й са неизменно най-високи, след което завършва последователно различни степени на математика, литература, философия, етика и психология. Класира се втора на конкурса за доцент по философия, но макар да се представя най-добре - журито преценява, че една жена не бива да е първа! Следващата година Сартр заема първото място на същия конкурс. \nВъв философския факултет в Париж Бовоар се запознава с Жан-Пол Сартр, с когото поддържа почти митична връзка чак до смъртта му. Сартр е нейната \"необходима любов\" за разлика от \"случайните любови\", които и двамата изживяват. \nСлед завършването си Симон дьо Бовоар работи като преподавателка по философия първо в Марсилия, после в Руан, където поддържа любовна връзка със студентката Олга Козакиевич, както и с един студент на Сартр, \"малкия Бост\", бъдещ съпруг на Олга, която междувременно става любовница на Сартр. Тази група от приятели, наречена \"малкото семейство\", води кога спокоен, кога бурен живот до смъртта на участниците в нея. Отношенията с Олга са описани в \"Гостенката\" (1943). \nМалко преди Втората световна война Сартр и Бовоар се преместват в Париж. Там Бовоар преподава в гимназия, от която е уволнена поради връзката си с една ученичка. По същото време написва първия си роман \"Първенството на духовното\" и го предлага на \"Галимар\", после на \"Грасе\". И двете издателства отказват да го публикуват. Романът е издаден през 1976 г. След втора връзка с малолетна й забраняват да преподава. Правата й са възстановени след Освобождението. \nМеждувременно със Сартр, Ремон Арон, Борис Виан и други леви интелектуалци основава списанието \"Тан модерн\", в което изразява позициите си в защита на комунизма, атеизма и екзистенциализма, като не спира да пише романи и есета. Пътува много - САЩ, Китай, Русия, Куба; запознава се с Фидел Кастро, Че Гевара, Мао Цзедун. В САЩ изживява страстна любов с американския писател Нелсън Олгрен, на когото впоследствие изпраща повече от 300 писма. Олгрен не приема нежеланието й да напусне Сартр и това довежда до скъсване. Тази нейна връзка е описана в \"Мандарините\". \nПрез 1949 г. Бовоар издава \"Вторият пол\" - фундаментален философски труд, в който разглежда положението на жената от гледна точка на основните философски течения и с който получава първото голямо признание. Книгата скандализира привържениците на статуквото, а Ватикана я включва в черния си списък. \nОсвен с политическите си позиции, писателката става известна и с последователния си феминизъм. Бори се против мъченията, на които са подлагани алжирските жени по време на Алжирската война, обявява се в защита на аборта, по това време подсъден, и против брака, който смята за буржоазна институция, легитимираща мъжкото господство. \nПрез 1954 г. излиза романът \"Мандарините\", удостоен с наградата \"Гонкур\". Този роман за политика и любов, едновременно портрет на следвоенното време и на френските леви интелектуалци, с право е смятан за шедьовъра за писателката и й носи световна слава. През шейсетте години Бовоар се свързва със студентката по философия Силви льо Бон, която става нейна осиновена дъщеря и наследница, а след смъртта на Сартр писателката живее с режисьора документалист Клод Ланзман. \nСимон дьо Бовоар умира през 1986 г. След грандиозната церемония, на която присъстват личности от цял свят, е погребана до Сартр. През 2008 г. в нейна чест е учредена наградата \"Симон дьо Бовоар за свободата на жените\". \n    \n", "date": "2018.02.08", "title": " Неиздавана новела на Симон дьо Бовоар публикува \"Колибри\"  "}
{"url": "http://www.duma.bg/node/160443", "text": "Дългата правителствена криза във федералната република е на път да приключи успешно, след като вчера двете най-големи партии в Германия - социалдемократите и консерваторите - постигнаха окончателно споразумение за съставяне на правителство. В преговорите участва и сестринската партия на ХДС от провинция Бавария - Християнсоциалния съюз (ХСС). Финалният рунд преговори е продължил повече от 24 часа, като вчера един от участниците сподели пред немските медии, че след толкова тежка работа на първо време иска да си вземе един душ. \nОколо 22 ч. във вторник вечерта ситуацията е била критична и според сведения от преговарящите разговорите са били на ръба на провала. Но въпреки това трите страни са били твърдо решени да стигнат до споразумение, още повече, че във вторник изтече и срокът, който те си бяха поставили предварително. Преговаряли са 15 души от трите партии, сред които лидерите на ГСДП, ХДС и ХСС (съответно Мартин Шулц, Ангела Меркел и Хорст Зеехофер), председателите на парламентарните им фракции и други висши партийни функционери.  \nСред най-оспорваните въпроси са били предложенията на ГСДП за уеднаквяване на лекарските хонорари, когато става дума за частно и държавно осигурени пациенти, както и \"безпричинното\" подписване на срочни трудови договори от страна на работодателите вместо безсрочни такива. В крайна сметка представителите на трите партии са се обединили около окончателна управленска програма от 177 стр. под наслов \"Ново начало за Европа. Нова динамика за Германия. Ново обединение за нашата страна\". Немските медии съобщават, че новата стара коалиция смята да направи инвестиции в размер на 46 милиарда евро. Ще бъдат повишени детските надбавки, а най-бедните семейства ще получат и допълнителен бонус. До 2025 г. нивото на пенсиите не трябва да пада под 48% от средната работна заплата.  \nОсвен за програмата, трите партии са се договорили и за разпределението на постовете в кабинета - ГСДП ще оглави финансовото министерство, както и тези на външните работи, труда и социалните грижи, околната среда и правосъдието. Финансов министър и вицеканцлер ще бъде Олаф Шолц, докато външен министър става Мартин Шулц. Това предизвика ротация на върха на ГСДП - Шулц ще подаде оставка и ще бъде заменен от председателя на парламентарната група на социалдемократите Андреа Налес. Интересно е, че ХСС получава министерството на вътрешните работи, което ще бъде оглавено от Хорст Зеехофер и ще бъде реформирано, като под неговата шапка вече ще бъдат и регионалното развитие, и благоустройството. Това по всяка вероятност означава допълнително втвърдяване на германската политика по отношение на бежанците, тъй като от ХСС са непримирими противници на политиката на отворени врати, която Меркел провеждаше, и дори се стигна до сериозни раздори в иначе стабилните им отношения. \nСега договорената програма ще трябва да бъде одобрена от трите партии. Най-голямата пречка се очертава пред социалдемократите, тъй като голяма част от членовете на партията не искат нова \"Голяма коалиция\". 463 723 членове на партията ще имат възможност да гласуват \"за\" или \"против\" коалиционното споразумение във вътрешнопартиен референдум. Очаква се резултатите да бъдат обявени на 3 или 4 март. От младежката организация на ГСДП вече се обявиха против и заявиха, че ще продължат да се борят срещу коалицията.  \nВъпреки положителните реакции от трите участващи партии не липсваха и отрицателни такива. Парламентарната шефка на лявата партия \"Ди Линке\" Сара Вагенкнехт заяви, че \"ГСДП си е изкопала сама гроба\", а от \"Алтернатива за Германия\" също не бяха доволни от постигането на споразумение, като коментираха, че Меркел е предала ХДС, за да може да остане канцлер. Зелените обявиха, че ще следят за проевропейския курс на правителството, а природозащитници критикуваха програмата заради недостатъчните според тях мерки за опазване на околната среда.  \n    \n", "date": "2018.02.08", "title": " Германските партии се разбраха за коалиция  "}
