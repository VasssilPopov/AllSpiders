{"url": "http://www.duma.bg/node/168611", "text": "Вече са ясни победителите във второто издание на BG Music Festival - уникалния по рода си форум за нова авторска БГ музика. Огромен бе интересът на публиката в двете вечери на събитието и всички много се забавляваха в Летния театър на Сандански. Зрителите пред малкия екран също имаха възможност да проследят форума от ефира на BG Music Channel и Balkanika Music Television, както и в YouTube канала и фейсбук страницата на BG Music Channel. \nПобедител в категория \"Поп\" стана Boyanski с песента \"Един за друг\". Признанието за \"Хип-хоп/арендби\" получи Diona с \"Жестока\". Призът за \"Рок\", както и наградата на Журналистическото жури отидоха при \"Julian`s Laughter\" (\"Смехът на Джулиън\" - най-новата група на Славин Славчев) за изпълнение на \"Smile\". Стивън Ачикор грабна отличието в раздела \"Електронен\" за парчето \"Да обичам\". Телевизионните зрители гласуваха за Rally Spasova с \"Играй\". А публиката в Летния театър на Сандански избра Теодор Василев–Theo с песента \"Стъпвам смело\". Кметът на община Сандански Кирил Котев връчи специална статуетка на Vick за \"Not Alone\". Участниците в конкурса дадоха вота си на поп рок бандата \"Innerglow\" за представянето на \"Rising Sun\". \nОсвен призьорите на сцената се изяви и водещият Играта, който поздрави зрителите със свой хит. Освен него вечерта изобилстваше от специални гости. Чаровната Клавдия изненада присъстващите с чисто нов проект, озаглавен \"Даваме на късо\". Тийн идолката Eva изпя няколко парчета, сред които \"Дали\", \"Бумеранг\", \"2 в 1\" и най-новата \"Mamma Mia\". От \"Deep Zone Project\" бяха подготвили уникален сет и настроението бе на макс. Хедлайнерът на вечерта 100 Кила успя да нажежи страстите до червено с изпълненията си и буквално накара публиката да избухне. Рап идолът не спря да изказва радостта си от горещия прием на публиката в Сандански. Той не пропусна да обърне внимание на всеки от феновете си и да се снима с него. Хип-хоп звездата изрази своята съпричастност към каузата на организаторите на BG Music Festival - да подкрепят новата авторска БГ музика.   \n \t\n", "date": "2018.06.11", "title": " Ясни са победителите от феста в Сандански  "}
{"url": "http://www.duma.bg/node/168607", "text": "Пореден скандал с фейсбук се разрази тези дни: социалната мрежа обяви, че погрешка е направила обществено достояние личните съобщения на 14 млн. потребители в продължение на четири дни през май. Случилото се дължи на компютърен дефект, който бил открит неотдавна и автоматично превръщал в публични чатовете на някои хора. \nГрешката става в момент, в който социалната мрежа работи по нов начин за споделяне на някои елементи от профила на потребителите като например снимки. \nПроблемът е засегнал мрежата в периода 18-27 май. Техническият дефект бил отстранен още на 22-ри, но на компанията били нужни още пет дни, за да върне отново в лични всички съобщения, направени обществено достояние.   \n \t\n", "date": "2018.06.11", "title": "Пореден проблем на фейсбук засегна 14 млн. потребители"}
{"url": "http://www.duma.bg/node/168653", "text": "54 на сто от българите не планират лятна почивка, сочат данни от проучване на \"Галъп интернешънъл\". Средната продължителност на планираната почивка е десет дни. Средният размер на парите, които нашенецът отделя за ваканция е 1557 лв.  В България на море мислят, че ще могат да отидат 55% от заявилите, че ще почиват. За море в чужбина пък мислят 36% от онези, които планират почивка. 26% от възнамеряващите да почиват предпочитат родните планини, твърди още проучването. Според него по ред причини предпочитано за лятна ваканция остава Черно море. В отговорите на море в чужбина пък се визира най-вече Бяло море. \nПо повод текущата дискусия относно преместваеми обекти, мнозинство от 78% не приемат идеята за спешни промени в законите. 19% пък я приемат. Останалите се колебаят. Българите не харесват идеите за каквито и да било резки промени при започнал туристически сезон, пример за това са прословутите преместваеми обекти, посочват социолозите. \n    \n \t\n", "date": "2018.06.11", "title": " 54% от българите не планират лятна почивка"}
{"url": "http://www.duma.bg/node/168650", "text": "Близо 300 обекта от ВиК инфраструктурата в България ще бъдат реконструирани и изградени в страната с европейско финансиране до 2023 г., съобщиха от МРРБ. Това са 19 пречиствателни станции за питейни и отпадъчни води, близо 1300 км водопроводи и канализация, 146 помпени станции и други съоръжения в 51 населени места. Обектите са определени, в момента вървят съгласувателни процедури по екологичното законодателство. \nПланираните инвестиции са в размер на 1,59 млрд. лв. от оперативна програма \"Околна среда 2014-2020 г.\" С реализацията на проектите от подобрени ВиК услуги ще се ползват над 2 млн. българи. Инвестициите са ключови за сектора, в който са съсредоточени големи активи. Над 90 хил. км е ВиК мрежата в страната в момента. Наред с тях работят 5430 резервоара, 3370 помпени станции за питейни води, 67 пречиствателни станции за питейни води и още 97 за отпадъчни, твърдят от МРРБ.   \n \t\n", "date": "2018.06.11", "title": "Ремонтират 300 ВиК обекта в страната"}
{"url": "http://www.duma.bg/node/168651", "text": "Министърът на транспорта Ивайло Московски заяви, че не е постигнат напредък по пакета за мобилност на заседанието на съвета \"Транспорт, телекомуникации и енергетика\" в Люксембург. \nПакет за мобилност съществуват различия. Там регистрирахме доклад за напредъка. Пожелавам успех на Австрийското председателство. По същия начин да положат максимални усилия сектор \"Транспорт\" да бъде истински двигател на икономическия растеж и устойчивост в ЕС, каза Московски късно в края на миналата седмица. \nТози пакет предизвика силно недоволство сред българските превозвачи, които се опасяват, че промените в него могат да сложат край на техния бизнес. Eврокомисарят по транспорта Виолета Булц посочи, че българското председателство на Съвета на Евросъюза е постигнало отстъпки по много части от предложенията по пакета \"Мобилност\" и че само няколко въпроса остават нерешени, каботаж, командировки, умни тахографи, почивка и време. \n    \n \t\n", "date": "2018.06.11", "title": "Транспортните министри не се разбраха за пакета "}
{"url": "http://www.duma.bg/node/168649", "text": "Швейцарците гласуваха на референдуми вчера против налагането на забрана на търговските банки да емитират пари и за блокиране на чуждестранните сайтове за хазартни игри.  \nНа едното допитване около 74 процента от участниците отхвърлиха радикален план за разрешаване единствено на централната банка да емитира пари, предаде Ройтерс, като цитира частични прогнозни резултати на обществената телевизия. Евентуалното одобряване на плана щеше да означава радикална промяна на швейцарската финансова система. Безпокойствата за потенциалните рискове за националната икономика изглежда са убедили избирателите да отхвърлят предложението. \nНа другия референдум 72 процента от швейцарците подкрепиха блокирането на достъпа в страната до чуждестранни сайтове за хазартни игри и разрешаването само на такива, регистрирани в Швейцария, предаде Франс прес, като се позова на прогнозни резултати на обществената телевизия. Новият закон ще е от полза за швейцарските казина и лотарии, отбелязва агенцията. \n    \n \t\n", "date": "2018.06.11", "title": "Швейцария блокира сайтовете за хазарт "}
{"url": "http://www.duma.bg/node/168652", "text": "\"Булгаргаз\" поиска от Комисията за енергийно и водно регулиране цената на природния газ да поскъпне от 1 юли с 18%. \nТова значи, че синьото гориво ще поскъпне за третото тримесечие на 2018 г. в размер на 427,12 лв. за хиляда кубически метра газ, без да са включени такси за достъп, пренос, акциз и ДДС, уточняват от държавната газова компания.  \nИсканото увеличение най-вероятно ще доведе до още по-голямо от предвидетното от КЕВР поскъпване на тока, който произвеждат топлофикациите и заводските централи, а това ще се отрази и на цената за домакинствата. В още по-голяма степен увеличението на цената на природния газ засяга парното и топлата вода, тъй като делът на газа в цената на парното е 70% . \nДосегашните предложения на КЕВР бяха токът за бита да поскъпне средно с 1,89% от 1 юли. Парното и топлата вода в София пък трябваше да поскъпнат с 1,44% до 79,98 лв. за мвтч без ДДС. На 11 май газовата компания обяви прогноза за цена на синьото гориво от 1 юли 418,59 лв. за 1000 куб. м, или увеличение с 15,69%, но заради промените на цените на международните пазари тази цена вече не е актуална.     \n \t\n", "date": "2018.06.11", "title": " \"Булгаргаз\" поиска с 18% по-скъпо синьо гориво"}
{"url": "http://www.duma.bg/node/168608", "text": "Дипломното ревю на студентите от бакалавърска програма \"Мода\" ще се състои днес, 11 юни, от 19 ч. в творческото пространство на \"Generator\". Кристина Колодеева, Моника Димитрова, Калина Стоянова, Мерал Маринова, Ивияна Зашева, Виолета Дуцова, Михаела Димитрова, Калина Георгиева, Антоанета Пенева, Кристина Несторова, Мира Николова, Симона Симова, Боряна Петрова, Радостин Кехайов, Мая Иванова, Ребека Кичукова, Ирена Боева, Ева Георгиева, Христина Драганова и Цветина Йотова ще демонстрират знанията и уменията си под менторството на гл. ас. д-р Кристина Савова и гл. ас. д-р Яна Дворецка, преподаватели от департамент \"Дизайн\". \nМладите дизайнери ще представят своя прочит на две различни теми. \"Biophilia\" е пресечната точка на съвременните технологии с осъзнаването, че въпреки прогреса продължаваме да сме част от природата. Вдъхновения за колекциите са както мащабни картини на изоставени сгради, превзети от буйна растителност, така и микроскопски изображения на кръвоносни съдове. С работата си студентите на НБУ задават въпроси за бъдещето на модата, отговорността на индустрията и възможностите за устойчиви практики в дизайна на облекла. \"We Wear Culture\" разкрива различни перспективи на съвременния глобален свят - едновременно смален от информационните технологии и разединен от страхове и различия. Дизайнерите се вдъхновяват от исторически събития и техните дълготрайни последствия, от културата и естетиката на различни етноси, от метаморфозите на обществото.   \n \t\n", "date": "2018.06.11", "title": "Студенти по мода с дипломно ревю"}
{"url": "http://www.duma.bg/node/168609", "text": "Броени часове след победата си в \"Гласът на България\" Ния Петрова и менторът й Иван Лечев започнаха репетиции в неговото звукозаписно студио. \"Докато тя е още на гребена на вълната, веднага трябва да се направи парче, което да е неин собствен продукт и да й служи като лице\", сподели легендарният китарист. \nНия Петрова грабна статуетката \"Глас на България 2018\", наградата от 50 000 лв. и първи авторски сингъл пред над 1 360 000 зрители, които са проследили кулминацията в последния концерт на живо в пети сезон на шоуто по Би Ти Ви. С характерния си тембър и стабилното представяне по време на целия сезон Ния Петрова спечели зрителския вот и надделя над другите трима претенденти за титлата, с които стигна до финала - Оливия Николова от отбора на Камелия, Виктория Динкова, чийто ментор бе Поли Генова, и Рафаел Пашамов с треньор Влади Ампов-Графа. Първото място на Ния също така извоюва короната на победител за втора поредна година да отиде при Иван Лечев.   \n \t\n", "date": "2018.06.11", "title": "Ния Петрова вече репетира с Иван Лечев"}
{"url": "http://www.duma.bg/node/168610", "text": "\"Неудачници\" на режисьора Ярек Цемерек показва новото лице на съвременния цирк в Чехия в зрелищно представление, съчетаващо танц, акробатика и уникални техники. Атрактивни номера, хумор и завладяваща артистичност в шоу на една от водещите компании на страната ще гледа публиката днес, 11 юни, от 20 ч. в Младежкия театър \"Николай Бинев\" в София. \nВ основата на спектакъла са новите таланти от акробатичното дуо \"DaeMen\", превърнали се в телевизионни звезди в Чехия и Словакия. Шоуто се занимава със страха от провал в съвременните динамични общества - много хора се чувстват изправени пред опасността да загубят своята идентичност или да се простят с представите, които са имали за личния си живот. Къде лежат границите?... \nПубликата ще види спектакъл, респектиращ с физическите способности на изпълнителите и същевременно емоционално завладяващ, за което допринася и музиката на живо с известния чешки диджей En.dru.   \n \t\n", "date": "2018.06.11", "title": "\"Неудачници\" разкрива лицето на цирка в Чехия"}
{"url": "http://www.duma.bg/node/168612", "text": "Институтът за литература при БАН и Детският център на Столичната библиотека организират Национална научна конференция \"Детството - креативност и спонтанност. Дора Габе - 130 г., Елисавета Багряна - 125 г., Калина Малина - 120 г., Никола Фурнаджиев - 115 г., Лъчезар Станчев - 110 г.\" днес, 11 юни, от 9.30 ч. в Американския център при СБ, пл. \"Славейков\" 4А. От различни аспекти ще бъде разгледано творчеството на Дора Габе, Калина Малина и Лъчезар Станчев. Ще бъдат чествани годишнини от рождението и на двама писатели, утвърдени като автори за възрастни, но оставили трайни следи и в творчеството за деца - Елисавета Багряна и Никола Фурнаджиев. СБ ще се включи с презентацията \"Елисавета Багряна, Дора Габе и Калина Малина в детския периодичен печат до 1944 г.\", представена от Адриана Гайдарова, началник сектор \"Детска литература\".     \n \t\n", "date": "2018.06.11", "title": "Научна конференция в Столичната библиотека"}
{"url": "http://www.duma.bg/node/168615", "text": "Министерството на културата, Съюзът на българските писатели и издателство \"Български писател\" канят всички почитатели на поезията на представянето на антологията \"Ще дойдеш ти\", посветена на Пейо Яворов. Проявата ще се състои на 14 юни от 11.30 ч. в хотел \"Анел\" в София, бул. \"Тодор Александров\" 14. В антологията са включени стихотворения на съвременни автори, вдъхновени от творчеството и житейския път на Пейо Яворов. Едновременно с това ще бъде представено и фототипното издание на Яворовата стихосбирка \"Безсъници\" - инициатива на издателство \"Български писател\".    \n \t\n", "date": "2018.06.11", "title": " Излезе поетична антология, посветена на Яворов "}
{"url": "http://www.duma.bg/node/168613", "text": "Театър \"Българска армия\" ще бъде на турне в Република Македония от днес до 16 юни с \"Железният светилник\" по Димитър Талев, както ДУМА писа. Инициативата се реализира под патронажа на Министерството на отбраната и Министерството на културата на България и  Министерството на културата на РМакедония. Основен спонсор на събитието е фондация \"Илиjа Камчев\". Предвидени са представления в Македонския Народен театър в Скопие днес, 11 юни, в Охрид на 12-и в Културния център \"Григор Прличев\", в Народния театър в Битоля на 13-и, в НТ \"Воjдан Чернодрински\" в Прилеп на 14-и, в КЦ \"Антон Панов\" в Струмица на 15-и и в КЦ \"Ацо Шопов\" в Щип на 16 юни.   \n \t\n", "date": "2018.06.11", "title": "Театър \"Българска армия\" на турне в РМакедония"}
{"url": "http://www.duma.bg/node/168620", "text": "Международният фестивал на камерната музика в Пловдив е най-старият фестивал за камерна музика в Европа и най-дългогодишният музикален форум в Пловдив. От основаването му през 1964 г. до днес не е прекъсвал нито веднъж. Провежда се ежегодно в периода 10-20 юни сред живописната атмосфера на един от най-емблематичните архитектурни паметници в Стария град - къщата Куюмджиоглу, седалище на Етнографския музей. \nФестивалът е територия, на която се срещат талантливи изпълнители от България и света. В някои случаи това са български възпитаници, постигнали завидна кариера в други страни. Началото на 18-ото издание е с концерт на ансамбъл \"Станков\" от Великобритания. Ще чуем изпълнения на Иво Станков - цигулка, и Лъчезар Станков - пиано. Участват и учениците на проф. Иво Станков от училището \"Уитгифт\" - Кристоф Кохут от Чехия, Лука Перазич от Черна гора и Марлон Бариос от Коста Рика. На 12 юни е концертът на възпитаници на НУМТИ \"Добрин Петков\" в чест на 95-годишнината на патрона. Младите таланти са лауреати и носители на първи награди от международни и национални конкурси през 2017 г. Четирима са учениците на известната клавирна педагожка Светлана Косева - Николай Маринов, Борис Петков, Георги Чиколов, Борис Биков, трима са цигуларите с преподавателка Евгения Ночева... Има изпълнители на виолончело - Ренцо Ставрев, китара - Юлиан Станчев, флейта - Калоян Василев, кларинет - Георги Георгиев, тромпет - Георги Грозев, и маримба - Симеон Попов. \nВ Етнографския музей на Пловдив ще се състои и клавирният рецитал на Ивайла Кирова от Германия, трио \"Академика\" от Румъния, дуо \"Суреда - Тахтаджиева\" от Испания. Каталина Суреда и Дина Тахтаджиева ще свирят творби на Шуман, Де Файя, Фредерик Момпоу. Песенна вечер с избрани романси от Чайковски и Рахманинов ще протече под патронажа на генералния спонсор на фестивала инж. Димитър Георгиев, почетен консул на Украйна в Пловдив. Изпълнителите са българският баритон Руси Ников и украинският пианист Павел Качнов. Дуо \"Юника\" от Русия следващата вечер ще изпълни програма от Шуман, Дебюси, Пуленк, Малер... Закриването е на 21 юни от 20 ч. в Би боп кафе на улица \"Гладстон\" 1 с джаз изпълненията на  Димитър Льолев квинтет, авторска музика от ръководителя на състава от албумите \"Родопология\" и \"Източни сенки\". \n    \n \t\n", "date": "2018.06.11", "title": "Изпълнители от България и света се събират в Пловдив  "}
{"url": "http://www.duma.bg/node/168618", "text": "След години на успешни експерименти и ярки пътувания в различни жанрове Мирела Иванова се завръща в поезията с книгата си \"Седем. Стихотворения (с) биографии\". Това е безупречно обмислена и изградена поетична книга - от многоказващата символика на библейското число в заглавието до епиграфите на Пейо Яворов и Николай Лилиев, под чиито трепетни арки преминават и се подреждат стихотворенията и седемте кратки поеми с дълги заглавия. Книга, която ни възвръща усещането за свобода, смайва ни с дълбините на лаконизма, поглъща ни със словесните си въртопи и ни преобразява в храбри деца на въображението, в мислещи тръстики, в милостиви стоици, отбелязват издателите от \"Хермес\". \nКнигата ще бъде представена от доц. дфн Пламен Дойнов днес от 18.30 ч. в НТ \"Иван Вазов\", камерна зала. Стихотворения от \"Седем\" ще четат седем обичани български актриси - Александра Василева, Ана Пападопулу, Вяра Табакова, Илиана Коджабашева, Мила Люцканова, Радина Боршош и София Бобчева.    \n    \n \t\n", "date": "2018.06.11", "title": "Седем актриси четат \"Седем\" от Мирела Иванова"}
{"url": "http://www.duma.bg/node/168614", "text": "Фоторепортерът на агенция \"Булфото\" Стефан Марков представя втората си самостоятелна фотоизложба на тема \"Джаз\" в столичната галерия \"Арте\", продължение на експозицията \"Джаз в Банско\" от август 2015 г. в града в подножието на Пирин. Откриването е на 12 юни от 18 ч. в арт салона на ул. \"Бузлуджа\" 31, където ще остане до 24 юни. \nВ около 30 фотоса, с формати от 30/40 до 50/70, са представени изявени чуждестранни музиканти, гостували у нас през последните години - Бени Голсън, Чайна Моузес, Джос Стоун, Били Кобъм, Кенди Дълфър, както и българските им колеги Милчо Левиев, Живко Петров, Камелия Тодорова, Васил Петров, Христо Йоцов, Хилда Казасян, Стоян Янкулов-Стунджи и други. Фотоизложбата е осъществена с финансовата подкрепа на агенция \"Булфото\", със съдействието на галеристките Гергана Борисова и Антоанета Джонева, \"Домейн Бойар\" и \"Jameson Irish Wiskey\". Проявата е част от Европейския месец на фотографията. \nСтефан Марков се занимава с фотография повече от половин век, а с фотожурналистика - от 1995 г. във в. и сп. \"За жената\", а последните 10 години е фоторепортер в \"Булфото\". От миналата година е член на Асоциацията на професионалните фотографи. Интересът му към джаза датира още от годините на Милчо-Левиевия \"Джаз фокус 65\" и традиционните, но вече несъществуващи Софийски джаз прегледи. Оттогава са и първите любителски снимки на джаз музиканти, сред които са и фотосите от първите изяви на Камелия Тодорова, Христо Йоцов, Марио Станчев, \"Акустична версия\", показани за първи път в изложбата на \"Булфото\" на фестивала \"A to Jazz\" през 2011 г. в Докторската градина. Тази изложба е третата самостоятелна на фотографа след \"Архитектурни върхове\" в град Оряхово през 2014-а, посветена на арх. Станчо Белковски, и \"Джаз в Банско\" през 2015 г. Той има участия в много общи изложби. \n    \n \t\n", "date": "2018.06.11", "title": " Джазът в 30 фотографии на Стефан Марков"}
{"url": "http://www.duma.bg/node/168619", "text": "Общински инспектори ще правят проверки по места в търговските обекти дали те имат необходимите документи за използване на музика, т. нар. музикален лиценз. Това ще се случи в началото на 2019 г., стана ясно на ежегодния семинар на \"Музикаутор\", който се състоя от 8 до 10 юни във Варна на тема \"Музикалният лиценз - краткият път към законността\". Срещата представи промените в Закона за авторското право и сродните му права, които бяха обнародвани в края на март т.г. В случай че собственик на заведение, хотел, фризьорски салон и пр. не е уредил правата за музиката, която звучи на територията на обекта, ще му бъде наложена глоба в размер от 2000 до 10 000 лв. 50% от сумата ще бъде зачислена към бюджета на общината за културни проекти, посочи пред ДУМА Момчил Даскалов, мениджър \"Лицензиране публично изпълнение\" в \"Музикаутор\". Сред гостите и участниците в семинара бяха още Румен Димитров, зам.-министър на културата, Иван Димитров, изпълнителен директор на \"Музикаутор\", София Щерева, изпълнителен директор на \"Профон\", творци и представители на Българската хотелска и ресторантьорска асоциация.     \n \t\n", "date": "2018.06.11", "title": "И общините ще контролират спазването на авторските права "}
{"url": "http://www.duma.bg/node/168654", "text": "Лицензът на мандри, които бъдат хванати да влагат растителни мазнини в сиренето, ще бъде отнеман. Санкцията ще се прилага от следващия месец, когато в сила влезе новата наредба за млечните продукти, съобщи министърът на земеделието, храните и горите Румен Порожанов. \n\"Тези дни ще публикуваме в \"Държавен вестник\" Наредбата за млечните продукти, с която забраняваме ползването на растителни мазнини в производството на сирена, така че когато мандрите произвеждат кашкавал, бяло саламурено сирене, кисело мляко, трябва да го правят само и единствено от мляко. Този, който не желае да произвежда с млечни продукти, той минава изцяло в различна група - имитиращи продукти и няма да се води млечен производител. Даваме един месец дерогация, за да могат да си адаптират производствата. Исканията бяха за 4 месеца, но смятам, че не е необходимо\", каза министърът. \nЗа контрол по спазването на новите правила в министерството се създава специално звено, така че да има дублиращи проверки с Агенцията по храните. \"Когато трябва да се вземат проби или да се издаде акт, веднага ще бъде извикан компетентен орган от БАБХ, защото те по закон могат да издадат тези актове. Тук вече санкцията е доста по-сериозна - ще се отнема лиценз за производство на млечни продукти\", обясни Порожанов. По повод опасността популярни български продукти да останат без защита с готвените промени в закона за марките и географските означения, той съобщи, че в момента чакащи са десетина български традиционни храни, сред които бялото саламурено сирене, киселото мляко, кашкавалът. \nВ момента сме в ситуация, в която за не всички географски указания са били изпратени документите. Направили сме комуникация с комисията, така че да можем да ги регистрираме. Всички производители на млечните продукти подготвят своите документи, а за лютеница \"Първомай\" производителите вече ги дадоха в министерството. Няма да изпуснем последния срок\", увери министърът. \n    \n \t\n", "date": "2018.06.11", "title": "Отнемат лиценза на мандри заради палмово масло "}
{"url": "http://www.duma.bg/node/168646", "text": "В дискусионно предаване Partie бившият чешки президент Вацлав Клаус определи Евросъюза като \"усмирителна риза\" за европейците. Той също окачестви Европарламента \"без стойност и нямащ значение\". Бившият президент изрази мнението си, че би приветствал провеждането на референдум, на който да се гласува по въпроса за напускането на ЕС. \nКлаус подкрепи връщането на Русия в Г-8. \"Да се оставя Русия извън тази група е по детски глупаво. Русия за нас (Чехия) не е никаква заплаха\", увери той. По думите му Русия трябва възможно най-бързо да се присъедини отново към Г8, за да участва в обсъждането и изработването на решения по най-актуалните въпроси от международната политика и световната икономика. \nПрез март 2014 г. заради присъединяването на Крим към Русия западните страни я изгониха от Г-8, връщайки се към формата Г-7.     \n \t\n", "date": "2018.06.11", "title": "Клаус: ЕС е \"усмирителна риза\" за европейците"}
{"url": "http://www.duma.bg/node/168647", "text": "Русия и Китай работят върху проект за Евразийско икономическо партньорство, който ще е отворен за всички държави от Шанхайската организация за сътрудничество (ШОС). \nТова заяви Владимир Путин пред журналисти в края на посещението си в Китай, предаде ТАСС. \"Подписването на споразумението ще отнеме време..., но то е първата стъпка към установяване на по-голям регионален икономически съюз\", който се развива и по линия на китайската инициатива за \"Пътят на коприната\". \nШОС стана по-силна след присъединяването на Индия и Пакистан към нея, заяви преди това китайският президент Си Цзинпин. \"Срещата има историческо значение. С увеличаването на състава на постоянните членки ние ставаме по-силни. Днес носим все по-голяма отговорност за осигуряването на стабилността и безопасността, а също така помагаме за развитието и процъфтяването на региона\", заяви Си Цзинпин. \nНа сегашната си среща в Китай ШОС прие декларация със 17 документа за сътрудничество, борбата срещу тероризма, наркотрафика, епидемиите и околната среда. \nШОС е създадена през 2001 г. В нея влизат Русия, Китай, Казахстан, Киргизия, Таджикистан и Узбекистан, Индия и Пакистан.      \n \t\n", "date": "2018.06.11", "title": " Китай и Русия разширяват ШОС"}
{"url": "http://www.duma.bg/node/168648", "text": "Не по-малко от три самолета се отправиха към Сингапур от летище Пхенян, аерогара, която често вижда по-малко от три международни полета на ден. \nЕдин от тях беше старият съветски Ил-62, който е личен самолет на Ким - официално известен като \"Chammae-1\" или Goshawk-1, но наричан неофициално и \"Air Force Un\". Вместо това обаче той се качи на борда на Боинг 747 на Еър Чайна. \nКонспирацията приключи след кацането в Сингапур, тъй като външният министър на града държава Вивиан Балакришнан пусна в туитър снимка как се ръкува с Ким.  \nСАЩ ще засегнат всякакви въпроси и теми на предстоящата на 12 юни среща на върха между американския президент Доналд Тръмп и севернокорейския лидер Ким Чен Ун. Това заяви стопанинът на Белия дом на пресконференция след края на форума на Г-7 в Канада. \nТой подчерта, че още в първите минути на разговора с него ще стане ясно дали той ще даде \"желания резултат\" - безядрен Корейския полуостров. \nСтопанинът на Белия дом планира в началото на преговорите в Сингапур кратко да поговори с Ким без други членове на двете делегации. Заедно с тях в стаята ще бъдат само преводачите. \nЕдва след това към лидерите ще се присъединят техните най-близки съветници, уточнява \"Блумбърг\". От страна на президента на САЩ това ще бъдат държавният секретар Майк Помпео и съветникът по националната сигурност Джон Болтън. По време на срещата ще участва и по-малката сестра на Ким Чен Ун. Белият дом е уведомен за това. \nПървата в историята среща на лидерите на САЩ и Северна Корея Доналд Тръмп и Ким Чен Ун няма да доведе до пробив при урегулирането на проблемите на Корейския полуостров. Това заяви пред ТАСС директорът на Центъра по азиатска стратегия на Русия Георгий Толороя. \n\"Позициите на страните по принцип не са съвместими: Тръмп иска пълна и незабавна денуклеаризация на Корейския полуостров, а Северна Корея си дава вид, че е съгласна, но само на етапи\", обясни експертът съмненията си. \n\"Независимо от решителните изявления, че винаги се е стремял към денуклеаризация, готов е да се откаже от ядреното оръжие и да предприеме в тази връзка определени стъпки, дълбоко в душата си севернокорейският лидер разчита на това, че американците няма да изпълнят задълженията и изискванията, които Пхенян би искал да види от тяхна страна като израз на взаимност. Във Вашингтон твърде много сили и престиж са насочени към това да се притиска Северна Корея.\" \nСпоред Толороя е странно да се предполага, че \"Северна Корея изведнъж ще се откаже от оръжията, и за това отведнъж ще я заобичат и ще я оставят на мира. В севернокорейското ръководство няма наивни хора.\" \nЕкспертът е на мнение, че и от двете страни се води хитра игра. Толороя подчертава, че важно значение за изхода от срещата има обстоятелството ще се реши ли Тръмп да я използва за свой собствен пиар на фона на вътрешнополитическите си проблеми.   \n \t\n", "date": "2018.06.11", "title": "Ким Чен Ун пристигна конспиративно в Сингапур  "}
{"url": "http://www.duma.bg/node/168639", "text": "Европейските и американските партньори на Русия прокарват идеята за силова операция за \"налагане на мир\" в Донбас чрез международна военно-гражданска администрация. Това се казва в разпространен коментар от руското външно министерството преди. В него се уточнява още, че Донецката и Луганската народна република не приемат тази идея. \"Събитията от последно време показват, че киевските власти нямат намерение да изпълняват Минските задължения, грубо извъртат логиката и последователността им, изкуствено свързвайки готовността си да напреднат по политически път с пълната военна капитулация на Донбас, контрола на границата с Русия\", казва се в становището. Добавя се още, че ситуацията в Източна Украйна се изостря.     \n \t\n", "date": "2018.06.11", "title": " Подготвят силова операция в Донбас"}
{"url": "http://www.duma.bg/node/168640", "text": "Турският президент Реджеп Ердоган остро разкритикува действията на Австрия, която реши да затвори 7 джамии и да изгони около 60 имами. Според него мерките на австрийския канцлер Себастиан Курц ще доведат \"до война между кръста и полумесеца. \n\"Вие си мислите, че ние няма да реагираме, ако правите нещо подобно?\", закани се Ердоган. Той не уточни какви конкретни мерки ще предприеме Анкара. \nОснование на Виена за драстичните мерки са нормите в Закона за исляма (2015 г.), които изискват лоялно отношение на мюсюлманите към австрийските обществени норми и принципи.  \nВ същото време на предизборен митинг в Анкара президентът обеща увеличение на военните разходи до $60 млрд. Изборите в Турция са на 23 юни.     \n \t\n", "date": "2018.06.11", "title": "Ердоган вещае война на полумесеца с кръста"}
{"url": "http://www.duma.bg/node/168641", "text": "Над 150 000 души участваха в протеста в Букурещ, организиран от управляващата коалиция срещу \"злоупотребите в съдебната система на страната\". Според агенция Аджерпрес акцията бе опит да обори твърдението, налагано от политическите опоненти, че  правителството пречи на антикорупционните процеси в Румъния\". На протеста присъстваха премиерът г-жа Виорика Дънчила и доста министри. На огромни транспаранти пишеше: \"Стоп на сталинистките процеси\" и \"Искаме правосъдие, а не политическа полиция\". \nНа 21 юни съдът трябва да каже присъдата си спрямо лидера на управляващите социалдемократи Ливиу Драгнеа, смятан за най-мощната политическа фигура в страната, по делото за незаконно получаване на средства от ЕС.      \n \t\n", "date": "2018.06.11", "title": "Управляващите в Румъния протестираха срещу \"сталинисткото правосъдие\""}
{"url": "http://www.duma.bg/node/168644", "text": "Американският президент Доналд Тръмп е наредил на своите представители да не подписват заключителната декларация след приключването на срещата на Г-7, която се проведе в Канада. Той заяви това в туитър. \n\"Заради лъжливите изявления на (канадския премиер) Джъстин (Трюдо) по време на неговата пресконференция и заради факта, че Канада налага високи мита спрямо американските фермери, работници и компании, наредих на американските представители да не одобряват комюникето, защото ние обсъждаме въвеждането на мита върху колите, наводнили пазара на САЩ\", подчерта президентът Тръмп. \nПрезидентът обвини Трюдо в лъжи. Тръмп разказа, че канадският премиер е бил \"кротък и мек\" по време на разговорите. Но след като стопанинът на Белия дом е излетял за Сингапур, Трюдо е заявил, че \"американските мита са били оскърбителни\". \"Това е много непорядъчно и нерешително\" от негова страна, заяви Тръмп. \nСпоред него американските мита са отговор на канадските данъци в размер на \"270% върху млечната продукция\", внасяна от САЩ. \nНо Камерън Ахмад, говорителят на Трюдо, заяви в туитър, че канадският премиер не е казвал нищо, което да не е било казвано и преди това - в лични беседи с Тръмп или публично. Ахмад добави, че лидерите на страните от Г-7 се придържат към договореното по време на срещата. \nПо-рано Трюдо обяви, че членовете на Г-7 са успели да съгласуват заключително комюнике след приключването на срещата на най-развитите държави в света. \"Ние излязохме със заключителна декларация от името на всички държави\", каза канадският премиер, говорейки за резултатите от срещата на най-високо ниво. \nМеждувременно Париж реагира остро на отказа на САЩ да подпишат заключителния документ от срещата на Г-7. \"Сътрудничеството на международно равнище не трябва да зависи от изблиците на гняв или пренебрежителни забележки\", казва се в заявлението на президентството. \"Загубихме два дни, за да изработим текст (заключителния документ - ред.) и да се посочат в него задълженията на страните. Ние се придържаме към тях и смятаме, че този, който се отказва от споразуменията, показва своята непоследователност и несъстоятелност\", гласи още заявлението на Елисейския дворец. Оттам отказът на президента Доналд Тръмп да сложи подписа си под заключителния документ се окачествява като \"безпрецедентно оскърбление в над 40-годишната история на групата държави от Г-7\".  \nЛидерите на Г-7 обещаха да предприемат конкретни действия за защита на своите демократични общества от влиянието на чужди държави. Г-7 подкрепя свободната и честна търговия, обявиха се за съкращаване на митата и бариерите, а също така за реформиране на Световната търговска организация /СТО/. Това се казва в текста на заключителната декларация, приета след приключването на двудневната среща на седемте най-развити индустриални държави в Канада. Лидерите на Г-7 се договориха също да предприемат мерки, за да не допуснат Иран да се сдобие с ядрено оръжие. В декларацията е засегната и темата за Сирия, като страните от Г-7 ще се стремят към \"всеобхватно политическо решение\". В същото време декларацията не съдържа практически ангажименти за отказа на САЩ от вече въведените търговски мита върху стоманата и алуминия, които влязоха в сила на 1 юни и засягат останалите държави от Г-7.  \nВладимир Путин отхвърли критиките на \"голямата седморка\" като \"творческо бръщолевене\" и заяви, че отново е настъпил моментът за сътрудничество. \"Смятам, че е необходимо да спрем това творческо бръщолевене и да преминем към конкретни въпроси, свързани с истинското сътрудничество\", заяви Путин пред репортери в Китай, където участва в среща на върха на Шанхайската организация за сътрудничество (ШОС). Изявлението му бе направено в отговор на журналистически въпрос с настояване за коментар на съвместното изявление на лидерите на Г-7. \n        \n \t\n", "date": "2018.06.11", "title": " САЩ не подписаха декларацията на Г-7 "}
{"url": "http://www.duma.bg/node/168655", "text": "Пиян и дрогиран шофьор на ученически автобус, който е трябвало да кара деца на екскурзия, е бил задържан вчера във Варна. 41-годишният водач е преминал задължителната полицейска проверка рано сутринта преди тръгването. Оказало се обаче, че той е употребил алкохол с концентрация 1,27 промила. При направените допълнителни тестове, е констатирано, че освен алкохол мъжът е употребил и наркотични вещества. \nАвтобусът е собственост на частна фирма и е трябвало да потегли за ученическа екскурзия. Водачът на автобуса е задържан за 24 часа. По случая е образувано досъдебно производство.   \n \t\n", "date": "2018.06.11", "title": "Задържаха пиян и дрогиран шофьор на ученически автобус"}
{"url": "http://www.duma.bg/node/168659", "text": "Общинският съветник от БСП Альоша Даков е изпратил питане до столичния кмет Йорданка Фандъкова за спешната нужда от ремонт на ул. \"Самоковско шосе\" на територията на район \"Панчарево\" и изграждане на канализация в с. Панчарево и с. Кокаляне. Той припомня протестите на жителите на двете села заради тези проблеми през последните месеци. Затова Даков настоява да разбере какви дейности и на каква стойност са предвидени през 2018 г. за поддръжка и ремонт на ул. \"Самоковско шосе\", както и за изграждане на канализацията. \nДруго питане на общинския съветник е свързано с оплаквания на жители на район \"Изгрев\" от работата на обект \"Камера за боядисване на автомобили\" в кв. \"Дианабад\". Хората се жалват от силна задушлива миризма на ацетон и бои и неведнъж са подавали сигнали до Столичната община. Даков настоява общината да предприеме мерки и пита дали са спазени законовите изисквания за изграждане и функциониране на обекта. \n  \n    \n \t\n", "date": "2018.06.11", "title": " Общински съветник от БСП пита Фандъкова за канализацията в Панчарево"}
{"url": "http://www.duma.bg/node/168657", "text": "Бившият ректор на Медицинския университет в  София проф. Ваньо Митев, както и главният секретар на вуза по негово време Алексей Алексеев  бяха оправдани от съдия Милен Михайлов в Софийския градски съд по три обвинения за злоупотреби, ощетили вуза с над 1 млн. лв. Прокуратурата бе поискала 6 г. затвор за Митев и 3 г. условно с 5-години изпитателен срок за Алексеев. \nОбвинението пледираше, че Митев е сключил без необходимост договори с адвокати, че си е затворил очите как Алексеев е сключвал неизгодни контракти и в разрез със закона е приел 146 студенти от ЕС без конкурсни изпити по химия и биология, от което вузът загубил 1,1 млн. лв.      \nЗащитата посочи, че обвиненията са неясни и грешни, а Митев е действал благородно в името на висшето образование в България, което имало нужда от международно представяне. \nРешението на съда бе огласено веднага след последното заседание по делото. Мотивите на съда защо обвиненията са останали недоказани ще станат ясни до месец. Прокуратурата може да обжалва решението.  \n    \n \t\n", "date": "2018.06.11", "title": "Софийският съд оправда бившия ректор Ваньо Митев"}
{"url": "http://www.duma.bg/node/168658", "text": "Българският лекарски съюз поиска в декларация да не се намаляват болничните легла. Това стана по време на 68-я отчетно-изборен събор на съсловието, което настоява МЗ и Надзорният съвет на НЗОК \"да спрат неправомерните опити за сключване на анекси към договорите с болниците на базата на редукция на легла, в новоприетата Национална здравна карта. \"Позоваването на този оспорван от съсловието нормативен акт, при влязъл в сила Национален рамков договор за медицински дейности за 2018 г., въвеждането на нови рестрикции и свръхрегулации, ще доведат до нарушение на достъпа на пациентите до медицинска помощ и работата на лечебните заведения. От друга страна, в условията на лимитирани бюджети, това е напълно безсмислен акт, който ще предизвика политическо и обществено напрежение\", предупреждават от БЛС. \nДУМА припомня, че в края на миналата седмица лекарите избраха ново ръководство на съсловието. Председател на БЛС е д-р Иван Маджаров, чиято кандидатура бе издигната от Пловдивската колегия. Д-р Маджаров е управител на частната болница в Пловдив \"Пълмед\" - едно от лечебните заведения на бизнесмена Михаил Тиков (\"Софиямед\", \"Бургасмед\", както и медицински центрове в Пазарджик, Велинград и др.) Самият Тиков през 2009 г. бе кандидат за председател на БЛС.     \n \t\n", "date": "2018.06.11", "title": " БЛС е против намаляването на болничните легла "}
{"url": "http://www.duma.bg/node/168661", "text": "Традиционният събор на левицата, който се провежда всяка година, ще е на 28 юли. Лидерът на БСП Корнелия Нинова информира НС на партията, че подготовката вече е започнала. \nПо думите й БСП е готова с алтернатива \"Визия за България\", която ще представи на 21 юли на национално съвещание. Нинова уточни, че по проекта работят съветите към НС на партията, както и експерти, които не са част от тези органи. В изработването на документа ще бъдат включени и предложения на учени от БАН, които вече са представили на левицата своите предложения за политики и решения. \nНС реши още до 15 юли да бъдат внесени документите в СЕМ за лиценз на телевизия. Дотогава трябва да е ясно и името на бъдещата медия. Беше актуализиран правилникът за провеждане на общопартийни референдуми и допитвания и приет правилник за избор на партийни органи и на участници в различните форми на работа в БСП. Социалистите удължиха срока за провеждане на отчетно-изборните събрания в общинската организация на партията в Хасково до 29 септември, когато ще се проведе общинската партийна конференция. Бяха насрочени и пълен цикъл отчети и избори в БСП в Пазарджик.     \n \t\n", "date": "2018.06.11", "title": "Съборът на Бузлужда ще е на 28 юли"}
{"url": "http://www.duma.bg/node/168662", "text": "БСП даде политическа подкрепа за двата проекта за модернизация на въоръжените сили, но под условие. Ако възникнат съмнения за корупционни практики и отклонения от параметрите на проектите, то подкрепата ще бъде оттеглена, реши вчера НС с приемането на позиция. Проектите за модернизиране на армията са за закупуване на нов тип изтребители и техника и оборудване за пехотата с прогнозна стойност 3,26 млрд. лв. Общото мнение на социалистите е, че БСП няма как да стои встрани от процеса на модернизацията на въоръжените сили. Предложената позиция подкрепя проектите за модернизация на българската армия при условие, че разходите за отбрана не надвишават 2% от БВП, и реализирането й се осъществява посредством офсетни програми и индустриално сътрудничество. В приетата позиция се казва, че БСП ще настоява инвестираните средства за закупуване на ново въоръжение и техника да се върнат в България по примера на страни като Полша и Румъния. От БСП считат, че българската отбранителна промишленост трябва да заеме мястото си в процеса на изграждането, развитието и поддържането на отбранителните способности. В документа се подчертава, че български фирми трябва да се включат в процеса на придобиване на въоръжение и техника и в поддържането на платформите през пълния им жизнен цикъл. Изтъква се и все по-голямата необходимост да се търси трансфер на технологии, което ще осигури развитие на националната индустрия.  \nТемата предизвика оживени дебати, но най-яростният критик на проектите беше бившият лидер на БСП Михаил Миков. Той припомни позиция на левицата от 2016 г., когато те гласуваха \"против\" проекта за покупка на нов самолет и поискаха повече пари за социални дейности. Миков атакува и президента, който заявил преди избирането си, че припознава програмата на БСП. Променило ли се е нещо оттогава и защо президентът настоява за 2% от БВП за превъоръжаване\", попита Миков. Думите му предизвикаха възмущението на залата, а Нинова обясни, че Радев е президентът на всички българи и е избран от над 2 милиона души.  \nГеорги Гергов пък обвърза срещата на Нинова с американския посланик с гласуването на двата проекта за модернизация и се обяви срещу тях.   \nВ крайна сметка позицията беше приета, но ще се допълва, след като Янаки Стоилов обясни, че подкрепата на БСП за модернизацията изисква да се спазват определени условия по останалите компоненти от националната сигурност - здравеопазване, образование и социална политика. \n    \n \t\n", "date": "2018.06.11", "title": "Левицата е \"за\" модернизацията на армията, но под условие "}
{"url": "http://www.duma.bg/node/168663", "text": "БСП изпрати писмо до председателя на Групата на прогресивния алианс на социалистите и демократите в ЕП Удо Булман и лидера на ПЕС Сергей Станишев, с което ги призовават да гласуват против пакета за мобилност. Остро възразяваме срещу опитите под маската на благородни цели европейската регулаторна рамка да бъде поставена в услуга на теснокорпоративни лобита и конюнктурни политически процеси и една или друга държава членка, пишат социалистите. Те изразяват крайно възмущение от двойните стандарти, за които се прави опит да бъдат въведени в транспортния сектор. От левицата призовават всички евродепутати от социалистическото семейство категорично да се противопоставят на всички предложения, които водят до ограничаване на свободната конкуренция. \nНС прие и позиция относно пакета за мобилност. Социалистите изразяват пълната си подкрепа за всички мерки, насочени към подобряване на условията на труд и почивка и повишаването на доходите в международния автомобилен сектор. В нея БСП категорично се противопоставя на ограничаването на свободата и лоялната конкуренция, прилагането на общи правила за командироването на превозвачите без отчитане на спецификата на сектора, въвеждането на необосновани ограничения и двойните стандарти в него.  \n    \n \t\n", "date": "2018.06.11", "title": " Левицата призова социалистите в ЕП да атакуват мобилния пакет"}
{"url": "http://www.duma.bg/node/168635", "text": "ПРАЗНИК НА ИКОНОМИСТИТЕ В БЪЛГАРИЯ. Отбелязва се от 2005 г. с решение на Министерския съвет по повод 110-годишнината от създаването (1895) на първото икономическо дружество у нас. През 1990 г. то е преименувано на Съюз на икономистите в България. 1770 - ДЖЕЙМС КУК ОТКРИВА ГОЛЕМИЯ БАРИЕРЕН РИФ КРАЙ АВСТРАЛИЯ. Най-голямата коралова система в света, съставена от близо 3000 коралови рифа и 900 острова, е на възраст 18 милиона години. Дължината на рифа е 2500 км, а ширината му варира от 2 до 150 км. Обиталище e на 15 000 вида риби. Площта му обхваща 344 400 кв.км, което е повече от площта на Великобритания. Включен е в списъка на Световното наследство през 1981 г. Големият бариерен риф може да се види от Космоса и е най-големият жизнен обект на Земята. 1864 - РАЖДА СЕ РИХАРД ЩРАУС, НЕМСКИ КОМПОЗИТОР (УМИРА 1949 Г.). Главен диригент на Берлинската опера (1898-1918) и на Виенската опера (1919-1924). Симфоничните поеми и оперите са най-значимите му произведения. Творбите му се отличават с изящество, красота на мелодията, богатство на хармонията и оркестрацията. Сред най-известните му произведения са \"Макбет\", \"Дон Жуан\", \"Саломе\" и др. 1910 - РАЖДА СЕ ЖАК-ИВ КУСТО, ФРЕНСКИ ИЗСЛЕДОВАТЕЛ (УМИРА 1997 Г.). Океанограф, еколог, журналист, режисьор и фотограф. Известен като капитан Кусто или просто Жак Кусто. Член на Френската академия. Съизобретател (заедно с Емил Ганян през 1943 г.) на акваланга - апарат за дишане под вода, който подава на гмуркача въздух с налягане, изравнено с това на околната среда. Капитан на кораба \"Калипсо\", с който изследва соленоводния живот от 24 ноември 1951 г. до януари 1996 г. 1966 - ОСНОВАН Е СЪЮЗЪТ НА ЮРИСТИТЕ В БЪЛГАРИЯ. Организацията е правоприемник на Кооперативно дружество \"Дом на българските правници\", основано през 1925 г. 2005 - УМИРА ГЕНА ДИМИТРОВА, СВЕТОВНОИЗВЕСТНА ОПЕРНА ПЕВИЦА СОПРАН (Р. 1941 Г.). Неин учител е големият български оперен певец и педагог проф. Христо Бръмбаров. Специализира в известното оперно училище към \"La Skala\" в Милано. Пее на световните оперни сцени заедно с Хосе Карерас, Пласидо Доминго, Лучано Павароти и др. Печели престижни конкурси. Част е от поколението световноизвестни български певци, от което са Николай Гяуров, Борис Христов, Никола Гюзелев, Никола Николов, Димитър Узунов, Райна Кабаиванска. 2010 - ЗА ПЪРВИ ПЪТ АФРИКАНСКИЯТ КОНТИНЕНТ ПРИЕМА СВЕТОВНО ПЪРВЕНСТВО ПО ФУТБОЛ. Домакин е Република Южна Африка. Световен шампион става Испания. \"Златната топка\" - наградата за най-добър играч на първенството, печели уругвайският нападател Диего Форлан. Голмайстор е германският нападател Томас Мюлер (с пет гола и три асистенции). Испанският вратар Икер Касияс печели \"Златната ръкавица\" - наградата за най-добър вратар на първенството.   \n \t\n", "date": "2018.06.11", "title": "Датата"}
{"url": "http://www.duma.bg/node/168664", "text": "ПЕС продължава да оказва силен натиск над БСП с искане да подкрепи Истанбулската конвенция. Това обяви вчера Корнелия Нинова пред НС на партията. Тя с тревога съобщи, че имало и намеци за замразяване на членството на БСП в ПЕС, ако българските социалисти не преосмислят позициите срещу конвенцията. Нинова уточни, че това е част от процеса за признаване на гей браковете и осиновяването на деца от такива. \n\"Въпросът ми се задава все по-остро и непримиримо. Тревожното е, че той се поставя като идеологически, като тема, която е знаме на лявата идеология, на лявото движение, на социализма и социалдемокрацията в Европа, и че с нашия отказ не отговаряме на левия профил. Ще ви кажа в лично качество и по човешки, ако смятате, че това трябва да е знамето на лявата политика в България и в Европа, ми го кажете в очите. Ако смятате, че трябва да променим позицията, че аз съм пречка пред прогреса на БСП като лява партия, пак ми го кажете в очите. Ако се налага да направим този компромис, аз няма да мога\", обърна се Нинова към НС. \nТя съобщи, че от ПЕС са подготвили делегация, която да посети \"София прайд\", който се проведе в събота, да се срещне с организаторите му и след това да разговаря с ръководството на БСП. Посещението обаче е отложено с десетина дни. Очаква се делегация на ПЕС начело с генералния секретар на европейските социалисти Ахим Пост да дойде в края на юни и отново да упражни натиск върху БСП да промени позицията. \nИзказването на Нинова беше посрещнато с аплодисменти в залата. То получи подкрепа и от евродепутата Георги Пирински, който призна, че ако преди е бил \"за\" Истанбулската конвенция, вече е убеден в правотата на партийната позиция. Той защити позицията си с мотива, че по-важният въпрос преди сексуалния избор е социалното неравенство. Пирински призова БСП да продължава да бъде активна в тази насока и успокои съпартийците се да не се притесняват, ако позицията им стигне до съда. Според колегата му в ЕП Петър Курумбашев ПЕС няма да изключи БСП, защото партията е една от малкото в Европа, които бележат ръст. Социалистите подкрепиха с гласуване категорично и единодушно Нинова, няма да променят позицията за Истанбулската конвенция независимо от спекулациите. Лидерът на ПЕС Сергей Станишев не присъства на пленума. \n Информирали сме ПЕС за законодателните ни инициативи по темата за насилието над жени и вярвам, че няма да се стигне до замразяване на членството ни, заяви зам.-председателят на ПГ на \"БСП за България\" Крум Зарков. \"Имало е напрежение между ПЕС и други леви партии по много въпроси. Намирал се е начин да се предотврати ескалирането на конфликта. Ние сме заявили нашата позиция по Истанбулската конвенция аргументирано\", подчерта той. Членът на Изпълнителното бюро Атанас Зафиров допълни, че това е победа на Корнелия Нинова над премиера Бойко Борисов, тъй като той е защитавал конвенцията до последно. \nВ началото на пленума Нинова направи анализ на актуалната политическа обстановка и задачите пред БСП. \"През първия си мандат Борисов бе отмъстителят, който обещаваше да вкара в затвора всички престъпници и виновници за кражбите на прехода, но нищо от това не се случи. През втория си мандат бе строителят на магистрали и пътища. От доклада на Световния икономически форум за качеството на инфраструктурата става ясно, че пътищата в България са по-лоши, отколкото в Танзания, Алжир и Мали. В проучването страната е поставена на 93 място по качество на пътищата. И тази мисия на Борисов не е изпълнена. Днес той е в ролята на обединител. Обединява Западните Балкани, обединява Европа с Русия, а не може да обедини министрите в собствения си кабинет. Валери Симеонов обвинява Ангелкова в корупция и сезира главния прокурор, а българите са по-разединени от всякога\", заяви Нинова. \nТя изнесе данни за измами в митниците, установени от ОЛАФ, за които от БСП предупредиха преди месец. \"Времето показва истината. На вота на недоверие към управляващите проблемите със системата БАЦИС бяха един от акцентите ни. Сега, няколко месеца по-късно, доклад на ОЛАФ установява подправени данни и фиктивно преминаване на товари\", обясни Нинова. Според европейската служба за борба с измамите в системата са били подавани данни за товари, които фиктивно преминават транзитно от Полша, Унгария, Германия, Франция, Литва и Словакия, за да достигнат Сърбия и Турция. Сръбската и турската страна са съобщили, че такива товари не са пристигнали на място. Разследването е обхванало 110 случая\", подчерта Нинова.     \n \t\n", "date": "2018.06.11", "title": " ПЕС плаши БСП със замразяване на членството заради Истанбулската конвенция "}
{"url": "http://www.duma.bg/node/168656", "text": "Шествието \"София прайд\" в събота завърши със 7 арестувани. Задържаните са противници на гейпарада от контрашествието, проведено по същото време  от движение \"Национална съпротива\" под мотото \"Да запазим децата от разврата\". Спречването между двете групи е станало в Борисовата градина вечерта, но полицейската охрана е реагирала веднага и е арестувала агресивните мъже от контрашествието, съобщиха от МВР. Над 1500 полицаи от СДВР, подпомагани от ГД \"Национална полиция\", са били ангажирани за обезпечаването на сигурността и охраната на обществения ред във връзка с провеждането на \"София прайд\". \nЗащитниците на ЛГБТИ обществото преминаха по бул. \"Цариградско шосе\", завиха по бул. \"Васил Левски\", по ул. \"Гурко\", \"Раковски\", бул. \"Дондуков\" и отново по бул. \"Левски\", като се върнаха при началната точка пред Паметника на Съветската армия. Според организаторите са се събрали около 3000 души. Шествието започна в 19 ч. и приключи малко след 21 ч. Проливният дъжд малко преди началото му не попречи на участниците в \"София прайд\". В шествието се включиха и 23-ма посланици у нас, които подкрепят \"София прайд\". Сред тях бяха посланиците на Норвегия, Нова Зеландия, Кипър, Холандия, Бразилия, Великобритания и САЩ.     \n \t\n", "date": "2018.06.11", "title": "\"София прайд\" завърши с бой и 7 арестувани"}
{"url": "http://www.duma.bg/node/168638", "text": "- Г-н Курумбашев, какво в крайна сметка бе решено в началото на миналата седмица в транспортната комисия на Европейския парламент (ЕП) около пакета за мобилност, или пакета \"Макрон\" както е известен той? Много противоречива информация пристигаше в България. \n- Аз мога да ви кажа точно какво беше гласувано и кое от него е добро за нас, а кое не е. Стратегическият пробив, постигнат по време на това гласуване, е свързан с директивата за командированите работници. Тя няма да се прилага за международния транспорт. От друга страна обаче, тя важи още от първия ден за превозвачите, които се занимават с каботажен транспорт (превози в рамките на една държава от ЕС б.а.). Така че едното е добро за българските превозвачи, но другото не е. Що се отнася за ползването на кабините за почивка, бе гласувано седмичните почивки и намалените седмични почивки да се ползват в хотел или друго място, осигурено от работодателя. Хубавият момент за нас е, че не е задължително шофьорите да се прибират вкъщи, като  могат да почиват на друго посочено от тях място. Това е дефиницията, за която дълго време се борихме, защото превозвачът може да реши да не почива в дома си, а на адрес, който е по-близко до работата му. Сега вече шофьорът не трябва да се прибира на всеки три седмици вкъщи, но бе гласувано по-безумно решение. Според него задължително е само камионът да се връща на всеки три седмици. А машината няма как да се върне без водач. Шофьорът няма как да каже на камиона - ти се прибирай, пък аз ще остана тук. Така че всъщност това е текстът, който сега е по-тежък от предишния. Но аз се надявам, че той може да падне при преговорите със съвета, защото мисля, че точно държавите, които са в Съвета на ЕС, не биха приели текста. \nБе решено, че шофьорите ще могат да използват кабините за почивка само, ако камионите са паркирани в обособени зони, които обаче никъде не съществуват в момента в Европа. Към тези зони за паркиране са разписани изисквания колко душа, какви видове кухни, какви пейки за отдих трябва да има, включително да има осигурени условия за  равенство на половете на тези паркинги. Това са изисквания, които ги няма на нито един паркинг. Така че на практика почивката в кабините се забранява. Единствено камионите могат да се ползват за т.нар. дневна почивка. Това не е добре за нас.  \nВ същото време каботажът се лимитира до 7 дни от месеца, като той не може да се осъществи наведнъж, а трябва да бъдат 48 плюс 48, плюс още 48, плюс още 24 часа ползвани. И освен това камионите могат да бъдат ползвани по друг начин само, когато се връщат към държавата, от която са тръгнали. Ако българският камион е разтоварил в Германия, той не може да отиде в Холандия за каботажни превози, защото Холандия не е по пътя между Германия и България. Но, ако един камион е разтоварил във Франция и се връща в България през Германия, вече може да направи каботаж в Германия.  \n Изводите са, че, общо взето, посланието на западните държави към нас от това гласуване са: \"Не пипайте каботажа, не се занимавайте с каботажа, а в замяна на това ще ви оставим да вършите международните превози\". Освен това се въвежда изискването от 2022 до 2024 г. да се монтират тахографи от ново поколение. Това създава условия за корупция. Това е свързано с нови разходи на фирмите. Тези тахографи трябва да се слагат фабрично на новите поколения превозни средства. \n- Какво предвижда процедурата оттук нататък? \n- Сега по всяка вероятност ще бъде атакуван мандатът на транспортната комисия, ще се отиде директно на триалог и ще се отиде в пленарна зала и там отново ще има гласуване. Когато гласуването е завършило по един начин в комисията по социална политика и заетост и по друг начин в комисията по транспорта, трябва да кажем, че е много трудно да се предположи как ще завърши в пленарна зала. От тази гледна точка, възторжените изпълнения и изявления от типа на това, че имало някаква пълна капитулация на закона Макрон е много далеч от истината. Да запазим търпение, е по-скоро моят призив и да продължим да работим заедно с колегите си, за да задържим резултатите, които сме постигнали в транспортна комисия, от които, пак подчертавам, че не всички са благоприятни за нас. \n- Как определяте шансовете за запазване и защита на българските интереси в процеса, който предстои? \n-  Ще се въздържа от прогноза, защото не е честно да се обезкуражават хората. От друга страна, не бих искал да давам някакви такива фанфарни обещания - ние ги разбихме. Нека изчакаме гласуването. Резултатите от парламента ще ги разберем сравнително бързо, тъй като гласуването ще бъде или на тази сесия, която е тази седмица в Страсбург, или на последната лятна сесия, която е в началото на юли в Страсбург. В момента сме в деликатна ситуация. Едно решение на комисия винаги може да бъде пререшено в пленарна зала. Мачът не е свършил. \n- В крайна сметка ще се намерят ли компромисни решения? \n- Както се вижда, бодряшките твърдения, че е отпаднала забраната шофьорските кабини да се използват за почивка не е вярна. Тази забрана я има. Освен това твърденията, че френският президент Макрон е бил разгромен са, меко казано, смешни. Оказва се, че във френската националната история е имало само два погрома. Първият е при Ватерло, където фелдмаршал Уелингтън е победил Наполеон Бонапарт, а вторият е в Брюксел, където Макрон е капитулирал под натиска на евродепутата от ГЕРБ Андрей Новаков. Това е в кръга на шегата, разбира се. \n- Проблемът с превозвачите е своеобразен сблъсък между Изтока и Запада в Европа, появяват ли се други подобни сблъсъци?  \n- Появяват се,  но при тях противопоставянето не е толкова остро. По-скоро това е битка между географския център на Европейския съюз. От едната страна са Германия, Франция, Холандия, Австрия, страните от Бенелюкс и Скандинавия. От другата страна са не само страните от Вишеградската четворка, Прибалтика, България, Румъния, но и държави като Италия, Испания, Португалия  и Ирландия. Защото и на ирландските и португалските шофьори им е трудно да се прибират на всеки три седмици.  \n- Как оценявате резултатите от българското европредседателство, как се виждат нещата в Брюксел? \n- Рано е още за цялостна оценка, но тук нещата трябва да се разделят. От една страна, трябва да се види с какво България допринесе за развитието на цялостното европейско законодателство, а от друга - как сме успели да защитим националните си интереси. Според мен щеше да бъде по-добре за нас, ако бяхме решили проблемите около мобилността на превозвачите по време на нашето председателство, а не да го прехвърляме на Австрия. \n- Одобрявате ли действията на правителството,  свързани с еврозоната. Обещаха до края на юни да внесат заявка за приемане в нейната \"чакалня\"? \n- Внасянето на документи не означава гарантирано приемане. Тук по-скоро има политически обструкции срещу приемането ни, защото формалните критерии страната ни отдавна ги е изпълнила. Това не е правилен подход на Брюксел и ЕЦБ. А в тази чакалня, чрез валутния борд, сме повече от 20 години. Две години ще ги изкараме, но това не означава, че веднага след това ще бъдем приети в еврозоната. Всички знаят, че сме най-бедната държава в Евросъюза и заради това все повече ни говорят за конвергенция, искат по-високи доходи у нас, за да ни дадат евро. А повишаването на доходите не става с магическа пръчка. Ние вече сме консумирали недостатъците от еврото, защото сме отдавна вързани за него. Трябва вече да усетим ползите, каквито са евтините кредити например. Съществуват и рискове от спекулации. Затова, според мен е добре в периода преди еврото да дойде, у нас цените да се изписват и в левове и в евро, за да няма опити  за въвеждането на трънския курс.      \n \t\n", "date": "2018.06.11", "title": " Твърденията, че Макрон е победен, са смешни   "}
{"url": "http://www.duma.bg/node/168637", "text": "\nБългария е страна, която е загубила много преки и косвени търговски войни. Така например българските момчета и момичета почти три десетилетия биват предлагани безплатно (от държавата ни) на новите приятелски режими в САЩ и ЕС; същевременно ползите от \"присъствието\" на нашите представители там са в полза на страните гостоприемници. Губи България, печелят САЩ и ЕС. Освен това, въпреки че наш министър-председател се хвали, че е спрял \"Бургас-Александруполис\", АЕЦ \"Белене\" и \"Южен поток\", то всъщност \"кранчетата\" на трите проекта бяха завъртени към нулата от \"външното командване\", докато \"Северен поток -1\" и \"Северен поток - 2\", както и \"Турски поток\" (Турция все още е член на НАТО, но не посмяха да я притискат както България) получиха зелен светофар и вървят успешно. От газовия разпределител \"Балкан\" - ако се случи по него да потече някога някакъв газ - ползите ще са минимални. \nНо сега става дума за начало на много по-мощни търговски войни - между властелините от САЩ, ЕС, Китай, Русия. 1. Началото на търговските войни Първо, в края на март американският президент Доналд Тръмп подписа меморандум, налагащ наказателни мита за китайски внос, които могат да достигнат 60 млрд. долара, като обосновката е, че се нарушават правата върху американска интелектуална собственост и технологии. Преди това Китай предложи да закупи селскостопански и енергийни продукти от САЩ за близо 70 млрд. долара, ако Доналд Тръмп се откаже от идеята си за въвеждане на мита. Допълнително се предложи друг китайски пакет за изкупуване на повече американска продукция - соя, царевица, природен газ, суров петрол, въглища и други. С тези предложения Китай се ориентира да отговори позитивно на искането на Тръмп за свиване на търговския дефицит на Китай със САЩ в размер на 375 млрд. долара с поне 200 млрд. долара. \nВторо, в началото на юни САЩ и ЕС също влязоха в търговска война, независимо от прокламациите за \"свободна търговия\" и \"приятелски отношения\". Преди това представителите на ЕС многократно водиха преговори, за да се избегне търговският конфликт с американците. Но позициите на страните бяха прекалено различни: докато във Вашингтон намекваха за възможността за споразумение на двустранна основа с отделните държави, в Брюксел настояваха да се говори с ЕС като с един преговарящ и да се спазват правилата на Световната търговска организация (СТО). Накрая Доналд Тръмп изпълни своята заплаха и не удължи отлагането на наказателните мита върху стоманата и алуминия, наложена на страните от Европейския съюз. Така от 1 юни САЩ започнаха да облагат с 25% изделията от стомана и с 10% - от алуминий на износителките - страните от ЕС, Канада и Мексико. \nТрето, против САЩ се изправят всички засегнати страни. Това е за пръв път в историята на отношенията между тези \"братски държави\". Както е известно, коалицията от \"войските на ЕС\" в момента разполага с 90 дни за приемането на ответни мерки, които попадат под твърдението за \"възстановяване на търговския баланс\". Вносът от САЩ в Европа може да поскъпне точно толкова, колкото са разходите на европейската индустрия заради американските действия. От централата на ЕС подчертават, че \"възможните защитни мерки\" имат не икономически, а \"политически характер\". Да го разшифроваме: ако се премине към данъчно облагане на американското уиски, мотоциклети и дънки, то това е удар към \"сърцето на републиканската армия на САЩ\" - производството на тези стоки е концентрирано в онези щати, в които управляват републиканците, а не демократите. Предполага се, че техните губернатори ще се опитат да повлияят върху решенията на Доналд Тръмп. Но това може само да разпали още повече искрите на търговската война. Ще цитираме президента на Федералния съюз на германската индустрия Дитер Кемпф: \"Американският президент ще въведе в отговор още по-големи наказателни мита - и именно това внушава най-голям страх\". От другата страна, на океана отвърна американският министър на търговията Уилбър Рос: \"Ако има по-нататъшна ескалация на търговския конфликт, това ще бъде единствено и само в резултат на ответните мерки от страна на ЕС\". Изтече информация, че Доналд Тръмп \"обмисля\" да въведе 25% мита върху вноса на европейските автомобили, понеже автомобилостроенето на САЩ е ключов отрасъл за страната. Сега митата върху вносните европейски автомобили в САЩ са 3%, а върху американските, внасяни в Европа - 10% - наистина един дисбаланс. При тези ниски мита германските компании успяваха да продадат в САЩ до 480 хил. автомобили годишно. Страните членки на ЕС вече са подкрепили проектоплана на Еврокомисията да бъдат въведени мита върху американския износ на стойност 2,8 млрд. евро (3,3 млрд. долара) в отговор на действията на САЩ. Мексико незабавно въведе мита от 15-25% върху американските стоманени продукти, внасяни в страната, както и върху американски селскостопански стоки. Канада реши да наложи наказателни мита на стойност 12,8 милиарда долара върху вноса на редица стоки от САЩ. \n2. Как може да бъде оценено всичко това, което става? \nНобеловият лауреат Пол Кругман изрази общото мнение в колонката си във в. Ню Йорк Таймс: \"О, колко глупава търговска война (твърде смахната)\". Според него търговската война всъщност ще бъде убиец, а не създател на работни места. Първата причина е, че се налагат мита на междинни стоки - такива, които се използват за производството на други продукти, някои от които трябва да се конкурират на световните пазари. Чрез новите мита разходите по производството на автомобилите и други промишлени изделия ще се увеличат, което ще увеличи техните крайни цени и съответно - ще намали техните продажби; и каквото и да бъде повишението на заетостта в производството на метали, то ще бъде неутрализирано от загубите на работни места в секторите надолу по веригата. Простата сметка показва, че е крайно вероятно дори този пряк ефект да се отрази отрицателно на заетостта. Втората безусловна причина Кругман забелязва във факта, че други страни ще предприемат ответни мерки срещу американския износ, което ще струва работни места във всички сектори - от мотоциклетите до надениците. \nВероятно Доналд Тръмп си въобразява, твърди Кругман, че тъй като САЩ има търговски дефицит с редица страни, новите защитни мита ще подобрят външнотърговския баланс. Той обаче греши. Първо, въпреки че САЩ изнася по-малко, отколкото внася, едни ответни търговски мерки от засегнатите страни ще предизвикат спад в трудовата заетост на САЩ. Второ, всяка от страните не просто продава крайни продукти една на другата, а става въпрос за комплексни вериги на стойност, които \"търговската война\" на Тръмп ще наруши - някои страни ще преминат към противоимпортни производства спрямо САЩ, което ще предизвика спад в търсенето на продукция от различни сектори на САЩ. Трето, нарастването на себестойността на продукцията на САЩ - чрез нарастване на цените на вносните суровини и материали - ще повиши потребителските цени именно в САЩ. Четвърто, засегнатите страни имат в голяма степен демократично управление, което на практика означава, че съответните политици от засегнатите страни не може да не се съобразят с мнението на своите народи - които ще имат все по-отрицателно становище за политиката на САЩ. Така че това е изпадане в един изключително глупав икономически конфликт за САЩ. \n3. И все пак, кой е истинският виновник за дисбалансите и търговските войни? Коя е дълбоката причина за нещастието на САЩ, разкривано чрез неговия търговски дефицит? \nИстинските \"врагове\" на САЩ не са хората от ЕС, Китай, Канада или Мексико, а неолибералната икономическа теория и едрите американски корпорации. \nФундаменталистите от черквата на неолиберализма продължават да тропат по масата за \"свободни пазари\" и \"свободна търговия\", разбирани като нулеви мита и митнически тарифи. Но класическите \"входни бариери\" за навлизане на чужд пазар, блестящо описани в миналото от Майкъл Портър, през новото хилядолетие все повече се допълват със социални бариери: регламентите на пазара на труда, за околната среда и за защитата на потребителите. Тези нови бариери за навлизане на пазара се основават на икономически, политически или дори философски съображения, които могат да бъдат споделени в едни общества, а в други - не. Така например, огромна част от европейците не споделят охотното консумиране на ГМО продукти, евтино произвеждани в САЩ, пръскането с отровни пестициди, ерозирането на природната среда от компаниите, влиянието на индустрията върху климатичните промени и т.н. Пазарите стават все по-несвободни и това ще е дългосрочна тенденция, но пък тя защитава хората и природата, като се приема с охота във все повече страни. \"Свободните пазари\" и \"свободната търговия\" в този смисъл, остават архаични религиозни идеи, които не носят добавена стойност за икономистите. \nВторият голям виновник за търговския дефицит на САЩ са политиките на  големите американски корпорации. За много от тях американският работник е \"висок разход\", при което те се насочват към страни с по-ниски разходи за работна заплата и често - отчайващи стандарти за опазването на хората по време на труд (10-15 часа работа дневно, плащане на парче при свръхвисоки норми, работа в заводи на мутри и т.н.). Допълнителен фактор за преселението на американските корпорации в чужбина са по-ниските екологични стандарти в някои чужди страни. Третият, често най-важен фактор за \"бягствата\" на компаниите в други страни е офшорингът - защо да плащаш данъци на американската държава, при положение че може да ги избягваш?! Така че формулата на американския успех е следната: великата американска корпорация Х си премества производството в бруталната страна У, където на хората се заплаща по 0,10 долара на час; суровините се доставят от провалената страна Z, в която са подкупени политиците, за да продават националното богатство на безценица; а сметките на корпорацията са изнесени в офшорката на Капиталовите острови. Собствениците стават все по-богати, мениджърите - все по-добре платени, а американските работници - все така нещастни. \nТака че, ако наистина Доналд Тръмп иска да обяви \"търговски войни\", за да подобри и бюджетните приходи, и да намали търговския дефицит, то той трябва да ги насочи към неолиберализма и собствениците (и мениджърите) на големите американски корпорации. Впрочем, това не са само \"търговски\" врагове, а врагове и на американския народ. \nЕ, кой ще обяви война на капитализма?! \n    \n \t\n", "date": "2018.06.11", "title": "\"Търговските войни\". Кой кого, но и защо! "}
{"url": "http://www.duma.bg/node/168636", "text": "През последната повече от половин година църковното и обществено внимание у нас е насочено с особена сила върху съседна Република Македония и по-конкретно върху темата за статута на Православната църква в тази страна, която за жалост в продължение на десетилетия пребивава вън от общение със семейството на поместните Православни църкви. Тази тема и този проблем придобиха острота във връзка с официално заявеното от ръководството на тази Църква желание Българската православна църква - Българска патриаршия да приеме ролята на нейна майка-църква, и така най-сетне да бъде уреден каноничният статут на църквата в днешна Македония. Желание, което беше възприето с внимание и чувство за отговорност от българска църковна страна, но същевременно и недвусмислено отрицателно от някои братски Поместни църкви, които открито заявиха своето несъгласие с подобно развитие на македонския църковен въпрос. \nЧаст от големия проблем за статута на Православната църква в днешна Република Македония е въпросът за историческата съдба на съществувалата в миналото Българска Охридска архиепископия, от чието учредяване през настоящата 2018 година се изпълват хиляда години. Проведени бяха и предстоят чествания на тази важна годишнина, които са поредно свидетелство за дълбочината на разделението сред братските Православни църкви по този въпрос. \nСъщевременно, във връзка с отказа на Българската православна църква да участва в тържествата, проведени на 27 и 28 май в историческия храм на Божията премъдрост в град Охрид, към Свещеноначалието на светата Българска патриаршия бяха отправени незаслужени упреци, достигащи до обвинения в предателство - тежки упреци, които, независимо дали са били плод на неразбиране или на недоброжелателство, донесоха ненужна горчивина на цялата ни църква. Във връзка с всичко това, с архипастирска загриженост по повод създалата се ситуация и с чувство за отговорност към богозаповяданото единство на цялата света Православна църква, но и с църковна и народностна памет и вярност към историческата истина за древния Охридски престол, се обръщаме към всички вас с настоящето си послание, в което отговорно заявяваме и припомняме: \n1. Историята на Архиепископската катедра на древния и прославен в църковното минало Охрид е органична, безусловна част от историческата приемственост на родната ни Българска православна църква - Българска патриаршия, както е записано и в приетия и утвърден от Шестия църковно-народен събор (2008 г.) неин Устав, където четем: \n\"Самоуправляващата се Българска православна църква - Българска патриаршия е правоприемник на Плисковската архиепископия, Преславската патриаршия, Охридската архиепископия, Търновската патриаршия и Българската екзархия. Тя е единна и неделима\". \n2. Такава е била - по Божия воля - историческата съдба на родната ни Православна църква, такива са фактите от хилядолетната, но и превратна българска история, и те не могат да бъдат променени и изопачени, независимо от конюнктурата на деня. Историческите извори и църковната ни памет ясно свидетелстват, че при основаването си през 1018 г. - в тъжната година на изгубването на българската държавна самостоятелност, покорилият България ромейски император Василий II учредява в Охрид не друга, а тъкмо Българска архиепископия, каквато тя остава до самото си закриване през 1767 г. - седем столетия и половина след своето учредяване. Този е бил начинът, по който императорът, останал в историята ни с прозвището \"българоубиец\", е желаел да съхрани сред нашите предци паметта за тяхното славно и героично минало като църква и като държава, както е ясно засвидетелствано и в грамотите, с които той учредява Охридската юрисдикция: \n\"Постановяваме, четем във втората от тези грамоти - щото сегашният светейши архиепископ да притежава и управлява всичките български епископства, както и всички други градове, които под властта на цар Петър и на Самуил се притежаваха и се владееха от тогавашните архиепископи... Защото, дори и да станахме владетел на тази страна (т.е. на България), ние запазихме непокътнати нейните права, като ги потвърдихме с наши хрисовули и сигилии\". \n3. С това държавническо решение на императора Охрид - градът на българския и славянски просветител и Чудотворец Климент, където в дните на равноапостолния наш покръстител св. Борис I Михаил е процъфтявала дивна епископия и е работила една от първите български и славянски книжовни школи, е утвърден тогава като нова българска столица на духа, определена да пази, макар и частично, българската църковна и народностна памет. Затова и всички предстоятели на Охридската църква в дългите години на нейното съществуване изрично са добавяли в титлите си и титлата \"Български\" - защото такава е историята на тази църква и с това съзнание тя е живяла до самия край на насилствено прекъснатия си през 1767 г. живот. Затова и по-късно - в годините на възкресяването на българския дух - началото на организираното движение за завръщане на църковната ни самостоятелност е поставено тъкмо в Охрид, а дейците на църковната ни независимост настояват за възстановяване на Православната ни църква като приемник едновременно на Търновската патриаршия и на Охридската архиепископия. Защото тази памет е памет българска и тя ще остане такава както в Българската екзархия, така и във възстановената Българска патриаршия, която и до днес остава вярната духовна майка и кърмилница на поверения й от Бога народ. \nБратя и сестри, \nИсторическите съдбини на земите, в които по Божия воля всички ние живеем, и на християните, обитавали и обитаващи и днес този регион са сложни и превратни. Днес на Балканите съществуват съвсем различни в сравнение с далечното минало държавни и църковни реалности. Вследствие от различни обществено-политически процеси в този регион през годините са утвърдени нови държави и нови поместни Православни църкви - приемници на една или друга, съществувала в миналото църковна юрисдикция. Онова обаче, което продължава и днес да обединява всички нас - без изключение - е нашата от Христа Иисуса поверена ни спасителна православна християнска вяра. Онова, което и днес продължава да ни сплотява в едно, е единството ни в богочовешкото Тяло на светата и мъченическа Православна църква. \nТова беше и причината и главната наша подбуда Светият синод на Православната ни църква да приеме предложената му от македонска страна роля на посредник, който да предприеме необходимите и възможни стъпки и действия пред останалите братски Православни църкви за уреждането на каноническия църковен статут на Православната църква в Република Македония, която повече от половин столетие страда от наложената й църковна изолация. С този мотив и с това намерение възприехме в края на ноември 2017 г. и пристигналото от Република Македония желание и предложението да поемем върху си бремето на посредничеството за уреждане статута на Православната църква в тази страна. Което намерение обаче по никакъв начин не може да предполага каквото и да било нарушаване на вековните правила в църквата. \nКато поставени от Господа епископи в Неговата църква ние сме готови и днес да сторим всичко, което е по силите ни и което е в съгласие със свещените канони на светата църква, за да подпомогнем нашите православни братя в днешна Македония - в съгласие с изричната и ясно изразена воля и на останалите братски Православни църкви. При все това обаче имаме и задължението да пазим вярно не само истините и свещените канони на светото Православие, но също и паметта на тази света църква, за която Господ Бог ни е поверил да се грижим духовно днес - за нейната история, за нейната приемственост и за нейното настояще и бъдеще. Защото това изисква от нас паметта ни за всички наши, родили ни в Господа, приснопаметни, славни и достохвални предци - предстоятели на Българската православна църква и благоверни наши владетели от миналото, духовници и книжовници, и на всички онези, които през вековете са отдали живота си, за да я има България - заедно с нейната държава и с нейната автокефална Правослана църква. \nЗатова в този ден, когато църквата ни чества паметта на всички от века просияли светци от българския род, се обръщаме към всички наши верни чеда - в Родината ни и далеч от нейните предели, с архипастирско послание за мир и радост в Светия Дух, като призоваваме всички към вярност на светото Православие и на светата Христова църква - на нейните божествени догмати и нейните, изковани със съизволението на Светия Дух свещени канони, но вярност още и към изкованата с толкова много труд и кръв Църква и държава, които нашите предци ни завещаха и с чиято историческа памет ни повелиха да не правим никакви компромиси, но да я пазим за поколенията - за да го има народа ни и занапред, за да пребъде България. \nБог на мира и любовта, общението в Светия Дух и молитвите на всички светци от българския род да бъдат неизменно с нас: с нашия православен народ, с неговата вековна държава и с неговата от Бога дарувана му света Православна църква! \nПредседател на Св. Синод: Членове на Св. Синод: Сливенски митрополит ЙОАНИКИЙ \nНа САЩ, Канада и Австралия митрополит ЙОСИФ \nВеликотърновски митрополит ГРИГОРИЙ \nПлевенски митрополит ИГНАТИЙ \nЛовчански митрополит ГАВРИИЛ \nПловдивски митрополит НИКОЛАЙ \nДоростолски митрополит АМВРОСИЙ \nЗападно- и Средноевропейски митрополит АНТОНИЙ \nВарненски и Великопреславски митрополит ЙОАН \nНеврокопски митрополит СЕРАФИМ \nРусенски митрополит НАУМ \nСтарозагорски митрополит КИПРИАН \nВрачански митрополит ГРИГОРИЙ \nВидински митрополит ДАНИИЛ                               10 юни 2018 г.   \n \t\n", "date": "2018.06.11", "title": " Историята на Охридската архиепископия е българска "}
{"url": "http://www.duma.bg/node/168674", "text": "БСП стои твърдо зад Корнелия Нинова и няма да променя позицията за  , реши Националният съвет вчера. Нинова поиска решение от пленума дали левицата да промени позицията си за конвенцията, за да не бъде наказана. Тя обяви, че ПЕС заплашва БСП със замразяване на членството. Нинова подчерта, че въпросът се поставя като идеологически, като тема, която е знаме на лявата идеология, на социализма и социалдемокрацията в Европа. Ако смятате, че е така и че трябва да променим позицията си, че съм пречка пред прогреса на БСП като лява партия, ми го кажете в очите, обърна се Нинова към НС. Ако се налага да направим този компромис, аз няма да мога, категорична е тя. \n    \n \t\n", "date": "2018.06.11", "title": "БСП твърдо зад Нинова за Истанбулската конвенция  "}
{"url": "http://www.duma.bg/node/168665", "text": "Зам.-председателят на ВМРО Ангел Джамбазки разкритикува вчера остро излъчения от ГЕРБ министър на вътрешните работи Валентин Радев. Евродепутатът заяви, че в МВР има системни грешки, вината за които е на политическото ръководство. Повод за критиките му е убийството в Ботевград на избягалия през април от затвора убиец-рецидивист Владимир Пелов, когото МВР не успя да залови. С Пелов през централния вход на Софийския затвор избяга осъденият за убийство Радослав Колев, който също не е открит. Пелов загина преди седмица в ботевградски парк в престрелка с криминално проявения Марио Панчев, който пък почина от раните си в \"Пирогов\".   \n\"Не приемам смъртта на Пелов като малшанс. Струва ми се, че започва да става система от последователно демотивиране на личния състав на МВР да си върши работата компетентно, с необходимите заградителни мероприятия. Да ни обясняват как не могат да осъдят издирван престъпник, избягал като на селска сватба от парадния вход на затвора, защото бил с брада и качулка, е нелепо. Дори човек, който не се е занимавал с такава работа, би предположил, че престъпникът ще се опита да си промени външния вид. В най-нискобюджетните филми, който избяга от затвора, или си подстригва косата, или я боядисва, а тук нашите са изненадани, че бил сложил качулка\", коментира Джамбазки.  \nТой обвини политическото ръководство на МВР и за недостига на оперативни служители в полицията в Ботевград. Според него причините за това са, че работата в полицията е непривлекателна, мотивацията на личния състав е нула, а ръководството на МВР не се справя с подготовката и мотивацията на личния състав. Съвсем очаквано виждаме как служителите, общо взето, не се справят с поставените им задачи, обобщи Джамбазки и припомни, че няколко пъти се е наложило военните Специални сили да помагат за залавянето на престъпници.     \n \t\n", "date": "2018.06.11", "title": "Партията на Каракачанов критикува вътрешния министър"}
{"url": "http://www.duma.bg/node/168666", "text": "Социалисти тържествено честваха в събота  162-ата годишнина от рождението на Димитър Благоев-Дядото. Събитието бе в къщата-музей \"Димитър Благоев\" в Банкя и бе организирано от Градския съвет на БСП в София и Районната организация в Банкя. На честването присъства и председателят на НС на БСП Корнелия Нинова. \n\"Преди малко повече от 100 години, в царска България, Димитър Благоев се е борил за неща, които и днес звучат актуално - спиране на трамвайната концесия, строителството на общински жилища и срещу корупцията сред чиновниците\", заяви лидерът на БСП в София Калоян Паргов. Като акцент в словото си той постави върху един по-малко коментиран аспект от обществената дейност на Димитър Благоев - работата му като общински съветник в София. По време на мандата си 1911-1915 г. той е защитавал интересите на своите избиратели, пледирал е за достъпен обществен градски транспорт, жилищна политика, всеобщо образование и здравеопазване. \"Днес, след почти 30 години дясно управление на София, ние, общинските съветници от БСП, се борим за сходни неща. От всички нас зависи, на следващите местни избори след година и половина, да спечелим доверието на софиянци и да претворим в реална политика това, за което е мечтал основателят на нашата партия Димитър Благоев\", заяви Калоян Паргов. \nПо време на честването Калоян Паргов и председателят на НС на БСП Корнелия Нинова връчиха електронните членски карти на 26 новоприети социалисти. Новите членове на партията получиха и книгата \"Ален мак самотен. Биография на Димитър Благоев\" на Мерсия Макдермот.   \n \t\n", "date": "2018.06.11", "title": "Социалисти отбелязаха годишнина от рождението на Димитър Благоев"}
{"url": "http://www.duma.bg/node/168667", "text": "С възобновяването на проекта за АЕЦ \"Белене\" ГЕРБ рискува да загубят немалка част от привържениците си, които са против този проект, но са гласували за Бойко Борисов на последните избори. Това прогнозира вчера Геновева Петрова от социологическата агенция \"Алфа рисърч\". При дебатите и при гласуването на решението за АЕЦ \"Белене\" в парламента депутатите от ГЕРБ откроиха достатъчно различия в сравнение с предложенията на БСП, но позволиха дебатът да се преформулира от \"за\" и \"против\" проекта към това как да се осъществява, коментира социологът. \nСпоред Петрова искрите на противопоставяне между ГЕРБ и коалиционния партньор \"Обединени патриоти\" не са идеологически или спор за политики, а са породени от бизнес интереси. \"Те са облечени с подобни аргументи, но в същността им - и в туризма, и в хазарта, това в много по-голяма степен е противопоставяне на бизнес интереси\", смята тя. \nВ отговор на въпрос Петрова посочи, че в момента няма причина да се очакват промени в кабинета, нито че такъв момент наближава. \"Ако това съревнование на бизнес интереси продължи и някои от тях надделеят над останалите, ще можем да разсъждаваме по този въпрос\", посочи представителят на \"Алфа рисърч\". \n    \n \t\n", "date": "2018.06.11", "title": "\"Алфа рисърч\": ГЕРБ губят привърженици заради \"Белене\""}
{"url": "http://www.duma.bg/node/168642", "text": "Руският президент Владимир Путин потвърди, че е готов да се срещне с американския си колега Доналд Тръмп. \"Когато американската страна бъде готова, такава среща може да се състои, разбира се, това зависи и от моя график\", отговори Путин на пресконференция.  \nВ същото време австрийският вицеканцлер Хайн-Кристиан Щрахе увери, че Виена е готова за домакинството на среща Путин-Тръмп. Австрия като неутрална държава е отворена за посредничество и Виена е най-подходящото място за среща на президентите на САЩ и Русия Доналд Тръмп и Владимир Путин, заяви той в интервю за в. \"Ди Пресе\". \n\"Дума\" припомня съобщението от петък на кремълския говорител Дмитрий Песков, че Путин и Тръмп са обсъдили по време на последния си телефонен разговор възможността да се срещнат във Виена. В същото време конкретна договореност не е постигната. Виена е уведомила Вашингтон за готовността си да домакинства такава среща.   \n    \n \t\n", "date": "2018.06.11", "title": "Путин готов за среща с Тръмп"}
{"url": "http://www.duma.bg/node/168643", "text": "Италия ще работи за падането на санкциите спрямо Русия, но това няма да стане в най-близко време, заяви премиерът Джузепе Конте на пресконференция след срещата на Г7 в Канада. \n\"Нашата позиция за Русия е много ясна, ние не я променяме всеки ден. Съществува механизъм на санкциите, ние работим и ще работим, за да ги премахнем\", изтъкна Конте. По думите не е възможно санкциите да паднат днес или утре, но \"по това направление ние ще станем главните действащи лица за постигането на този резултат\". \nСпоред него Русия играе ключова роля в разрешаването на много международни кризи и е основен играч в сегашния геополитически контекст, затова Италия не може \"да се абстрахира от диалога с Москва, бидейки \"чувствителна\" към него. \nНовият премиер на Италия повтори, че желае да види Русия на масата за преговори в рамките на 78. \"Изолацията на Русия никого не устройва\", подчерта Конте.   \n \t\n", "date": "2018.06.11", "title": "Рим ще работи срещу санкциите"}
{"url": "http://www.duma.bg/node/168645", "text": "Швейцария затяга рекламирането на хазарта \nНа референдума за нов закон относно хазарта швейцарските гласоподаватели дадоха зелена светлина да се блокират рекламите на чуждестранни сайтове за залагания. Това показват  предварителните данни от референдума. До момента 72% от участвалите във вота са гласували в полза на новия закон за хазарта,  показват прогнозните резултати.   \nГрадушка с големина на орех падна в Скопие \nГрадушка с големина на орех падна в македонската столица. Бурята затрудни транспорта в Скопие, а от силния вятър са изпочупени или изкоренени много дървета. В същото време над 100 000 гръмотевици са ударили Балканите по време на бурите, продължили 15 часа, съобщиха македонски сайтове. В хърватския град Карловец падна град с размер на топка за тенис.  \n Социалните медии правят хората самотни \nСветовноизвестната терапевтка д-р Рут Уестхаймер смята, че социалните медии влияят неблагоприятно върху поколението на родените от началото на 80-те до средата на 90-те години на миналия век (поколението Y). Те притъпяват способността на това поколение да поддържа романтични отношения, водят до самота и ощетяват общуването в реалния живот. \"Много се притеснявам поради самотата. Хората губят изкуството си да разговарят, те постоянно се намират в своите айФони. Виждате, че двойките седят в ресторанти с телефоните си на масата. Това е голям проблем за връзките“, сподели 90-годишната специалистка пред „Сънди Телеграф“.  \n  Учитека от САЩ дари $1 млн. за деца със специални нужди \nУчителка Женвиев Вие Кава завеща своите спестявания от $1 млн за създаването на фонд в помощ на децата с психофизически проблеми, които се стремят към висше образования, съобщава в. \"Ню Йорк Таймс\". Учителката е починала преди 7 години на 89 години, но съдържанието на нейното завещание стана известно едва сега със създаването на фонда. От 1945 г. в щата Ню Джърси тя е работила като учителка на деца с особености в развитието. Приятел сподели, че тя през целия си живот е пестила пари, без да си купува излишни неща. Така въпреки скромната си заплата е спестила огромната сума, която е решила да дари. \n   \n \t\n", "date": "2018.06.11", "title": "Кратки новини"}
{"url": "http://www.duma.bg/node/168668", "text": "До началото на юли в община Бобов дол трябва да се проведе открито заседание с участието на всички заинтересовани по предстоящото закриване на рудник \"Бобов дол\" и съкращаването на 400 миньори. Това съобщи кметът на града Елза Величкова. Покана за участие ще бъде изпратена на социалния и на енергийния министър, на омбудсмана и на депутати. \nСъкращенията на миньорите започват от 16 юли, казаха от бюрото по труда. През 2017 г. затвори и най-големият рудник на Балканите \"Бабино\" и 650 миньори отидоха на борсата. \nДУМА припомня, че стотици семейства остават без доходи след планираното закриване на последния рудник за подземен въгледобив в страната. \nОбщинската управа на Бобов дол е категорично против съкращенията и ликвидирането на отрасъла, каза бившият зам.-кмет и бивш общински съветник, сега говорител на общината Валери  Радлеков. По думите му още 2000 г. правителството на Иван Костов приело програма за техническа ликвидация, консервация и ликвидация на подземния рудник. \"Беше ясно през всичките тези 30 години, че предстои закриване на мината. Това, което трябваше да направят всички правителства и кметове на Бобов дол, е да се иска от правителството държавата да се намеси, като осигури преки инвестиции в районите и общините, където има минна промишленост\", коментира Раленков. \nЧаст от миньорите, които сега се водят съкратени, са работили по 20 години под земята, а реално, за да се пенсионират ще трябва да чакат още 10-12 години вместо навършването на възраст от 45 години.     \n \t\n", "date": "2018.06.11", "title": "Обсъждат закриването на рудник \"Бобов дол\" до юли"}
{"url": "http://www.duma.bg/node/168660", "text": "Социалисти поискаха отстраняване на столичния зам.-кмет Тодор Чобанов заради скандала с \"Бронзовата къща\". Съоръжението трябваше да бъде изградено за европредседателството на страната ни. То обаче приключва, инсталацията я няма, а преди дни авторът й Пламен Деянофф изнесе малкото  сглобени елементи от нея с обяснението, че ще се изгради на друго място и след това ще се пренесе на пл. \"Александър І\".  \nЗатова от Дискусионния клуб за социални местна политика настояват за отстраняването на Чобанов и съответните институции да извършат незабавна проверка за всички нарушения на нормативни документи, на разходването на средства на столичните данъкоплатци, на продължаващата незаконна реклама, както и да санкционират извършилите ги и допусналите ги длъжности лица. Подкрепяме справедливия протест на гражданите и техните жалби до институциите срещу нарушенията и нарушителите около сагата поставяне на \"Бронзова къща\", заявява Борис Цветков от ДКСМП и общински съветник от БСП в СОС. \nВ декларацията на клуба се припомня, че ангажиментът на Австрия изграждането на  \"Бронзовата къща\" да стане изцяло за нейна сметка е бил достатъчно основание за Столичната община отново да бъдат прегазени всички правила, решения и наредби за конкурси, за преместваеми и непреместваеми обекти, за реклама и за дарения, за Градската градина, за Експертни художествени съвети и допитвания и т.н.  \n\"Не може да се опишат традиционните и новите нарушения на правилата в сагата с \"Бронзовата къща\". Едно е ясно, че този път отговорен трябва да има и това са лично г-жа Фандъкова и подчиненият й зам.-кмет д-р Тодор Чобанов, който отдавна трябваше да е освободен\", категорични са социалистите. \nМеждувременно председателят на комисията по образование и култура към СОС Малина Едрева заяви, че инсталацията трябва да бъде поставена на мястото на бившия мавзолей в София до края на юни, в противен случай договорът между общината и фондацията, която представлява автора й Пламен Деянофф, ще бъде прекратен. Едрева намекна, че част от възникналия проблем с къщата бил и неизпълнен финансов ангажимент от австрийска страна.   \n \t\n", "date": "2018.06.11", "title": "Искат оставката на зам.-кмета на София заради \"Бронзовата къща\" "}
{"url": "http://www.duma.bg/node/168669", "text": "Стотици потребители на фейсбук изригнаха срещу съветничката по проблемите на пътната безопасност в МВР Калина Крумова заради спечелен от нея и Антоанета Христова от БАН европроект за близо половин милион лева за нови психотестове на професионалните шофьори с отнети права. Възмущението на хората е насочено лично срещу премиера Бойко Борисов. \nВ края на май стана ясно, че Крумова и дамски екип от БАН са спечелили европроект по Оперативна програма \"Транспорт\" на стойност 453 600 лв. В научния екип по проекта влизат проф. Антоанета Христова - ръководител, гл.ас. Зорница Тоткова, гл. ас. Росица Рачева и докторант Калина Крумова. Поръчката е с предмет \"Повишаване нивото на пътната безопасност чрез разработване на нови методики за изследване на психологическата годност на водачи на МПС. Договорът е сключен между Министерството на транспорта и Института за изследване на населението и човека към БАН, оглавяван от Антоанета Христова, на 26 юни 2017 г. Месец по-рано - през май 2017 г., двете създадоха Институт за политика в Пловдив, като Христова е шеф на Управителния съвет, а Крумова - изпълнителен директор. \nНовината за спечеления проект обаче взриви социалните мрежи. \"Как не ви е срам, господа управляващи!\", \"Как е възможно да се дават 500 000 лв. на хора с недоказан професионализъм и съмнително експертно мнение!?\", \"Нашите деца, мъже, родители гният в земята, с години чакаме дела, а вие подхвърляте пачки на  журналистки\", \"Това е ПОЗОР г-н Борисов!\", \"Хайде, отворете си очите най-накрая - 700 загинали, а след тях много разплакани очи. Майки, вдовици, сирачета. Засрамете се!\", \"ДО КОГА, Г-Н БОРИСОВ??\", \"Това е гавра! Нямам думи да опиша колко съм огорчена. Дават пари за нещо напълно ненужно, нещо, за което тези крави така или иначе, работейки в БАН, вземат пари. Точно такива хора са виновните за високата смъртност по пътищата, с това неспирно крадене и пилеене на пари. Знаеш ли, по-страшното от това да крадеш пари от собствената ти държава е да ги пилееш безцелно\", са част от гневните коментари срещу управлението на Борисов. \nСред възмутените е и депутатът от ГЕРБ Нели Петрова, загубила преди време дъщеря си Лора при трагичен инцидент на пътя. \"Преди Коледа писах и призовах всички майки да се разграничат от Калина Крумова. Днес думите ми се потвърдиха! Тя ще твори пътна безопасност за 500 000 лв. Според мен Крумова не е компетентна за тази дейност. С какво тя е по-добра от един специалист от КАТ или пътен инженер, например? Този избор буди недоумение. Тези средства трябва да отидат за подобряване на пътната безопасност, а не за политически хамелеони\", категорична е Нели Петрова. \n    \n \t\n", "date": "2018.06.11", "title": "Калинка щипна половин милион за шофьорски психотестове"}
