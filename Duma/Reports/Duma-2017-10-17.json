{"url": "http://duma.bg/node/154346", "text": "Болницата в Поморие затваря заради дългове и напуснал персонал. Още в петък част от лекарите са заявили, че няма да дойдат на работа. Нови пациенти вече не се приемат, а приетите миналата седмица болни ще бъдат изписани. От април персоналът получава само 60% от трудовите си възнаграждения. Последно заплати са изплатени за юли. \nБолницата спира да работи със задължения от 670 хил. лв., като 80 хил. лв. са неизплатени от НЗОК надлимитни средства. От общата сума 370 хил. лв. са за текущи разходи и просрочени задължения към фирми и доставчици, а 280 хил. лв. са за заплати. \nКметът на града Иван Алексиев заяви, че болницата не е фалирала, а затваря, защото няма персонал. Според него служителите са напуснали, защото нямат заплати от шест месеца, както и никаква сигурност. \n\"Сигурността им е в ръцете на Министерството на здравеопазването и в НЗОК. Не общината, а държавата е длъжник на болницата и не лошият мениджмънт, а лошата политика в здравеопазването доведе до затварянето на болницата в Поморие\", коментира още кметът. \nОт община Поморие изтъкват, че основната причина за краха на общинските болници, са поставените от НЗОК лимити, водещи до контролирано лечение на здравноосигурените лица. Проблем се оказват ограниченията не само за здравноосигурените, а и за неосигурените лица. Според общинари невъзможната конкуренция на поморийската болница с частните болници се дължи на законови пречки. \nОбщината е финансирала лечебното заведение с близо 300 хил. лв. през 2017 г. Тя е поддържала сградния фонд и е купувала нова апаратура, но лекарите периодично са напускали заради неизплатени заплати.   \n", "date": "2017.10.17", "title": " И Поморие остава без болница "}
{"url": "http://duma.bg/node/154332", "text": "При рутинна проверка бе спряна майка с 2,25 промила алкохол в кръвта, която шофира с дете в автомобила. Този фрапиращ факт оповести Мария Ботева, инспектор в отдел \"Пътна полиция\" в МВР. Експертката огласи и други тревожни статистически данни. До 8 октомври са регистрирани 10 297 случая на спрени за проверка автомобили. От тях 4921 шофьори са дали проба за алкохол, надвишаваща 1,2 промила, което е престъпление по смисъла на Наказателния кодекс. Средно 257 водачи седмично карат пили. На 3342 собственици на коли е отнета регистрацията заради шофиране в нетрезво състояние. При повечето произшествия се установява употребата на алкохол от всички участници в катастрофата (не само от водачи, но и от пътници). От началото на годината до момента са регистрирани общо 342 такива случаи. При тези пътни инциденти загиналите са 29, а броят на ранените е 433, показват още оперативните данни, изнесени по повод десетото издание на кампанията \"Алкохолът е лош шофьор\".   \n", "date": "2017.10.17", "title": " Майка с 2,25 промила алкохол шофира с дете в автомобила"}
{"url": "http://duma.bg/node/154333", "text": "Откритата преди 60 години болница в Поморие затваря врати заради натрупани задължения и напуснал персонал. \nВчера приключи лечебно-диагностичният план и приетите миналата седмица болни ще бъдат изписани, каза управителят на здравното заведение д-р Жени Караилиева. Прекратява се приемът на нови пациенти. Лечебното заведение разполага с детско отделение, неврология, родилно, вътрешно, хирургично отделение и звено за бърза помощ. \n280 хиляди лева осигурява община Поморие за финансиране на общинската болница, но парите са недостатъчни и здравното заведение продължава да трупа задължения. От април лекарите и персоналът получават само 60 на 100 от трудовите си възнаграждения. Последно те са получили заплатите си за юли. \nПо официални данни община Поморие, в която са включени 17 населени места, има население 27 780 души. Поморийската болница обслужва и съседни общини като Руен и Несебър. Болните вече ще бъдат пренасочвани към Бургас. \n    \n", "date": "2017.10.17", "title": " Болницата в Поморие затваря врати"}
{"url": "http://duma.bg/node/154334", "text": "Питбул нахапа дете на година и половина в Кърджали. Инцидентът е станал в района на общинския пазар, където детето било на разходка с баба си. Според очевидци кучето се появило внезапно и захапало момиченцето в седалищната област. Детето е настанено в хирургичното отделение на болницата в Кърджали. \nСобственикът на питбула е напуснал мястото и час по-късно е задържан от полицията. Срещу него е образувано досъдебно производство за нанесена телесна повреда. \n    \n", "date": "2017.10.17", "title": " Питбул нахапа дете на година и половина"}
{"url": "http://duma.bg/node/154335", "text": "Между 7 и 8 млн. лева предвижда да отдели МОН за училищни психолози и педагогически съветници за догодина. В момента едва около 110 психолози и педагогически съветници работят в училищата. Те са назначени основно в школа с над 500 деца. Преди седмица стана ясно, че в половината училища у нас изобщо няма психолози. Най-голям е проблемът в Ловеч, Силистра, Кюстендил и Видин, където за цялата област отговарят едва между 5 и 7 специалисти. \nМинистърът на образованието и науката Красимир Вълчев, който взе участие в конференцията \"Партньорство училище - родители\" заяви, че и в момента училища назначават специалисти, но за сметка на делегирания им бюджет. Той допълни, че по-малките населени места ще трябва да се организират така, че един психолог да обслужва повече от едно училище. Министърът все пак се надява, че от догодина всички училища с над 400 деца ще имат поне един психолог и педагогически съветник.      \n", "date": "2017.10.17", "title": "С 8 млн. лева назначават училищни психолози догодина"}
{"url": "http://duma.bg/node/154336", "text": "Двама полицаи от 7 РПУ в София са задържани за корупция при спецакция в неделя, съобщиха от МВР. Единият е арестуван близо до столичен ресторант, а другият - край голям магазин на бул. \"Симеоновско шосе\". У първия са открити и наркотици. Двамата са задържани при получаване на подкуп от 2000 лв. в белязани банкноти. Срещу тях има доказателства, че са продавали амфетамини, марихуана и други наркотици на дилъри, които ги разпространявали на дребно в полицейския им район. Дилърите били принудени да им плащат \"такса спокойствие\" по 2000 лв. месечно. \nДвамата полицаи са осигурявал чадър над наркогрупа. На униформените са повдигнати обвинения за разпространение на наркотици и получаване на подкупи, уточниха от спецпрокуратурата. Те са работели по линия на противодействие на разпространението на наркотици. От \"Вътрешна сигурност\" са започнали да ги следят от юли по подозрение, че самите те разпространяват наркотици. При обиск в дома на единия служител е открит тайник, от който са иззети разноцветни таблетки в найлонови пликчета. Полевият тест е реагирал на амфетамини. \nДвамата полицаи, единият от които е с дълъг стаж в МВР, действали при пълна конспиративност като комуникирали с дилърите си единствено чрез интернет приложения и \"прави\" телефони. \nСпецпрокуратурата е наложила задържане на двамата до 72 часа с искане за мярка за неотклонение \"Задържане под стража\".     \n", "date": "2017.10.17", "title": "Арестуваха двама полицаи от София за рекет и наркотици"}
{"url": "http://duma.bg/node/154337", "text": "Работещите в най-голямото шивашко предприятие в Югозападна България в Гоце Делчев \"Пирин-Текс\" заплашиха вчера със стачка заради ниски заплати, драстично нарушаване на работното време и лоши условия на труд. Фирмата дава прехрана на хиляди хора от общините Гоце Делчев, Гърмен, Хаджидимово и Сатовча. Работещите в немската фирма са на границата на изтощението. Те искат арбитраж, защото работят по над 9 ч. на ден, плюс четирите съботи в месеца. Според синдикалистите това е сериозно нарушение, тъй като подписаното преди десет години стачно споразумение допуска да се работи не повече от две съботи в месеца. \n\"Условията на труд са ужасни. През зимата мръзнем, а през летните месеци в жегите климатиците не смогват да охлаждат огромните помещения и припадаме. Стотици пъти се е случвало линейките на Спешна помощ да хвърчат към цеха ни, защото или на някого му е прилошало по време на работа, или направо е изпаднал в несвяст. От машините се носят прахоляци и власинки, които поглъщаме и задръстват дробовете ни, а от гладачните преси излизат влажни изпарения, които ни карат да се потим, въобще работната атмосфера е пълен задух и няма никакво движение на въздуха\", оплакват се шивачките. \nЕксплоатацията и униженията са причина много хора да напуснат фирмата, твърди регионалният председател на \"Подкрепа\" в Гоце Делчев Андрей Андреев. Над 900 човека са напуснали фирмата през последната година, които търсят препитание в други държави, където дават по-добри заплати, обясни той. \nОсновната заплата на работниците в шивашкото предприятие е 480 лева, като за извънредния труд получават малко над лев според заработката. След настояването за увеличаване на възнагражденията работодателят е предложил 530 лева, но за сметка на отпадането на останалите им искания. \nПетмесечните преговори с работодателя Бертрам Ролман от Германия не са довели до никакъв резултат, признават от синдикалната организация към КТ \"Подкрепа\". Досега са проведени 9 срещи със собствениците. При провал и на следващите преговори хората са готови да преминат към стачни действия. Синдикалните лидери са завели 19 дела срещу фирмата, платили са 10 000 лева за адвокатски услуги, но не са успели да спечелят нито едно. \nПрипомняме, че готвената стачка не е първата в предприятието. През 2010 г. на протест излязоха  1000 служители заради ниското заплащане и лошите условия на труд.      \n", "date": "2017.10.17", "title": "Шивачки от Гоце Делчев плашат със стачка заради ниски заплати  "}
{"url": "http://duma.bg/node/154338", "text": "Днес от 17 часа в сградата на МБАЛ в Ловеч ще се проведе среща на народните представители от \"БСП за България\" доц. Георги Йорданов, Илиян Тимчев, Валентина Найденова, Иван Ибришимов, проф. Радослав Гайдарски с управителя на болницата и лекари. Поводът за срещата е лошото финансово състояние на лечебното заведение, което ще доведе до спиране на лечебната дейност.   \n", "date": "2017.10.17", "title": "ПРЕДСТОЯЩО"}
{"url": "http://duma.bg/node/154339", "text": "БСП спечели втория тур на частичните кметски избори в две села. Христинка Димитрова от БСП е новият кмет на село Сухаче, община Червен бряг, област Плевен. За нея са гласували 268 души, а за опонента й Йоана Иванова Йотова, която се яви като независим кандидат с подкрепата на НФСБ - 182. До вота се стигна, след като през юли почина кметът на селото Иван Иванов. \n Кандидатът на левицата Еленка Янкова победи в кметската надпревара в село Попович, община Бяла, област Варна. Тя получи подкрепата на 121 души. За опонента й Мирослав Иванов от ГЕРБ са гласували 74 избиратели. Причина за предсрочните избори в населеното място е подадената оставка на предишния кмет Крум Крумов.     \n", "date": "2017.10.17", "title": "БСП спечели кметския пост в Сухаче и Попович"}
{"url": "http://duma.bg/node/154340", "text": "Необходимостта от обща европейска отбрана обедини президента Румен Радев, премиера Бойко Борисов, министъра на отбраната Красимир Каракачанов и председателя на БСП Корнелия Нинова. Всички те се включиха в първата част от конференцията \"Заедно в сигурността\", която се проведе вчера в София и бе организирана от лидера на ПЕС Сергей Станишев. \nЗаради непредвидимата среда на сигурност Европа не може да си позволи да разчита на военната мощ на други субекти, смята Радев. Според президента, ако искаме силен ЕС, трябва да работим за изграждане на интегриран отбранителен капацитет. Той приветства извеждането на интегрираната отбрана като основен приоритет, за да може тя да получи необходимото развитие на европейско ниво. Радев посочи, че годишните загуби, които търпи ЕС заради фрагментацията на отбранителната индустрия, са между 50 и 100 млрд. евро. Според него избраният от ЕС подход към обща отбрана чрез генериране на отбранителни способности и интегриране на изследователските структури, ще доведе до обединяването на индустрията и на европейския отбранителен капацитет в бъдеще. Радев смята, че бъдещите европейски сили не могат да заместват НАТО, а само да го допълват. \nСтанишев обяви, че близо 70% от европейските граждани искат обща отбрана. Според него ЕС традиционно е мека сила, което е огромно предимство и уникална черта, която трябва да се опази и развива. \"Системата на сигурност се промени драматично в нейния център и особено по периферията на Европа - бежанци, терористични заплахи, кибератаки, навлизане на терористи на нейната територия. Това изисква европейска интеграция в отбраната, защото НАТО не е предвидена като организация да решава точно тези проблеми\", обясни лидерът на ПЕС. Той добави, че ЕС дава разхищава средства - заделя много за отбрана, но ефективността е едва 15%. \nВоенният министър Красимир Каракачанов също приема, че може да има обща европейска армия. Според него това е възможно, ако в Брюксел се говори по-малко, ако ЕС или определени фактори се откажат от Съюз на две скорости. Той подкрепя и сътрудничество във военнопромишлената област, ако в проекта бъдат включени и малки страни като България \"в справедлив, отворен принцип\". \n\"Само допреди 6 месеца на Европейския съвет дори френският президент Еманюел Макрон беше против общата европейска отбрана. Тогава предложих ЕС като цяло да влезем и да станем член на ЕС, но за няколко месеца претърпяха всички доста метаморфози, защото видяха огромна заплаха и нови военни съюзи, които военните си дават прекрасно сметка какво означава военен съюз Индия, Китай, Русия, Иран, Турция. Какъв отбранителен съюз ще има срещу това, ако това стане и се изпусне дипломацията, и дойде време на военните да го решават. Само брутният продукт на тези държави е по-голям от брутния продукт на Г-7\", изненадващо заяви Бойко Борисов. Щом слагаме тази тема отбрана и почваме всички да говорим, че явно ни е страх, Европа очаква отнякъде нападение, смята той. \"Поколенията са забравили какво е война. Европа не е подготвена. Тези държави, които са готови за война, при тях човешкият фактор не съществува или е пренебрежимо малък. Ние сме най-хуманните. В Европа един войник да загине е трагедия\", констатира той. Аз съм убеден, че освен всичко, ако имаме газопроводи, ако си изградим нови ядрени мощности - там, където има газопроводи и тръбопроводи, там войни няма, продължи премиерът. \nКато общи заплахи за Европа Корнелия Нинова посочи конфликтът в Сирия и последвалата миграционна вълна, тероризмът и кибератаките. Според нея ЕС трябва да намери общи решения и общата европейска отбрана е част от това. Приносът в общата политика обаче не бива да е за сметка на националния интерес. Нинова подчерта, че България трябва да се възползва от общия отбранителен фонд, който предлага възможности както за индустриално развитие на отбранителната промишленост, така и за иновации и технологии. \n Президент Румен Радев за пореден път призова за модернизация на армията. Той подчерта, че няма как да се включим в общоевропейска отбрана, ако не може да защитим останалите. В свят, в който глобалните играчи развиват своята военна мощ, не можеш да останеш само с инструмента на \"меката сила\", заяви той. \"Проблем е нашето собствено отношение към проблемите на сигурността - дали ще инвестираме в нашата сигурност, за да гарантираме собствения си суверенитет, или защото така искат или ни налагат нашите съюзници и партньори\", предупреди Радев. Той добави, че са необходими усилия към преодоляване на технологичната бездна между нас и съюзниците ни. Президентът посочи, че трябва да се прецени какъв е пътят на новата техника, какви ресурси са нужни и едва тогава да се реши въпросът с ремонтите на старата. Той призова за повече финансиране за научни изследвания за нови отбранителни технологии. \n\"Ако считаме, че ще има война и ще се готвим за такава, трябва да преориентираме държавата в такива условия. Въоръжение, армия, пари насочваме в тази посока. Но те не могат да стигнат за всичко. Ако това е консенсусът, действаме по тази тема. Иначе милиард за това, за онова, доходи, доходи\", тросна се Бойко Борисов. Красимир Каракачанов смята, че трябва да се избира между модернизация или мотивация на служещите. Министърът се похвали, че за първи път от 2013 г. се мислело за увеличение на заплати. Той отново защити тезата си, че новите машини не са достатъчни да гарантират сигурността ни и трябва да се поддържа \"където е възможно, за съществуващата техника\". \nЗа Корнелия Нинова човешкият ресурс трябва да е на първо място. БСП настоява за нова нормативна база, както и цялостен преглед на състоянието на отбраната. Нинова заяви, че е необходим баланс, защото и трите рода войски имат нужда от модернизация. Това трябва да бъде разпределено във времето, за да не натоварва страната, а правителството да може да решава и други проблеми. \nСергей Станишев смята, че ако не модернизираме армията, никой няма да иска от нас сътрудничество за европейска сигурност. \"В отбраната трябва да бъдем инициатори и двигатели, да увеличим способностите на българските въоръжени сили, да положим усилия отбранителната индустрия да заработи\", заключи той.   \n", "date": "2017.10.17", "title": "Политици се обединиха за обща европейска отбрана "}
{"url": "http://duma.bg/node/154344", "text": "Спецзвеното \"Антикорупция\" към Софийската градска прокуратура разследва община Смолян, съобщава местният сайт \"Отзвук\". Досъдебното производство, образувано в Окръжната прокуратура в Смолян е за нецелево разходване на бюджетни средства. След това е възложено на спецзвеното към СГП. Производството е за отклоняване на 533 250 лева целева субсидия, отпусната на община Смолян от Министерството на финансите за селски пътища, но похарчена предизборно за улици в града. \nГоворителят на СГП Зорница Таскова заяви, че досъдебното производство е постъпило на 30 юни, след като главният прокурор Сотир Цацаров го е възложил на Специализираното звено \"Антикорупция\" за по-пълно разследване. То е  срещу неизвестен извършител и към момента няма привлечено към наказателна отговорност лице, заяви още говорителката. Предвиденото наказание е лишаване от свобода до три години или пробация, както и лишаване от права. \nРазследването на Окръжната прокуратура в Смолян започна след доклад на Агенцията за държавна финансова инспекция (АДФИ), която откри тежки финансови нарушения на кмета на община Смолян. Инспекцията е извършена миналата година, а докладът от нея бе изпратен в прокуратурата. АДФИ е констатирала няколко нарушения на Закона за публичните финанси от страна на кмета Николай Мелемов при разходването на целеви средства от държавния бюджет за капиталови разходи. Проверени са три обществени поръчки, при двете от тях са установени отклоняване на целеви средства в размер на 533 хиляди лева, предназначени за ремонт на два пътя - до селата Сивино и Виево, които били похарчени за ремонт на улици в  Смолян. \nАДФИ констатира, че Николай Мелемов като първостепенен разпоредител с бюджетни кредити е нарушил на два пъти Закона за публичните финанси, отклонявайки целевите средства от държавния бюджет, като за извършените нарушения са му съставени два акта. Освен това били съставени документи с невярно съдържание.     \n", "date": "2017.10.17", "title": "Специализираната прокуратура разследва община Смолян  "}
{"url": "http://duma.bg/node/154341", "text": "От синдикат \"Огнеборец\" обвиняват вътрешния министър Валентин Радев и ръководството на пожарната в манипулации на общественото мнение за исканията на пожарникарите. Това става ясно в отворено писмо на браншовата организация. Те канят на обществен диспут представители на ръководството на МВР и на пожарната. Според синдиката има манипулации във връзка с пожарникарските искания от протеста им на 14 октомври. Те оспорват мнението на ръководството, че затварянето на районни и участъкови служби не е от компетенцията на синдиката. \nПрозираме бягство за конкретика от страна на МВР да бъдат изяснени кои участъкови служби ще бъдат затворени, какъв брой служители ще бъдат засегнати от това \"прегрупиране\" и какви територии и брой население ще бъдат лишени от навременна реакция, пишат от синдиката. \nОт \"Огнеборец\" не са съгласни с плануваното различно процентно увеличение на възнагражденията на служителите в МВР и противопоставянето на съответните категории служители. Те не приемат твърдението, че България е на първо място по брой професионални пожарникари на 1000 души население и определят това като манипулативно и несъстоятелно. Не отговаря на истината и твърдението, че почти 99% от пожарникарите са оборудвани със защитни средства в регламентираните срокове на експлоатация, пише в писмото.     \n", "date": "2017.10.17", "title": " Синдикат \"Огнеборец\" обвини ръководството на МВР в манипулации"}
{"url": "http://duma.bg/node/154342", "text": "Ръководството на Българската академия на науките категорично се разграничи вчера от позицията на Института за етнология и фолклористика по повод признаването на българското национално малцинство в Албания. \nОт БАН не са съгласни с противопоставянето между успеха на българското правителство и усилията на учените, съдържащо се в разпространената до медиите информация на института. Учени от него изпратиха ден по-рано съобщение, в което се казва, че ключов принос към признаването на българското малцинство има изследователката доц. д-р Веселка Тончева и не са съгласни премиерът Бойко Борисов да си приписва всички заслуги.  \nОт БАН обаче излязоха с различна позиция, в която се казва, че признаването на българското национално малцинство в Албания е изключителен успех на правителството на Бойко Борисов и на българската дипломация. \"Усилията на учените от Българската академия на науките винаги са били насочени към това да подпомагат работата на българската държава. Ние можем само да се гордеем, ако усилията на нашите колеги са допринесли за постигнатия успех. Този успех е исторически за България акт и е гордост за българската държава\", заявяват от БАН.  \nСамата доц. Весела Тончева коментира вчера, че се създава излишно напрежение и всеки си върши своята работа. \"Аз вярвам, че всеки би следвало да разбира от това, с което се занимава. Тези 10 години аз съм посветила на изследвания, които смятам, че имат смисъл, но и политиците са свършили своята работа със своите преговори, с политическите стъпки, които са направили. Всъщност ние заедно сме стигнали до това. заяви доц. Тончева. Според нея в момента пряката заслуга е на политиците.     \n", "date": "2017.10.17", "title": "БАН се разграничи от Института по етнология "}
{"url": "http://duma.bg/node/154343", "text": "България е страната в ЕС, чието население е най-застрашено от бедност и социално изключване. Това сочат данните на Евростат за 2016 г., публикувани по повод днешния Световен ден за изкореняване на бедността. \nБългарското население в риск от бедност е 40,4% при средно ниво за ЕС 23,4%. Веднага след нас е Румъния - с 38,8%, и Гърция - с 35,6%. С най-малко застрашено население по този показател в Европа са Финландия, Норвегия и Чехия - съответно с 16,6%, 15,3% и 13,3%. \nБългария е на първо място в Европа и по показател риск от тежка бедност - 31,9% от населението ни. След нас отново се нареждат Румъния и Гърция - съответно с 23,8% и 22,4%. \nВ по-голям риск от бедност и социално изключване са жените в Европа - 24,3%, а мъжете са 22,4%. Младежите под 18 години в ЕС са изложени на по-голям риск в сравнение с хората над 65 години - 26,5% спрямо 17,7%. Същевременно 22,1% от домакинствата без деца са в риск от бедност, а делът при семействата с деца е 24,6%. Работещите над 18 г. са в по-малък риск - 12,4. \nМеждувременно Агенцията по заетостта излезе с оптимистични данни за продължаващо свиване на безработицата у нас. Ведомството отчита за септември спад с 0,2% спрямо август - до 6,5%. Намалението спрямо септември м. г. е с 1,3%, хвалят се от агенцията. В края на миналия месец броят на регистрираните безработни е 213 307 души, което било с 16,5% по-малко отколкото преди година, твърдят от агенцията.     \n", "date": "2017.10.17", "title": " Българите начело в ЕС по риск от бедност и социално изключване"}
{"url": "http://duma.bg/node/154331", "text": "БСП за България ще поиска изслушване на министъра на енергетиката Теменужка Петкова в парламентарната Комисия по енергетика. Това заяви пред ДУМА депутатът от БСП и зам.-председател на енергийната комисия Таско Ерменков. \"Ще предложим свикване на извънредно заседание по искане на една-трета от колегите. Убеден към, че ще ме подкрепят, а с една-трета ние ще можем да изискаме такова заседание за изслушване на Петкова за реакторите за АЕЦ \"Белене\". Нека да обясни как се съхраняват и какво възнамерява правителството да прави с тях\", заяви Ерменков. \nВ петък бившият енергиен министър Румен Овчаров заяви, че 80% от оборудването за АЕЦ \"Белене\" вече е на площадката, която е предвидена за изграждането на централата, но условията за съхранение не са добри. Според Румен Овчаров това може да е основание за руската страна, която е конструктор на оборудването, да го определи като негодно за влагане в ядрена централа. Бившият енергиен министър посочи още, че в България също има експерти, които да извършат консервацията на оборудването и не е нужно да чакаме преговорите с руската страна. \nВсички правила за съхранение и охрана на оборудването на площадката на АЕЦ \"Белене\" са спазени, каза вчера министърът на енергетиката Теменужка Петкова пред БТВ. По думите й за консервацията на оборудването ще се ползват услугите на български специалисти под надзора на руската страна. Министърът каза още, от руската страна имало препоръки за съхранението. През миналата седмица след разговори с представители на \"Росатом\" Петкова обяви, че предстои България трябва да подпише нов договор с Русия заради оборудването на АЕЦ \"Белене\". \nВ края на миналата седмица Теменужка Петкова почти беше принудена да депозира в НС, и то след изтичане на заявения срок, отговор на парламентарно питане от Ерменков. Той й зададе въпроса: Какви действия възнамерявате да предприемете по отношение на вече заплатеното оборудване за АЕЦ \"Белене\"\". \nОт отговора става ясно, че все още властта не знае какво ще прави с оборудването. Министърът пише, че през декември миналата година МС е одобрил доклад на Петкова за необходимостта от предприемане на действия за рационално използване на изградената инфраструктура и материална база на площадката, както и на придобитото оборудване. Правителството възлага на Петкова в срок от три месеца да организира изготвянето на технико-икономически и правен анализ, свързан с възможностите за използване. След това БЕХ сключва договор с БАН за изготвяне на Национална стратегия в областта на енергетиката, като част от нея е и темата за оборудването. Десет месеца по-късно обаче Петкова продължава да няма отговор на въпроса какво ще се прави с оборудването, защото чакала изготвянето на доклад от БАН по въпроса. \nМеждувременно вчера пред ТВ Европа енергийният експерт проф. Атанас Тасев съобщи, че е готов финалният доклад на експертите от БАН за бъдещето на проекта. Един от изводите, е че след 10-15 години в региона ще има необходимост от строежа на нови ядрени мощност заради дефицит на електроенергия.   \n", "date": "2017.10.17", "title": " БСП иска изслушване на Петкова в енергийната комисия заради \"Белене\"  "}
{"url": "http://duma.bg/node/154327", "text": "Нискобюджетната авиокомпания \"Уизеър\" обяви нов маршрут от България. Превозвачът ще лети всеки ден от София до Атина от 25 март 2018 г. Местата по маршрута са вече в продажба и могат да бъдат резервирани. В цената е включен безплатен ръчен багаж с максимални размери до 55x40x23 см, съобщиха от авиокомпанията. \nСлед неотдавнашното добавяне на маршрутите от София до Ница, Лисабон и Малага, Атина вече е четвъртата поред дестинация, с която \"Уизеър\" ще свърже българската столица от март 2018 г. чрез полети.   \n", "date": "2017.10.17", "title": "\"Уизеър\" ще лети всеки ден от София до Атина"}
