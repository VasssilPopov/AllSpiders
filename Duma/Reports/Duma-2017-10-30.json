{"url": "http://duma.bg/node/155029", "text": "БСП настоява за влизането на България в Шенген и пътна карта за Еврозоната, е записано в Политическата визия на БСП, прочетена от лидера на ПЕС Сергей Станишев. В документа са включени 10 приоритета за бъдещето на ЕС, които страната ни ще отстоява по време на Европредседателството. \"ГЕРБ пропусна шанса да даде нова национална кауза на България чрез председателството, с което да постигне обединение и национално съгласие. Домакинстването на страната ни е \"прозорец на възможностите\", неуспехът ще е кражба на бъдеще от всеки български гражданин\", предупреди Станишев. По думите му кабинетът е трябвало да представи документ с приоритети за председателството, а вместо това е свел усилията си до ремонти, кетъринг, транспорт и претапициране на хотели, проводени с множество съпътстващи скандали. Някои градят бъдещето, а други чакат то да им се случи, критичен бе Станишев. \nБСП е за запазване и развитие на европейския социален модел, за финансова стабилност, за равноправно участие на България в европейската отбрана и сигурност. Приоритетите включват запазване на кохезионната и на Общата селскостопанска политика като размер и принципи на безвъзмездно финансиране, европейска перспектива пред Западните Балкани и Черно море и Дунав да са регион на сигурност и сътрудничество. \nНеприемането на страната ни в Шенген е проява на двоен стандарт и неспазване на европейските принципи, смятат социалистите. Станишев нарече това скандал и призова правителството за бързи мерки за влизането ни в пространството. Левицата настоява и за Пътна карта и конкретни мерки за пътя на страната ни към еврото.  \n\"Опонентите ни се опитват да останат единствени на терена на европейската идея, представяйки БСП като антиевропейска и ретроградна партия. Не бива да отстъпваме, не бива само да критикуваме пасивната правителствена политика. БСП трябва да се превърне в мотора на дискусията, която поставя България в ядрото на един обединен и силен ЕС. Иначе рискуваме страната ни да бъде изтикана в периферията, където наистина все по-малко неща ще зависят от нашия глас\", смята Станишев. \"За да бъде БСП алтернатива на ГЕРБ, трябва да е силна и сплотена. Да върне идеите в политиката и политиката в дебата за управлението на страната\", добави той. \n Единодушно с 398 гласа делегатите подкрепиха номинацията на Станишев за нов мандат начело на ПЕС. Предложението беше подкрепено и от НС на БСП на 15 октомври. \"Ще се постарая да оправдая доверието. Европейската левица и социалдемокрация са в труден момент. Това налага предлагане на различен път за Европа, за да възстановим доверието към европейската идея и като цяло, и за левите\", заяви след гласуването Станишев.  БСП изпревари управляващите в дебатите по държавния бюджет и предлага промяна на модела, а не да се замеряме с числа. Това заяви зам.-председателят на ПГ на \"БСП за България\" Драгомир Стойнев, който представи чрез раздвижена презентация визията на левицата за бюджет 2018. \"БСП представя алтернативата на отмрял, вреден модел на управление. Партията вече не следва събитията, а в много случаи и в парламента задава тона и вкарва опонента в обяснителен режим\", подчерта Стойнев. \n\"Заобиколени сме от бедност, огромно социално разделение, корупция, деградация на образованието, здравеопазването, социалната политика, загуба на най-ценния ресурс - младите хора, на бъдещето на нацията. Бюджетът на държавата се превърна в счетоводна сметка, без хоризонт, който произвежда оцеляване на ръба и застой, което е равносилно на затъване на България\", подчерта Стойнев. По думите му липсва стратегическа програма за развитието на държавата, а в администрацията има схеми на злоупотреби в полза на партийни интереси. \nАлтернативният бюджет на БСП дава началото на нов стратегически хоризонт, в който хората стават основен фактор за националната социално-икономическа стабилност, икономически напредък и сигурност, твърди Стойнев. \"Цел номер едно е намаляване на бедността и неравенствата, защото не е нормално държава членка на ЕС, 32,2%, или близо 2 460 000  българи да живеят при тежки материални лишения. Не е нормално относителният дял на лицата в риск от бедност да е 40%. В България 36% от децата не могат да си купят два чифта обувки в рамките на една календарна година\", категоричен е той. \nПървите стъпки, които БСП предлага, са прогресивно и подоходно облагане, за връщане на прогресивния данък, общинските и държавни болници да не бъдат вече търговски дружества, отказ от принципа \"парите следват ученика\" и целенасочена държавна финансова подкрепа за изоставащите региони, обясни Стойнев. Той посочи, че БСП е за по-висок БВП с 1,1 млрд. лв., събираемост с 2 млрд. лв. повече и увеличаване на разходната част с 2,426 млрд. лв.     \n", "date": "2017.10.30", "title": "Гласуваха за България в Шенген и пътна карта за Еврозоната"}
{"url": "http://duma.bg/node/155021", "text": "Български пациенти може да не дочакат навлизането на животоспасяващи терапии. Това заявяват в остра реакция от Националната пациентска организация (НПО) срещу решението на Надзорния съвет на НЗОК от миналата седмица, според което през 2018 г. касата няма да заплаща за лекарствени продукти с ново международно непатентно наименование, за което е подадено заявление за включване в ПЛС. Както ДУМА писа, касата няма да поема и медикаменти, които вече са включени в лекарствения списък и предстои да плаща за тях от догодина. \nВ случай че исканата промяна в ЗБНЗОК бъде гласувана в парламента, това решение на НС на НЗОК ще засегне множество български пациенти, включително и тези с редки заболявания, които от години нямат друг шанс, прогнозират от НПО. От пациентската организация дават пример с иновативното лечение на хепатит С, благодарение на което 97% от пациентите с това коварно заболяване са излекувани. \nЕдногодишният мораториум върху нови терапии и иновативни лекарства ще създаде по-големи проблеми в обществото, прогнозират от НПО. В становището си от организацията подчертават, че са наясно със сложната финансова ситуация и отчитат факта, че НЗОК среща затруднения да покрие нарастващите нужди на всички пациенти. \"Опасяваме се, че ако това решение бъде подкрепено от депутатите в 44-то Народно събрание, то ще доведе до нарастване на социално напрежение и до остри реакции от страна на множество групи пациенти, на които ще бъде отнет шансът за качествен или какъвто и да било живот\", пише в становището.     \n", "date": "2017.10.30", "title": "Пациенти може да не дочакат животоспасяващо лечение"}
{"url": "http://duma.bg/node/155022", "text": "Около 20 общински болници в страната са в тежко финансово състояние и може да фалират, предупреждават от Националното им сдружение. Заради недофинансираните клинични пътеки лечебните заведения трупат дългове, а заплатите на персонала са намалени. От Националното сдружение на общините в България и Българския лекарски съюз искат държавата да вземе мерки за решаване на проблема. Сдружението на общините настоява финансовата помощ, която МЗ отпуска на общинските болници да се увеличи от 6 на 16 млн. лв. По данни на МЗ общинските болници в страната са 121. Натрупаните от тях дългове към края на миналия месец са над 100 млн. лв. \nБолницата във Велики Преслав дължи над 140 000 лв. на доставчици, общината и за заплати и осигуровки на служителите си. Причината - разходите за лечение на пациентите и заплатите на персонала се увеличили, а цените на клиничните пътеки не са променяни от 10 години. Ако не се вземат спешни мерки да бъдат променени тези условия на работа, болницата няма как да съществува, условията, при които се работи, са сбъркани, коментира директорът на МБАЛ във Велики Преслав д-р Иван Димитров. Има населени места в страната, които разчитат основно на общинските болници.  \nОт БЛС настояват НЗОК да плати на болниците и т.нар. надлимитна дейност за 2015 г.      \n", "date": "2017.10.30", "title": " 20 общински болници са пред фалит"}
{"url": "http://duma.bg/node/155023", "text": "Авиационната мощ на България е сведена до критично ниско ниво, което въобще не кореспондира с усложнената международна среда на сигурност. За това алармира Българската авиационна асоциация в отворено писмо до президента, премиера, военния министър, началника на отбраната и до военни командири. Организацията категорично отхвърля инсинуациите на властта, които манипулират общественото мнение и определят позицията на летателния състав в авиобаза \"Граф Игнатиево\" като \"бунт\", \"протест\" или \"стачка\". \nДУМА припомня, че преди дни пилотите в \"Граф Игнатиево\" отказаха тренировъчни полети, като изтъкнаха липса на подготовка и неувереност. Вицепремиерът Валери Симеонов заклейми действията им като бойкот и ги оприличи на национална измяна. Той обяви, че не е съгласен с прокурорската проверка, която не установи бунт в авиобазата. \nВ писмото си БАА посочва, че самолетите \"Спартан\" и вертолетите \"Кугар\" и \"Пантер\" \"не са изтребителни летателни средства, имат друго предназначение и са базирани на други летища, но и те без подготвен за тях летателен и технически състав са само купчина скъпа метална сплав\". \"Препоръчваме на държавни лица, които не са запознати с годишния нальот на български пилот-изтребител, да изискат тази информация по съответния ред и да се извинят на сега действащите български военни пилоти\", заявяват от от асоциацията. \nВицепремиерът и военен министър Красимир Каракачанов бе благосклонно настроен към поведението на летците. В телевизионно интервю той призова политиците да оставят армията на мира. Без да споменава Валери Симеонов, Каракачанов показа, че двамата отново са на различни позиции. \"Предпочитам да има млади, буйни, ако щете, дори летци със собствено мнение, а не заспали плъхове, които чакат ден да мине, друг да дойде, гледат часовника и като старите кучета в казармата чакат уволнението\", заяви министърът. Той няколко пъти повтори, че пилотите са използвали законното си право да не летят. Министърът призна, че малкото летателни часове в българската авиация са хроничен проблем.  \n    \n", "date": "2017.10.30", "title": "Авиационната мощ на България е на критично ниско ниво  "}
{"url": "http://duma.bg/node/155024", "text": "На 31 октомври, вторник, от 15 до 17 часа, народният представител от \"БСП за България\" Ирена Анастасова и общинският съветник Николай Николов ще бъдат на разположение на софиянци в постоянната приемна на БСП - София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86.      \n", "date": "2017.10.30", "title": "ПРЕДСТОЯЩО"}
{"url": "http://duma.bg/node/155027", "text": "В началото на конгреса делегатът от София Ваня Добрева поиска в дневния ред да бъде включена точка за промяна в Устава на БСП и по-точно - в чл. 16, който касае избора на председател. Според нея в момента той крие опасност от превръщането на партията в лидерска, което може да доведе до вождизъм. \"Конгресът през февруари извърши политическа грешка. Подведен от лозунга, че реализира демокрация, гласува решение, с което концентрира цялата власт в ръцете на председателя, който и да е той. Чест прави на Корнелия Нинова, че досега не се е възполвала от това положение\", заяви Добрева. Друг делегат от София, Валери Иванчев апострофира, че няма нищо по-демократично от това суверенът, т.е. партийните членове да решават кой да ръководи партията. Да се върне възможността конгресът предсрочно да освобождава председателя поиска и ексдепутатът Чавдар Георгиев. Видинският народен представител Филип Попов сметна за недопустимо отварянето на нова точка за промени в устава. В крайна сметка едва 149 депутати поискаха уставът да бъде преразгледан, 397 отказаха, а 45 се въздържаха. \nДен преди конгреса Стефан Данаилов разпространи писмо, в което призова партията за единство. Заседанието на партийния форум бе предшествано от спекулации за предстоящи скандали, а сред потенциалните опоненти на председателя на БСП бе сочен Георги Гергов. Преди началото на конгреса той бе лаконичен, че промяна трябва да има не само в устава, но и в цялата партия. Гергов обаче така и не се изказа от трибуната. В речта си Корнелия Нинова изпревари опозицията и призова противниците си да не говорят през медиите, а да си кажат нещата в партията (цялата й реч на стр.8). От думите й стана ясно, че деветима са най-отявлените й критици. Нинова не назова имена, затова залата започна да гадае. Някои от \"заподозрените\" си тръгнаха след първата част на заседанието. \nСлухът, че е сред напусналите, накара Атанас Мерджанов да апострофира изказване на депутата Таско Ерменков. Стана ясно, че се е разпознал в речта на Нинова, но подчерта, че критиката му е по принципни въпроси. Бившият депутат увери, че винаги ще работи за партията. Той припомни, че ямболската организация на БСП, която представлява, е била с най-силния резултат на последните два вота. \"Ако проблемът на БСП са тези деветимата, дайте да го решим! Аз съм за това - стига партията да върви напред и да свали ГЕРБ от власт\", ядоса се Мерджанов. Никой друг не посмя публично да се припознае сред разкритикуваните от Нинова. \nМалко преди избухването на Мерджанов евродепутатът Георги Пирински отбеляза, че вътрешната опозиция не е от 9 души, ако се съди по гласуването за предложението за промени в устава. Той посъветва Нинова на следващия пленум да не тръгва към опонентите си като към враг с партиен билет. \nЦветка Такова от Борино призова за по-малко интриги и повече самоанализ, включително и на грешките. \"Партийните властени, моля, нека да не късат листата на червената роза. Другари, червеният мак е символ на българските социалисти, а червената роза - на европейските, тези два символа съборат в себе си онзи заряд, който може да тласне силата на свободния дух и откровената любов. Нека ги предадем на идните поколения с вяра и чест, с мъдрост и отговорност\", добави Такова. Тя настоя управляващи и опозиция да имат повече грижа за гората. \nОколо два часа и половина продължиха изказванията. Дългият път, който очакваше някои делегати, провокира предложение дебатите да бъдат прекратени. Валери Жаблянов обясни, че 30 човека искат да се изкажат. 321 души обаче гласуваха дебатът да бъде закрит. Без драматични сблъсъци и скандали премина конгресното заседание. Слуховете за бойкот и опитите за бламиране на председателя се провалиха още в началото. На крака делегатите изслушаха \"Мила Родино\", химна на ЕС и Интернационала. Те гласуваха в дневния ред да бъдат докладите \"БСП - алтернатива за България\", Председателството на съвета на ЕС и \"Бюджетна политика - икономика, доходи и сраведливост\". Гости на форума бяха представители на дипломатически мисии, председателят на \"Подкрепа\" Димитър Манолов, вицепрезидентът на КНСБ Чавдар Христов, кметове, избрани с червената бюлетина. Над 80 бяха акредитираните журналисти, които отразяваха работата на конгресното заседание. \nДекларацията за БСП като алтернативата за България бе подкрепена от 381 делегати, а шест се въздържаха. Докладът по приоритетите на страната за европредседателството също мина с пълно единодушие. 498 делегати подкрепиха визията на БСП за бюджетната политика, двама бяха \"против\", а осем се въздържаха. \nКонгресът прие и две промени в състава на Националния съвет на БСП. На мястото на Валентин Ламбев, който като депутат влиза в НС по право, попада Георги Чакъров от Полски Тръмбеш. След кончината на д-р Красимир Мурджев, пловдивчани са избрали за свой делегиран представител Добромир Паунов. \n    \n", "date": "2017.10.30", "title": " Прогнозите за скандали бяха опровергани"}
{"url": "http://duma.bg/node/155028", "text": "Конгресът на БСП успя да изкара от нерви Бойко Борисов и той по спешност привика министри, депутати и висши партийци на заседание на Изпълнителната комисия на ГЕРБ в неделя. Веднага след края на социалистическото мероприятие от пресцентъра на управляващата партия разпратиха гневен мейл, в който насрочват извънредна пресконференция за следващия ден. Гербаджиите не скриха гнева си от \"поредната порция лъжи, манипулации и различни обвинения\". Стана ясно, че причина за извънредната партийна сбирка са обвиненията, които Корнелия Нинова отправи към стила им на управление, както и заявката за предсрочни избори, които ще минат през вот на недоверие по корупционна тема. \n\"Този 49-и конгрес продължава отброяването на най-мракобесните времена на БКП, които ще бъдат запомнени с трудовите лагери, взривяваните църкви, националните катастрофи и фалитите на държавата ни. Изречените груби неистини от лидерите на БСП, на ПЕС и от различни депутати от червената партия по адрес на ГЕРБ представляват най-агресивна форма на езика на омразата\", ядосаха се в ГЕРБ.  \nСлед гербаджийското заседание обаче инициаторът Борисов се скри от медиите. За БСП алтернативата на управлението е да могат да формират фалшиви новини, ожали се Цветан Цветанов, а Тома Биков обяви, че ще създадат регистър на фалшивите новини на социалистите. Въпреки жалбите за език на омразата от БСП, ГЕРБ включиха доста цветуща риторика. Цветанов нарече опозицията \"дивашка\". С подобен подход могат само да разграждат институциите в България и да разграждат доверието, което ние сме създали в Европа, и лидерството, което има днес Бойко Борисов, продължи с разсъжденията той. Те искат само да ни върнат във феодалното робство, както са правели през всички тези години, смята зам.-председателят на ГЕРБ.  \n\"Слушаме през последните месеци дали БСП е алтернатива, да, такава е, но лоша. Ако говорим за политиките, които искат да вплетат в бюджета, е малко наивно\", включи се и финансовият министър Владислав Горанов. Според него идеята на БСП за въвеждане на плоския данък била противопоставяне на младите, които се завръщат в България, срещу неграмотните. Министърът влезе в обяснителен режим за предлаганите от правителството бюджетни мерки и опита да ги противопостави на идеите на БСП. \nЛиляна Павлова се впусна да обяснява, че приоритетите за европредседателството ни били ясни и одобрени. \"На 100% се припокриват с така наречените контраприоритети на БСП. Нито един от техните контраприоритети не е контра, той всъщност е про\", обобщи министърът. Според нея БСП опитвала да създаде фалшиви новини за европредседателството, за да разреши вътрешните си проблеми. \nС безизразна физиономия вицепремиерът Томислав Дончев се впусна да се прави на психолог. Според него конгресът бил \"събиране на хора с еднакви проблеми, които са дошли да се утешават един друг\", освен това БСП се намирала в постравматичен стрес. Той се възмути, че социалистите не трябва да се жалват от цензура, след като постоянно присъствали в медиите, а мероприятията им се излъчвали на живо по няколко телевизии. \"Пронизан съм от хладнокръвие. Ако трябваше да бъда нелюбезен, щях да кажа други работи. Можеше да направим примерно лингвистичен анализ - там нещата стават още по-опасни, защото се говори за вериги, робство, хлебарки и т.н.\", продължи той. Според Дончев в ГЕРБ никой не искал коалиция с БСП. Цветанов допълни, че на конгреса си гербаджиите ще пуснат специална декларация, че никога няма да бъдат в управление със социалистите.    \"Реакция на ГЕРБ утвърди БСП като алтернатива. Доволен съм, че приетата на конгреса Политическа визия за бъдещето на ЕС откри същностната дискусия за председателството и за мястото на България в променяща се Европа\". Това написа в социалните мрежи лидерът на ПЕС Сергей Станишев след спешната пресконференция на управляващите. \n\"Всички искаме председателството на България да е успешно. Но това не става с троснат тон и декларации. Затова БСП даде своя сериозен принос - с визия и конкретни предложения\", коментира Станишев. \"Нека не пропускаме шанса да се борим за силен и единен ЕС, обединен около своите принципи солидарност, справедливост и възможности за всеки. Това е основата и на националното съгласие. Ако ГЕРБ иска подкрепата на БСП, нека направим смислен, а не театрален, дебат в парламента. Тогава и българското правителство ще е силно - с мандат от Народното събрание и от цялата нация да отстоява интересите на българските и на европейските граждани. Ние свършихме нашата работа - предложихме визия и конкретни стъпки. А управляващите вместо да се цупят обидено, нека влязат в дебатите. Но смислено. Не с \"фейк\" аргументи\", призова Станишев.   \n", "date": "2017.10.30", "title": " Борисов побесня oт конгреса на БСП "}
