{"url": "http://www.duma.bg/node/178108", "text": "Бизнес климатът се влошава през октомври за трети пореден месец, става ясно от данните на Националния статистически институт. Общият показател на бизнес климата намаля през юни, а през юли последва задържане на нивото му. \nОбщият показател на бизнес климата през октомври в България се понижава с 1,9 пункта в сравнение със септември, което се дължи на по-неблагоприятната конюнктура в промишлеността, търговията на дребно и сектора на услугите, съобщи НСИ. Така стопанската конюнктура през октомври в страната се оценява като неблагоприятна. Несигурната среда и липсата на кадри са основните фактори, които влошават бизнес климата и през октомври. \nПрез септември стопанската конюнктура в страната също бе неблагоприятна. Общият показател на бизнес климата намаля с 1,5% в сравнение с август, което се дължи на влошения бизнес климат в строителството и сектора на услугите. През август бизнес климатът също бе неблагоприятен. Тогава общият показател на бизнес климата намаля с 2,9% спрямо нивото си от юли, като понижение на показателя бе регистрирано във всички наблюдавани сектори - промишленост, строителство, търговия на дребно и услуги. \nСъставният показател \"бизнес климат в промишлеността\" намалява през октомври с 2,4 пункта главно поради понижените очаквания на промишлените предприемачи за бизнес състоянието на предприятията през следващите шест месеца. \nПоказателят \"бизнес климат в строителството\" нараства през месеца с 2,6 пункта в резултат на подобрените оценки на строителните предприемачи за настоящото бизнес състояние на предприятията. \nБизнес климатът в търговията на дребно се понижава с 2,5%, което се дължи на по-резервираните очаквания на търговците на дребно за бизнес състоянието на предприятията през следващите шест месеца. \nБизнес климатът в сектора на услугите намалява през октомври с 4,5 пункта в резултат на по-неблагоприятните оценки и очаквания на мениджърите за бизнес състоянието на предприятията.   \n \t\n", "date": "2018.10.30", "title": "Бизнес климатът продължава да се влошава  "}
{"url": "http://www.duma.bg/node/178105", "text": "След като одит на Сметната палата установи, че потребителите на биологични земеделски продукти не са добре защитени заради малкото контрол върху това производство, сега е направен преглед на това как се изпълнява мярка 11 \"Биологично земеделие\" от Програмата за развитие на селските райони 2014-2020 г. Одитът е за периода 1 януари 2015 г. - 30 юни 2017 г. Одиторите посочват, че целта на мярката е да се развива биологичното земеделие и така да се опазва околната среда. Целта е, като се избягва използването на минерални торове, пестициди и се прилагат щадящите практики при обработката на площите, земеделието като цяло да е съобразено с добрите екологични практики. \nОсновният извод от одита е, че въпреки видния напредък за прилагане на мярката, основен стимул за стопаните остават компенсаторните плащания, а не развитието на биологичното земеделие. \"Постигнат е напредък по всички направления за подпомагане по мярката, но основният стимул на по-голямата част от проверените на място земеделски стопани да участват по тази мярка е получаването на компенсаторно плащане, а не развитието на биологичното земеделие. Няма стратегически подход за развитие на биологичното земеделие с ясно формулирани и измерими национални цели, не е осигурена надеждна основа за програмиране и финансиране на подпомагането\". \nПосочва се, че интересът към биологичното земеделие е голям, като през 2016 г. нараства над два пъти спрямо кампания 2015 общо декларираните площи, пчелните семейства и животните. Нарастват и бенефициентите по мярката - от 2011 през 2015 г. до 4235 през 2016 г. \nПовече от две години след началото на програмата няма приети стратегически документи в областта на биологичното земеделие с ясно формулирани и измерими национални цели, което не го утвърждава като национален приоритет, установяват одиторите. \nПри одита е установено още и че има голямо текучество на ръководен и експертен персонал в компетентното звено в Министерството на земеделието по прилагането на правилата на биологично производство - числеността на персонала е променяна 6 пъти.     \n \t\n", "date": "2018.10.30", "title": "Биопроизводителите гонят плащания, а не производство"}
{"url": "http://www.duma.bg/node/178106", "text": "Новите по-високи данъци от догодина за старите автомобили няма да доведат до по-малко замърсяване на въздуха в големите градове. Това коментира по БНР изпълнителният директор на Българската национална асоциация \"Активни потребители\" Богомил Николов. \"Този данък няма да промени нищо, въпреки че сам по себе си е революция. Ставките в данъка не са достатъчно амбициозни и не почиват на реалното замърсяване. Екологичният компонент се основава на декларациите на производителите. Мисля, че ще продължим да виждаме гъсти облаци дим от неизправни автомобили, защото системата ни за контрол не е наред\", е мнението на експерта.  \nСпоред Николов още от началото \"системата беше объркана\".\"Въведе се конкуренция в дейност, която по същество е контролна. Центровете за годишни прегледи се надпреварват да бъдат снизходителни, защото никой няма да отиде в център, който е много стриктен\", коментира Николов. Според него много е важно КАТ да прави мобилни проверки за качеството на въздуха. \"Може някой да е минал преглед, а колата му да замърсява. Всеки един данък трябва на първо място да бъде справедлив и да почива на реални данни. Газовите уредби замърсяват най-малко, а ще бъдат наказани с новия данък. Не виждам проблем наличието на катализатор да може да се проверява, включително от КАТ, и да има стимул за хората с работещи катализатори\", смята Богомил Николов. \nСпоред сдружението държавата трябва да се бори с проблема, като разработи на първо време краткосрочни мерки, с които да се подобри картината на въздуха в градовете. Като добър пример \"Активни потребители\" предлагат изцяло извеждане на ТИР-овете от централните улици. \"За София например тангентите не са развитие за града и вкарват голям трафик в центъра. Разбира се, да построиш нови трасета е скъпо, обаче има и малки неща, които могат да доведат до промени - като например по-добри табели на входа на града, които да насочат обърканите камиони към тангентите.      \n \t\n", "date": "2018.10.30", "title": "Облагането на старите коли няма да намали замърсяването"}
{"url": "http://www.duma.bg/node/178104", "text": "Пътуванията на българите през септември са нараснали с 11% спрямо същия месец на предходната година до общо 633,4 хил., сочат данните на НСИ. Очаквано най-много са пътуванията към Гърция и Турция. Увеличение на пътуванията на български граждани в сравнение със същия месец на предходната година има към Турция - с 31,9%, Румъния - с 14,8%, Сърбия - с 12,8%, Германия - с 6,9%, Гърция - с 5,9%, Македония - с 2,4%. Същевременно намаляват пътуванията към Унгария - с 8,7%, Португалия - със 7,6%, Кипър - с 2,2%, Украйна - с 1,9%. \nПрез месеца посещенията на чужденци в България са 1,3 млн., или с 4,2% повече в сравнение със септември 2017 г.  От общия брой чужденци делът на гражданите от Европейския съюз е 62,9%, или с 3,1% повече в сравнение със същия месец на предходната година. Увеличават се посещенията на граждани от Обединеното кралство - с 19,7%, Полша - със 17,8%, Франция - с 14,6%, Италия - с 3,9%, Румъния - с 3,2%, Германия - с 2,7%, Австрия - с 2,4%, и други. Същевременно намаляват посещенията на граждани от Чехия - с 20,7%, Белгия - с 10,9%, Гърция - с 2,6%, и други. \n    \n \t\n", "date": "2018.10.30", "title": " Най-много нашенци са пътували в Гърция и Турция"}
{"url": "http://www.duma.bg/node/178107", "text": "През последните шест месеца средната сума на всички заявления за потребителски кредити нарасна с 12,8% на годишна база до 6325 лв. За периода май-октомври 2018 г. българите най-често са кандидатствали за потребителски кредит за ремонт на дома. 36,6% от подадените заявления са за финансиране на такива проекти. Средната сума на заявките за ремонт нараства с 11,1% до 6185 лв., а периодът на изплащане е до 96 месеца, показва седмото издание на обзора \"Потребителският кредит на българина\" от БНП Париба Лични финанси.  \nНа втора позиция се нарежда обединяването на задължения с 19,2% ръст на средната сума в сравнение със същия период на 2017 г. Средната сума за консолидация на задължения достига рекордните 8488 лв. Това е знак за повишаване на финансовата култура на българите. Хората все по-умело управляват личните си финанси.  \nТретото място с най-много подадени заявления за кредит е за покупка на употребяван автомобил. Средната сума на заявките е 6538 лв. Трите топ проекта (ремонт на дома, обединяване на задължения и покупка на употребяван автомобил) формират 78,8% от всички заявления за потребителски кредити, подадени през последните шест месеца. Сред топ 10 на проектите се нареждат и пари в брой, лечение, ремонт на автомобил, семейни тържества и образование.  \nС най-голяма средна стойност са подадени заявления в град Русе - 7709 лв. На второ място е София, където са подадени 22,4% от молбите със средна стойност 7245 лв. Заявления за най-малки суми са подадени в Разград - 5126 лв., показват още данните от обзора.  \nНаблюдава се и ръст на онлайн заявленията с 9% в сравнение с година по-рано. Средната сума на онлайн молбите е 5765 лв.  \nСпоред експертите на компанията ръстът на средната сума за потребителски кредит е положителен знак, че нараства потреблението. Също така показва, че българите са по-оптимистично настроени за бъдещето си и, че имат увереност в стабилността на повишения стандарт на живот, който би позволил спокойното обслужване на по-големи потребителски кредити.     \n \t\n", "date": "2018.10.30", "title": " Кредитите на българите - все по-големи"}
{"url": "http://www.duma.bg/node/178112", "text": "Десетки автобусни курсове на автогара Хасково бяха отменени вчера заради протест на транспортни фирми, недоволни от новите транспортни схеми, подписани от кмета на града Добри Беливанов. Рейсовете не се движеха по маршрутите от Хасково до 60 населени места, сред които Пловдив, Свиленград, Симеоновград, Харманли. Според превозвачите без превоз са останали около 10 000 пътници.  \nНедоволството е подкрепено от Националното сдружение на автобусните превозвачи. Председателят му Васил Пиронков предупреди, че и в други градове са възможни протести. \"Това, което виждаме в Хасково, го има почти в цяла България. То се случва, защото няма контрол над кметовете. Ние сме поискали в Закона за автомобилните превози точно маршрутните разписания да бъдат съгласувани и да има единна транспортна схема в страната, но това не се случва заради политически интереси\", коментира Пиронков. \nПротестът е заради решение на кмета Беливанов, с което всички курсове между Хасково и община Минерални бани ще се изпълняват по договори с администрацията на Минерални бани. По закон при превоз между две общини те си разпределят броя на курсовете и всяка местна власт обявява обществена поръчка, за да избере превозвач, който да изпълнява съответната квота. \nПо думите на инициатора на демонстрацията Сабахтин Исмаил, който е собственик на превозваческа фирма, Беливанов е предоставил курсовете от квотата на Хасково на другата община въпреки решение на Общинския съвет.  \nВ същото време общината и областната администрация си прехвърлят топката кой е виновен за транспортния хаос. Проблемът се предизвиква от един превозвач, а решението му е от компетенциите на областната комисия по транспорт и на областния управител, оправда се Беливанов. По думите му предложението за преместване на часа на тръгване е дадено от кмета на община Минерални бани Мюмюн Искендер. \"Подкрепих предложението на колегата си, защото той ме увери, че това е в интерес на хората от неговата община. Дали това е така обаче трябваше да реши областната транспортна комисия\", заяви Беливанов. Той припомни, че първоначално председателстващата комисията - зам. областният управител д-р Стефка Здравкова, е гласувала \"въздържал се\", с което предложението не е било прието. След това обаче е поискала прегласуване и била \"за\", с което промяната в транспортната схема е приета. \nОбластният управител е този, който може да приеме или не протокола от заседанието на областната транспортна комисия, припомни Беливанов. Той уточни, че след заканата в петък за масово спиране на автобусните линии в община Хасково, изпълнявани от засегнатия превозвач, кметът е внесъл до областния управител искане за ново заседание на областната транспортна комисия, на което да бъдат изслушани аргументите и на превозвача, и на община Минерални бани.  \nОбластният управител Станислав Дечев заяви, че областната транспортна комисия може да бъде свикана най-рано след месец. За това обаче трябва да има мотивирано искане, а такова нямало и в петък отказа да свика спешно заседание.   \n \t\n", "date": "2018.10.30", "title": "Над 10 000 души в Хасково останаха без превоз заради протест"}
{"url": "http://www.duma.bg/node/178113", "text": "На срещата ЕС-Арабски свят, която се проведе в Атина вчера, премиерът Бойко Борисов излезе с неочаквана идея. Той предлага на Балканите да има \"хранителни хъбове\", които да подпомагат региони като Африка, откъдето идват мигранти. \"Самата миграционна вълна, която ни залива в Европа и буквално счупи доста държави, показва, че трябва да помислим за Африка, за страните в света, където гладът е проблем. ЕС със своите ценности е пример, който Арабският свят може да вземе за върховенството на закона, правата на жените и децата, особено където има войни, свободите. На първо място са ценностите, които всички трябва да защитаваме\", декларира Борисов пред арабските лидери. Според него страните от ЕС са \"много по-подходящи и по-силни като партньори на Арабския свят\". \nПремиерът не пропусна да се похвали с приноса на българското европредседателство за поставяне на темата за свързаността на Западните Балкани. Виждам огромни възможности на Балканите като цяло, обяви той.  \nБорисов се надява скоро да приключи изграждането на интерконектора с Гърция за втечнен газ. Това щяло да е сред акцентите му в разговора с гръцкия премиер Алексис Ципрас във Варна на 2 ноември. Той определи отношенията между България и Гърция като пример за добросъседство и отлично партньорство. \"Ние никога не водим политика срещу трети страни. С мир, разбирателство, сътрудничество България и Гърция винаги са били пример за добросъседство. Независимо от политическите системи и политическите партии, ние знаем, че с Гърция винаги сме били и завинаги трябва да бъдем приятели\", увери премиерът.     \n \t\n", "date": "2018.10.30", "title": " Борисов предлaга хранителни хъбове за мигрантите на Балканите"}
{"url": "http://www.duma.bg/node/178109", "text": "С извънкласни занимания по математика, природни науки, техника и технологии Министерството на образованието и науката ще се опита да провокира интереса на учениците към тези предмети. Целта е още от ранна възраст децата да бъдат насочвани към тези области на науката и да изберат да се развиват задълбочено в тях. Така от МОН очакват да се преодолее недостигът на специалисти по математика, природни и технически науки. Тези специалности са сред приоритетните и при определянето на броя на студентите и финансирането на висшите училища. \nИзвънкласните занимания ще се финансират с 25 млн. лв. от държавния бюджет за 2019 г., заяви министърът на образованието Красимир Вълчев, след като награди училища и учители, участвали най-активно в Европейската седмица по програмирането и кодирането. \nОпределянето на часовете и сформирането на групите става чрез информационна система, в която са включени предлагащите допълнителни занимания - основно учители, но и външни организации. В системата се отразяват и желанията на учениците какви допълнителни часове биха посещавали. На базата на търсенето и предлагането се сформират и групите. При определянето им, освен математиката, природните и техническите науки, приоритетно ще е и обучението по шах. Според Вълчев дори и едно дете да иска да се занимава с този спорт, училището ще трябва да изпълни желанието му.     \n \t\n", "date": "2018.10.30", "title": "С кръжоци за 25 млн. лв. провокират интерес към математиката"}
{"url": "http://www.duma.bg/node/178075", "text": "101-годишна италианка роди здраво момченце с тегло 4 кг. Преди това обаче светила на медицината разкритикуваха направената на жената трансплантация на яйчници. Експертите смятаха, че в тази напреднала възраст да се извършва толкова сложна операция не само е опасно, но и безсмислено. \nСпорната хирургична интервенция бе осъществена в една от частните турски клиники, където не действат европейските директиви, забраняващи подобни манипулации. Анатолия сподели пред журналисти, че е много благодарна на лекарския екип, съгласил се да поеме такъв риск. Като дълбоко религиозна, тя смята 17-ото си дете за божия благословия. Още повече, че на 48-годишна възраст жената чува страшната диагноза - рак на яйчниците, и я приема като наказание от Господ. Сега обаче вярата на италианката е още по-силна, тъй като Всевишният й е върнал плодовитостта. Анатолия нарича раждането на сина \"доказателство за божията воля\". \nИзвършилият операцията д-р Александро Пополичи от самото начало подкрепял пациентката. Естествено, лекарят осъзнавал всички рискове, свързани с възрастта и здравословното състояние на жената. Но оставил тя самата да вземе окончателното решение за трансплантацията и смята, че никой няма право да я осъжда за това. \nМъжът на Вартадела е починал през 1998 г., но тя намерила донор за зачеването в интернет. 26-годишният мъж, дарил генетичния си материал, е католик, което е от изключително значение за набожната Анатолия. Тя дори кръстила сина си Франческо - в чест на Римския папа. И тъй като разбира \"цялата греховност на постъпката\", понеже не е омъжена за биологичния баща на детето си, дори е изпратила писмо до главата на Ватикана, в което се покайва и моли за прошка. \nСлучаят не е първият, когато жена ражда на преклонна възраст. По-рано за рекордьорка в това отношение се смята Малегвале Рамокгопа от Южна Африка, дала живот на близнаци, когато е била на 92 години. \n    \n \t\n", "date": "2018.10.30", "title": "101-годишна стана майка  "}
{"url": "http://www.duma.bg/node/178077", "text": "Двудневна международна теоретична конференция, майсторски класове и концерт ще отбележат 50-годишнината на катедра \"Сценично движение\" в НАТФИЗ. \"Нови насоки и тенденции в пластическото образование и реализация на актьора през ХХI век\" и \"Движение и арттерапия\" ще са сред водещите теми на разговорите между специалистите и международните гости в академията на 1 и 2 ноември. Широката публика ще има възможност да се срещне със съвременните постижения в областта на сценичното движение на юбилейния концерт на 3 ноември.   \n \t\n", "date": "2018.10.30", "title": " Международна конференция в НАТФИЗ"}
{"url": "http://www.duma.bg/node/178117", "text": "Бившият външен министър Даниел Митов беше оправдан по делото за самолетните билети на Външно министерство. Заместникът му Христо Ангеличин обаче получи 4 г. затвор и глоба от 4000 лв. Според прокуратурата двамата са ощетили Външно с близо 500 хил. лв., сключвайки 2 споразумения със земеделското министерство, прикачвайки се чрез тях към договор за купуване на самолетни билети и резервации. \nСпоред съдия Пламен Панайотов по делото не са събрани достатъчно доказателства, че Митов e знаел за забавянето на обществената поръчка. В същото време обаче Ангеличин е трябвало да контролира изпълнението на обществените поръчки за закупуване на самолетни билети, както и да упражни контрол върху шефовете на дирекциите за стопанска дейност и финанси. Той е бил длъжен да създаде организация, така че МВнР да ползва същите добри условия при купуването на самолетни билети, каквито е имало земеделското министерство.   \n \t\n", "date": "2018.10.30", "title": "Ексминистър Даниел Митов невинен, заместникът му получи 4 г. затвор"}
{"url": "http://www.duma.bg/node/178114", "text": "От средата на януари ГЕРБ ще започне граждански диалог в цялата страна по актуални теми, свързани с предстоящите европейски избори като образование, цифровизация и регионално развитие. Това съобщи вчера зам.-председателят на партията Цветан Цветанов. \"С подобни теми можем да променим стереотипа, който беше създаден в обществото, и отсъствието на дебат, който да ни направи по-добри и конкурентоспособни на трудовия пазар, а не само да влизаме в политическо противопоставяне, без да се дава алтернатива\", уточни Цветанов. Целта на срещите е да се покажат възможностите по дадени секторни политики във връзка с евроизборите, както и опциите за генериране на по-голям БВП и по-добра професионална и лична реализация на гражданите. \nБългария има капацитет да отговори на потребностите на ЕС в сферата на цифровия пазар, смята Цветанов и допълни, че 80 млн. европейци нямат елементарни познания в информационните технологии. Най-новото предизвикателство пред ЕС са цифровизацията и цифровият пазар, за периода 2003-2013 г. са създадени нови работни места за около 2 млн. работници, които са придобили умения и могат да бъдат от този най-висок интелектуален потенциал, който трябва да има в ЕС, подчерта вторият в ГЕРБ. Според него обаче трябва да отчетем, че имаме и огромен недостиг на такива кадри.   \n \t\n", "date": "2018.10.30", "title": "ГЕРБ започват предизборни обиколки през януари"}
{"url": "http://www.duma.bg/node/178110", "text": "На седемгодишна възраст децата за пръв път влизат в интернет, а 94% от тях всеки ден са в мрежата. Тези данни бяха изнесени на конференция \"Технологии и единен цифров пазар: възможности и предизвикателства\". На нея стана ясно още, че хлапетата лъжат за възрастта си в интернет, а 40% от профилите на децата между 12-14 години са публични и всеки може да влиза там и да ползва информация. 48% от тях признават, че не биха могли да познаят какво в нета е истина и кое e лъжа. \nУвеличават се случаите и на детска сексуална експлоатация в интернет, заради което това е от важните приоритети на ГДБОП, алармира Явор Колев, началник на отдел \"Компютърни престъпления\". Преди за лов на деца са се използвали сайтовете за запознанства, докато сега средството за педофилите е фейсбук. Георги Апостолов от Центъра за безопасен интернет обясни, че за м.г. 4096 са сигналите за детска порнография.   \n \t\n", "date": "2018.10.30", "title": " 94% от българчетата са в интернет всеки ден"}
{"url": "http://www.duma.bg/node/178115", "text": "Кметът на Каварна Нина Ставрева от БСП обяви инициативата \"Каварненци предлагат - кметът изпълнява\". Кампанията й е свързана с предстоящото обсъждане и приемане на бюджета на общината за догодина. Целта е да бъдат събрани максимален брой градивни предложения за развитието на населеното място, които да бъдат предвидени като дейности в бюджет 2019. Според Ставрева разработването и приемането на общинския бюджет са сред най-важните решения за по-нататъшното развитие на общината, затова те трябва да се вземат с активното участие на всички граждани. \nИдеите ще бъдат разгледани от комисия, като ще бъде осъществена обратна връзка с подателите, независимо дали предложението е одобрено. Дори ако една идея не може да бъде реализирана на този етап, подателят ще получи официален отговор, в който ще бъдат посочени причините и възможността да бъде осъществена в бъдеще, обясни Ставрева.   \n \t\n", "date": "2018.10.30", "title": " Кметът на Каварна пита гражданите какви да са харчовете на общината"}
{"url": "http://www.duma.bg/node/178116", "text": "Въпреки възраженията и исканията за повече средства през 2019 г., Висшият съдебен съвет прие предложението на кабинета и одобри единодушно, с 23 гласа, предвидения от МС бюджет за съдебната власт. Припомняме, че проектобюждетът за 2019 г. бе приет на извънредно заседание на Министерския съвет в неделя. Първоначално за съдебната власт бяха предвидени разходи за 666,3 млн. лв. От ВСС обаче настояваха за 769,4 млн. лв. В крайна сметка управляващите са решили да развържат малко кесията и са заделили 704,317 млн. лв. Въпреки че парите са с около 65 млн. лв. по-малко от поисканите от ВСС, висшите магистрати явно са доволни и приеха новата бюджетна сметка. \nСпоред разчетите при това положение пapитe щe cтигнaт зa 10-процентно yвeличeниe нa зaплaтитe нa мaгиcтpaтитe зa 2019 г., a нe за предвидените 17%. Щe имa cpeдcтвa и зa бoнycи - пo една paбoтнa зaплaтa зa cъдиитe и пpoкypopитe oт cпeцпpaвocъдиeтo, кактo и зa ocтaнaлитe мaгиcтpaти, нo cпopeд cтeпeнтa нa нaтoвapeнocт. Разходите зa oблeклo нa cъдeбнитe cлyжитeли нямa дa бъдaт променяни - пo двe cpeдни бюджeтни зaплaти гoдишнo. \nСлед заседанието на висшите магистрати вчера представляващият ВСС Боян Магдалинчев заяви, че сближаването на позициите между ВСС и МФ щяло да гарантира всички средства, нужни за обезщетения, по-високи осигурителни вноски, дрехи, обучение на младшите магистрати и капиталови разходи. \"При тези показатели ще можем в максимална степен да задоволим всички нужди и потребности и да изпълним ангажиментите, които сме поели за ръст на работната заплата и всички останали нужди. Естествено, че имаме разминаване, но то няма да засегне чувствително нуждите на съдебната власт\", увери той. \nМеждувременно финансовият експерт Мика Зайкова разкритикува разчетите на кабинета. Бюджет 2019 не е амбициозен, а предизборен на фона на предстоящата икономическа рецесия, заяви тя. Според нея наближаващият застой се дължи на забавянето на икономическия растеж не само у нас, а и в световен мащаб. \"За да се материализират обещанията на правителството в бюджета за следващата година, е необходим ръст на приходите. Притеснително е обаче, че такъв ще дойде не от икономическа активност или нововъведения, а от административни мерки - данъци и осигуровки\", обясни Мика Зайкова. Според нея в бюджета за догодина липсват реформи и ефективност на разходите. \"За да има такава, поне за приоритетните сектори трябваше да има програмно бюджетиране. Нашите управляващи забравиха за тази форма на бюджет, а тя показва колко пари ще се изхарчат, къде ще отидат и какъв ще е ефектът от това разходване на средства. Наливаме пари, но няма политики, които да намаляват бедността и да облекчават бизнеса. Няма никаква политика и по отношение на демографската катастрофа в България\", продължи с критиките си експертката. Според нея притеснителни фактори продължават да са ускоряването на инфлацията, липсата на ръст в преките чужди инвестиции, както и отрицателният баланс между внос и износ.\n   \n \t\n", "date": "2018.10.30", "title": " Единодушно ВСС прие бюджета му да е малко над 704 млн. лв.  "}
{"url": "http://www.duma.bg/node/178087", "text": "Преговорите между Белград и Прищина е възможно най-накрая да се приближат до решение на 11 ноември в Париж, където Александър Вучич и Хашим Тачи е възможно да разговарят с четиримата най-влиятелни лидери в света, съобщи сръбският вестник \"Блиц\". \nВестникът посочва, че президентът на Сърбия ще има среща в Париж с френския президент Еманюел Макрон и германския канцлер Ангела Меркел, а е възможно и с президентите на САЩ Доналд Тръмп и на Русия Владимир Путин, както и с Тачи. \nСпоред вестника, на тържествата по повод 100-годишнината от края на Първата световна война \"началото на пътя към трайно помирение е възможно да бъде поставено между сърбите и албанците, чиято история на сблъсъци е по-дълга от един век\". Вестникът предава и изявления на анализатори, които твърдят, че включването на Тръмп и Путин ще трансформира диалога в напълно нов формат, който би бил изместен от Брюксел и би бил известен като мирна конференция.   \n \t\n", "date": "2018.10.30", "title": "Белград и Прищина може да се разберат на 11 ноември"}
{"url": "http://www.duma.bg/node/178095", "text": "1871 - РАЖДА СЕ ПОЛ ВАЛЕРИ, ФРЕНСКИ ПОЕТ (УМИРА 1945 Г.). Есеист и литературен критик, eдин от най-емблематичните представители на европейския символизъм. Сред по-известните му съчинения са стихосбирките \"Младата парка\" (1917) и \"Очарования\" (1922), както и цикълът разкази за интелектуалния г-н Тест, започнат с \"Вечер с господин Тест\" през 1896 г. 1910 - РАЖДА СЕ ПЕТЪР ДИНЕКОВ, АКАДЕМИК, ЛИТЕРАТУРЕН ИСТОРИК, КРИТИК И ФОЛКЛОРИСТ (УМИРА 1992 Г.). Преподавател в СУ, зам.-ректор, основател на институтите по литература и фолклор при БАН, директор на Института по фолклор към БАН от основаването му. Автор на 21 монографии. 1947 - В ЖЕНЕВА Е ПОДПИСАНО ОБЩОТО СПОРАЗУМЕНИЕ ЗА МИТАТА И ТЪРГОВИЯТА (ГАТТ). Води началото си от Конференцията на ООН за търговията и заетостта, проведена през 1948 г. в Хавана, Куба. След 47 години неформално съществуване и заседания на няколко континента през 1995 г. Общото споразумение дава основата за създаването на Световната търговска организация (WTO). 1961 - СЪВЕТСКИЯТ СЪЮЗ ДЕТОНИРА ВОДОРОДНАТА \"ЦАР БОМБА\" НА О. НОВА ЗЕМЯ. Бомбата е конструирана в СССР от група физици под ръководството на академик Игор Курчатов. В групата на разработчиците са влизали Андрей Сахаров, Виктор Адамски, Юрий Бабаев, Юрий Трунов и Юрий Смирнов. Мощността й се равнява на 50 мегатона тротилов еквивалент, или тя е близо 3600 пъти по-мощна от първата атомна бомба, взривена на 6 август 1945 г. над Хирошима. Първоначалният вариант на бомбата е бил с мощност 100 мегатона, но е отхвърлен от конструкторите като много тежка и прекалено опасна. 1971 - В ШУМЕН Е ОТКРИТ ВИСШИЯТ ПЕДАГОГИЧЕСКИ ИНСТИТУТ. Добре уредените шуменски възрожденски училища стават благоприятна основа непосредствено след Освобождението през 1879 г. тук да се открие първият педагогически курс, който през 1919 г. се преобразува в Педагогически институт за прогимназиални учители. През 1964 г. става факултет, филиал на Софийския университет. На неговата база през 1971 г. се открива Висш педагогически институт, който от 1995 г. прераства в Шуменски университет \"Епископ Константин Преславски\". 1981 - СССР ИЗСТРЕЛВА КОСМИЧЕСКИЯ АПАРАТ \"ВЕНЕРА 13\". Спускаемият модул навлиза в атмосферата на Венера на 1 март 1982 г. Осъществено е меко кацане в осветената част на планетата. Снимките на повърхността разкриват плоски скални плочи и тъмен фин материал. С помощта на механичната сонда част от този материал е анализиран спектрографски във вътрешността на апарата. Той функционира в продължение на 127 минути, въпреки че първоначално са предвидени около 32. \"Венера 13\" е първият от общо два апарата (другият е сондата \"Хюйгенс\"), предал звуци от друго небесно тяло.   \n \t\n", "date": "2018.10.30", "title": "Датата"}
{"url": "http://www.duma.bg/node/178097", "text": "\"Соломон Паси агитира за НАТО в училищата\", гласи заглавие в седмичника \"Галерия\". Членове на ръководения от него Атлантически клуб \"обикалят гимназиите и промиват мозъците на децата, говорейки им за евроатлантически ценности, алармират притеснени родители\", твърди изданието. Това станало в Горна Оряховица и Велико Търново. \"Политиката не бива да влиза в училищата! Абсурдно е на 15-16-годишни деца да им се говори за НАТО и евроатлантически ценности. Не трябва да допускаме да промиват мозъците на младото поколение\", коментирали пред изданието притеснени родители. \nКакво ще си помислите за лекар, който предписва на повален от грип пациент да се лекува не на топло в къщи, а с разходки на студа? Е, точно на такъв лекар мязат Паси и неговият клуб.  Татковината ни се натресе на тежка демографска катастрофа  с това бясно шофиране по капиталистическата магистрала след 10 ноември. И вече бере душа в интензивното на историята. По тая евроатлантическа магистрала от страната ни са изпаднали 2 млн. българи. По-страшното е, че горе-долу толкова ще изпаднат още два пъти - към средата и към края на века. Съответно ще останем около 5 и 3 млн. души. Това вещаят наши демографи и чужди институции - ЕС, Световната банка, ЦРУ. Още към средата на века българите рискуваме да станем малцинство в Родината си, а за края на века пък това ни е направо в кърпа вързано - пред нас ще са турците и циганите. На една демографска конференция наскоро чух, че капиталистическата и евроатлантическата магистрала ще ни изхвърли от категорията \"национална държава\" и ще ни запрати в по-долната група на \"територия\". А сега, кажете НАТО-то ли е болната тема на българския род? \nДемографската заплаха, с която ни наказва историята заради алчността, малоумието и антидържавността ни, ни се стовари от миграцията и отрицателния прираст. Да вземем първия фактор. Младите бягат от страната си било поради ниски заплати тук и по-добри перспективи навън, било поради корупцията, престъпността и скъпото здравеопазване. За да бъде спряно това бягство, родни демографи и експерти предлагат стартови заплати за младите у нас да станат между 2000 и 3000 лева. Ако милеят за страната си, не е ли по-разумно Паси и хората му да тръгнат да агитират за такива заплати сред работодатели, законодатели, управляващи и партийни централи. Трябва, впрочем, да го направят и заради самата НАТО. Утре България може да се окаже  единствената в алианса армия с войници старци,  застанали под строй с бастунчета и патерици, с оредели или направо без зъби. \nАко искаме да задържим младите, трябват не просто нови работни места, а реиндустриализация на страната, която да създава трайни работни места, за да могат младите да планират своето и на семействата си бъдеще именно със страната си. Трябва и одържавяване на паразитни частни компании, които работят само за ненаситното его или нарцистичност на собствениците им. НАТО не е формация на умиращи и бедни държави и ако Паси и хората му истински държат на нея, трябва да агитират за такава индустриализация, включително и задължителното засилено държавно участие в икономиката. Защото за разлика от пазара и либерализма, на държавата не й е все едно дали цели нейни територии ще са обречени на демографска пустиня или в тези територии ще има живот и бъдеще. И войници за армията ни.  \nАко Паси и хората му милееха за страната си, трябваше да агитират за АЕЦ \"Белене\" и \"Южен поток\", а не да тънат в русофобското блато. Чрез двата проекта Северна България щеше да има шанс да избегне съдбата на демографска пустиня, на каквато е обречена до средата на века според прогнозите, ако не се предприемат контрамерки. Впрочем Белене и евентуален газопровод от \"Турския поток\" за към Централна Европа са заложени именно като такива контрамерки. Само че не виждаме Паси и хората му да агитират за тях. А и не виждаме ЕС или НАТО да предлагат алтернатива на тези два проекта за Северна България. \nДа вземем и втория фактор за демографската заплаха - антиприрастът, дължащ се на паднала раждаемост, но и на скочила смъртност.  Ако Паси и атлантиците милееха за страната си, в която са родени и израснали, щяха да агитират не за НАТО, а за по-голяма социална справедливост - отпадане на плоския данък, за по-високи данъци за олигарси, за по-високи преки данъци, плащани от богатите (както е в ЕС, но не у нас), а не за висок дял косвени данъци, плащан от бедните (както не е в ЕС, но е у нас). Щяха да агитират за стимулиране на българката да ражда повече деца или за многодетните семейства, за повече пари за нормалното отглеждане на децата, за безплатни лекарства за тях, за повече и по-добре платени детски ясли и градини. Това впрочем трябва да го направят и заради националната сигурност - за да не бъде тя поверена утре на едвам кретащи пенсионери. \nБългария е в първата тройка на страните в ЕС с най-висока смъртност, следователно Паси и хората би трябвало  да агитират за оздравяване на здравеопазването,  за преформатиране на болниците от търговски дружества в истински здравни заведения, за равномерно разпределение на здравните заведения, включително и срещу закриване на здравни центрове или отделения. Те обаче агитират за евроатлантически ценности. Излиза, че здравето или демографията като цяло не се вписват в тези ценности. \nМежду другото, атлантистите биха могли да агитират и за родолюбие, което ще е доста уместно на фона на обезбългаряването на страната. Ама нещо не чуваме да го правят. \nПодозирам, че ако някой атлантист чете този текст, ще си каже, че тоя драскач е сбъркал адреса. Няма как Атлантическият клуб, пък и всеки атланист, да агитира за написаното, защото то просто не пасва на \"кръвната му група\" - или на такива ценности като свободен пазар, краен либерализъм, безогледно забогатяване, хищно печалбарство, никакво държавно участие, камо ли и планиране, социална несправедливост като двигател на прогреса (мантрата на либерализма и западния манталитет). \nАдресът обаче не е сбъркан. Защото с такива ценности и такава агитация клубът и неговият предводител стават копипейст на споменатия вече лекар, който предписва България да свали демографската си треска на сковаващ студ. Това, че навремето математикът Паси вярно изчисли натовския ход на историята, не го имунизира от издънки към Родината му, ако това понятие е ценност за него. Защото се получава ето какво. Българите ще станем малцинство, мнозинство ще станат турци, които съответно ще напълнят и армията. Така страната пак ще има натовска армия, макар че тя няма да е вече българска. Но това едва ли стряска съня на Паси и хората му. Да, България ще изпадне, тя няма да е вече национална държава, но това просто ще мине като страничен ефект на историята и глобализацията. \n    \n    \n \t\n", "date": "2018.10.30", "title": " Паси се гласи НАТО, а не България да спаси  "}
{"url": "http://www.duma.bg/node/178098", "text": "Древното римско правило \"Разделяй и владей!\" е много добре изучено и се използва най-усилено от днешните ни управници. Те се представят за демократи, за обединители и критикуват опозицията за разединението, което внасяла сред хората.  \nНо кой всъщност причинява разединението? Кой сее крамоли и разправии? Този, който брани \"своите\", \"дава\" им, за ги спечели, а пренебрегва другите. Кой има права да \"дава\"? Не са ли те, управляващите? Нали те си поддържат многобройната администрация и се грижат за нея, като й повишават доходите. Едни от служителите са \"техни\" и ще им се вдигне заплатата, а за другите -\"после\"! Така се разединяват работещите, оставят се да се \"оправят\" както си знаят, както си могат, и затова се краде и има корупция, защото за оцеляването не се подбират средства. Дотам сме я докарали, че едни кретат с малко, а на други заплатите са десетки хиляди! Каква е тази неприлично разтворена ножица в доходите? Едни взимат 400-500 лв., а други 13-15-20 хиляди, че и повече! Народът недоумява какви са тези заплати! Тия хора с по колко глави, стомаси и ръце са, та работят за десетина и взимат такива невероятни заплати и плащат данък върху тях колкото и ние! \nЩе вдигнат тавана на големите пенсии, а оставят с неосъвременени пенсии хиляди специалисти. Защо е това противопоставяне? Кои от възрастните хора имат най-високи пенсии? Това са предимно бившите служители на силовите министерства, които са имали най-голям бюджет и са внасяли високи осигуровки. Но в какво са виновни стотиците хиляди пенсионирани лекари, учители, журналисти, инженери, които са работели съвестно, а днес мизерстват с по 200, 300, 350, 400 лв.? Защо техните пенсии остават неосъвременени? Защо не се зачита възрастта? Преди това се правеше за всяка година след 70! Сигурно днес на управляващите им се иска тези възрастни по-скоро да се \"преселят\" в по-добрия свят, да останат по-малко пенсионерите, защото тежат на бюджета на държавата. \nКрайно необходимо е да се въведе ред и справедливост в пенсионното дело, да се преизчислят всички пенсии! Особено наложително е това за пенсиите, отпуснати преди 10, 15, 20 години. Сегашното заиграване и вдигане на пенсиите само на определени прослойки е нечестно и несправедливо. Това се прави, за да се разединят възрастните, да се всеят смутове и неразбирателства сред най-мъдрите и най-образованите хора на нацията. А те са най-многобройните. Може би сега управниците са насочили своите стрели сред тях? Може би искат да ги спечелят за свои съмишленици, за свои поддръжници. Ще стане ли това?  \nУправници наши, това са вашите бащи и майки, вашите деди! Вие, които ги пренебрегвате, не ги зачитате, не им признавате труда, ума и заслугите, какво правите? Опитвате се да заблудите хората, които са ви родили, образовали и са ви оставили наследство, което не оценявате! Опитвате се да противопоставите властта и амбициите си срещу опита и мъдростта на възрастните, ли? Няма да успеете! Възрастните имат най-силните оръжия, които вие не притежавате. Те имат опит, рутина, мъдрост, търпение и това, което най-много ви липсва на вас - те не лъжат, те виждат реално всичко в обществото и в държавата и умеят да отстояват своето ДОСТОЙНСТВО! Всяко управление, което не зачита децата, възрастните и болните, винаги е търпяло крах! Всяко управление, което не се съобразява с ума, интелигентността и заслугите на живелите и работили преди тях, неизбежно го чака крах! Не действайте като неразумни, некадърни и неспособни питомци! Опомнете се, докато е време! Вместо да замазвате очите на народа със своите хвалебствия и безпочвени внушения, че държавата никога не е била по-добре. Внушения, от които прозира вашият егоизъм, вашата суетност и празна показност.  \nНе се мислете за незаменими!  \nДайте пример, като вие първи се обедините, разберете се с по-знаещите, по-можещите от вас, и ЗАЕДНО работете за общото дело! Ние всички сме граждани на държавата, която вие присвоявате като ваша собственост! Но държавата са хората, гражданите, а не управляващите. Но вие нямате реална представа за себе си, камо ли за народа си. Живеете в друг свят. Имате привилегии, които не са характерни за демокрацията. Мислите ли, че не се вижда вашето благополучие? Всички сте \"загладили косъма\", наедрелите сте физически, но сега трябва и да отрезнеете, да се вразумите, да поумнеете! Ако не можете, ще отстъпите, иначе ще се сгромолясате от високото! Такива са правилата на живота и на историята! Само ви го напомняме и ви предупреждаваме ние, вашите предци и родители. Не се опитвайте да ни разделяте, защото ще ни загубите окончателно! И без друго ви гледаме критично, с големи разочарования и често ни давате поводи да си казваме: \"Такива ли ги отгледахме? Кой ги възпита така?\", \"Нашите  управници българи ли са?\"    \n             \n \t\n", "date": "2018.10.30", "title": "Разделяй и владей!"}
{"url": "http://www.duma.bg/node/178099", "text": "2012 г. \nПоловината от населението на България е живяло в риск от бедност през 2012 г., сочат годишните данни на статистическата служба на Европейския съюз Евростат. С 49 процента от населението, намиращо се в риск от бедност и социално изключване, България и тази година е на първо място в черната статистика за целия Евросъюз. \n2013 г. \nДелът на хората, които живеят в големи материални лишения е най-висок в България - 60 на сто, Латвия - 49 на сто, и Румъния - 48 на сто, сочи изследване на Евростат за хората в риск от бедност или социално изключване в ЕС. \n2015 г. \nНад една трета от българите - 34,2% от населението, живеят в тежки материални лишения, сочат предварителни данни на Евростат за 2015 г. Този дял е над четири пъти по-голям от средния за Европейския съюз (8,2%), като при това са наблюдава увеличение спрямо предходната година, когато делът на затруднените е бил 33,1%. \nСпоред изчисленията 2,468 млн. души у нас живеят в тежки материални лишения. \n2016 г. \nБългария е страната в Европейския съюз, чието население е най-застрашено от бедност и социално изключване, показват данни на европейската статистическа служба Евростат за 2016 г. Докато средно за ЕС делът на населението в риск от бедност е 23.4%, в България той е 40.4 на сто. \n2018 г. \nБългарите продължават да са най-бедните европейци, сочи проучване на статистическата агенция на ЕС Евростат. 2 767 000 българи са на ръба, което е 38,9 процента от населението. Това прави българите най-бедни в ЕС за 11-а година, при това откак са членове на Съюза те никога на са изпускали първото място в класацията по мизерия. \nВсеки трети българин изпитва затруднения да си плаща сметките, да се отоплява или да пътува през отпуската си поне за седмица годишно. \nДотук със статистиката. А сега открийте разликите! Няма, нали, по-скоро има прилики. Защото тази статистика всъщност само потвърждава първенството ни в ред черни графи от първия ден на членството ни в ЕС, та до днес. Тоест, вари го, печи го, все си на бедност мирише. \nКато чета цифрите през годините, ми идва наум, че може да се направи една готварска книжка с рецепти за бедни. Една от тях може да е следната: от близкия Плод-зеленчук вземате изхвърлените негодни за продажба домати и чушки, нарязвате ги заедно с прораснал картоф от дълбоките запаси, заливате ги с екстра вържин зехтин, пресован от стари и нови предизборни обещания, отгоре, вместо сол, капвате по някоя сълза за пропиления ви мърцина живот и гювечът е готов. Не ви трябва фурна за печенето, събрали сте толкова гняв, че може и гювеча да изпечете с него. \nВпоследствие обаче ми дойде друга идея - що да не създам Министерство на бедността, което ще работи хем за нея, хем срещу нея. С моите две висше образования и дълъг евтино платен трудов стаж даже може и да го оглавя. При тази ситуация у нас с над 400 хил. работещи бедни и над 1,7 млн. с доходи до 600 лв., когато издръжката на живота е 585 лв., ще спретна министерство като слънце. Защо пък само някои да си имат министерство на щастието и министър на изкуствения интелект? Ние тук, у нас, си имаме достатъчно естествен интелект, дори го изнасяме зад граница, защо да не го впрегнем в родолюбивото дело за създаването на новото министерство. Даже можем да изнасяме ноу-хау, та на положителното салдо да ни завидят дори Владислав Горанов и Цветан Цветанов. Няма да изнасяме световна революция, я! Само някаква си бедност! И то не за всички страни, които с нас влезнаха в ЕС, но дръпнаха далеч по-напред, а само в тези, които някога наричахме развиващи се, а сега ние май ставаме такава, че и отгоре. И няма защо да виним диалектиката, тя не е срамна дума и не са я измислили комунистите... Но факт е, че количествените натрупвания не доведоха до качествени изменения. Просто не случихме на лектори, а се доверихме но хора, които и хабер си нямат от омразния за тях диалектически материализъм. Резултатът се вижда. По техния портфейл и по нашия. По това, че в днешната ни бананова република се пръкна нещо, което познавачите наричат компрадорска буржоазия - онази, която често е обвинявана в предателство на националните интереси, тъй като подкопава икономиката на страната и води до нейния колапс.       \nКолкото до новото министерство, смятам то да бъде открито подобаващо с прием на специални гости и със специално меню. Например за премиера Борисов ще има вкусни тънки филийки с мас. За Цветанов - чеверме, за Доган ще точна една баклава, все пак съм от Родопите... За облеклото всеки сам ще прецени, но знам, че Захариева ще стои добре с клинчето от Арабските емирства, а Лиляна Павлова трябва само малко да стегне фигурата си - все пак в Министерство на бедността не се влиза с толкова налята фигура. \nСпокойно! И вие ще бъдете поканени!     \n \t\n", "date": "2018.10.30", "title": "Министерство на бедността "}
{"url": "http://www.duma.bg/node/178103", "text": "\"Време е БСП да каже как и с кого ще управлява\" - Отмина ли поредният трус в правителството? \n- Почти от началото на мандата това правителство е в състояние на перманентни трусове. Това ограничава възможността за правене на по-сериозна политика. Имаме правителствена програма с 904 конкретни ангажимента, но все още не сме разбрали колко от тях са изпълнени. За нея се говори, само когато трябва да се оправдае съществуването на кабинета. Така не се управлява. Това е изключително мъчително, както за страничния наблюдател, така и за тези, които са в управлението. Но за всичко има причини. Основната цел на правителството е да остане на власт, независимо какво ще прави с нея. Това е екстравагантна политическа задача. И парадоксална. \n- Борисов сякаш изпусна правителството. С какво партньорите му връзват ръцете? \n- Спойката на тази коалиция е максимално дълго престояване във властта. Това позволява поредица от компромиси. Ако ставаше въпрос за компромиси по линия на философията, стратегията - нещата щяха да са различни, но конфликтът е по линия на опасността от падане от власт. Този конфликт по-лесно се регулира. Изглежда, че на Борисов му е трудно, че избягва да взима управленски решения (като в случая с оставката на Валери Симеонов), но не е така. Поведението му не му носи успех по отношение на публичния образ, но му носи успех в рамките на свръх задачата за запазване на властта. \n- Това ли е обяснението, че той се изгуби на вътрешното поле и се развихри на международното? \n- Борисов търси външнополитическа легитимност, усещайки, че е загубил вътрешнополитическата. Това е свързано с неговото политическо бъдеще. Борисов осъзнава, че политическият му път в България е приключил. Въпрос на време е. Предстои да видим дали това осъзнаване ще е съпроводено с поведение от типа \"След мен и потоп\" или ще бъде мотивиран да направи нещо изключително героично. По-вероятен на този етап е първият вариант. \n- Волен Сидеров ли ще напусне пръв коалицията на патриотите? \n- Сидеров се готви за избори. Той показа, че е от политиците, които са отписвани поне 5 пъти от големите сметки, но като Феникс възкръсват. Сидеров търси еманципация в рамките на малката коалиция, без да затваря вратите към Борисов. Каракачанов и Симеонов направиха грешка, като влязоха в изпълнителната власт и оставиха Сидеров в парламента. Това го позиционира най-близо до гражданите, а вицепремиерите трупат негативи, като изгубиха много от политическия си чар. \nКоалицията на патриотите свърши своята работа. Тя вкара трите партии в парламента и в изпълнителната власт, легитимира третото правителство на Борисов. И се изчерпа като политически замисъл. Същото се случи и с Реформаторския блок. Който се е хванал с Борисов, не е спечелил бъдеще. \n- Мъчително е намирането на \"патерица\" във властта. Сигурно заради това Борисов не отива на предсрочни избори? \n- Очевидно е така. Задушаващата прегръдка на Борисов дистанцира от ГЕРБ редица политически субекти. В тази ситуация може да помогне някакъв инженерен политически продукт, какъвто неведнъж сме виждали. Сега обаче той не се очертава. \n- Колко спечели и какво загуби бизнесът, като застана зад кабинета? \n- Стана все по-очевидно, че това правителство не разчита на демократична легитимност от гражданите, а на властово присъствие благодарение на интимни отношения с едрия капитал. Не че е евристично откритие, но заявлението \"С нас е едрият капитал, протестирайте колкото искате\" свали картите на масата. Формално имаме демократични процедури, но политическият процес е доминиран от корпоративния интерес, който се реализира през близките отношения между едрия капитал и властта. \nПредставител на едрия бизнес каза, че всеки момент могат да хвърлят 20 000 души на улицата като контрапротест. Какво означа това? За работници ли става въпрос? Левицата не може и не бива да мълчи за такива отношения между бизнеса и работниците. Паралелно коалицията \"едър капитал - власт\" вкарва разломни линии между отделните социални групи. Типична форма на корпоратистка държава, на която дори Бенито Мусолини би завидял. Политическият процес у нас е доминиран от интимните отношения между едрия капитал и властта. \n- Народът не може да свали правителството, но бизнесът може. \n- Да, точно така. Обикновено в такъв тип политическа среда ключовият ангажимент по ротацията във властта е в ръцете на едрия бизнес. \n- Все по-реална ли става възможността Борисов да изкара този път мандата си? \n- От формирането на този кабинет съм скептичен относно възможността да изкара мандата си. Това зависи не толкова от гражданите и коалицията, колкото от волята на премиера. Ако Борисов прецени, че има изгода от по-скорошни парламентарни избори, ще ги има. Той с времето ще се доближи до този тип оценка, защото правителството е отворило прекалено много фронтове. \nНегативното отношение е масово и постоянно. Протестите не са големи, но са различни, много и често се случват. Хората са неудовлетворени, защото са лишени от конституционни права в ключови публични сектори - здравеопазване, образование, социална политика. Налице е тотален колапс на тези публични системи. \n- В обществото има огромно напрежение, но като че ли липсва политически субект, който по подходящ начин да го консолидира. Мантрата за липсата на алтернатива още ли е валидна? \n- Липсата на алтернатива е, за жалост, доминиращ разказ в българското политическо пространство, който е абсурден. При наличието на над 200 партии у нас не може да се твърди, че няма алтернатива. Изключително авторитарно е това внушение, което се прави и масово. И се добавя твърдението, че няма нужда от избори, защото нищо нямало да се промени. В името на т.нар. стабилност стигаме до абсурди. Налагането на внушението, че няма алтернатива, е един от пътищата към авторитаризъм. Опозицията - и от ляво, и от дясно, може да бъде по-категорична в разбиването на този странен публичен консенсус. \nБСП продължава да е длъжник на обществото по отношение на очакванията. Социалистическата партия предложи алтернативен път за развитие на страната в своята \"Визия за България\", каза, че иска властта. Но онова, което трябва все още, за да се покрият критериите за алтернативност, е да разкаже политическия формат, през който това ще се постигне. Време е БСП да каже как и с кого ще управлява. Липсата на този отговор поставя социалистическата партия в некомфортната ситуация всяка заявка за власт да бъде свързвана с евентуално партньорство с ДПС.  \nПоказателен е опитът на британските лейбъристи. Корбин, осъзнавайки този дефицит и спадащото доверие към традиционните партии, се опитва да отвори формацията към граждански движения в ляво и да превърне самата Лейбъристка партия в такова движение. Да, във Великобритания има друг тип политическа система, но това е един от възможните варианти пред социалистическата партия у нас. Път в тази посока е обсъждането на последния вот на недоверие с извънпарламентарни структури, както и разговорите за \"Визия за България\". Недоверието на гражданите към политическата система и нейните институции може да бъде променено с отваряне на партиите към гражданския сектор. Това може да бъде и предложението за политически формат, чрез който да се реализира политическата власт. Колкото по-скоро БСП даде правдив и приемлив отговор за властовия формат, чрез който ще се реализират новите политики и управление, толкова по-добре. \n- Как стои президентът на този фон, който очертахте? \n- Президентът използва съзнателно недоверието в традиционните политически сили. Той е едновременно в рамките на системата, която се ползва с недоверие, но прякото му неучастие в политическия процес му дава възможност да заема позицията на гражданите. Президентът опитва да се саморазкаже като алтернатива, но в рамките на тази институционална уредба. Когато човек направи заявка А, можем да очакваме да каже и Б. В рамките на тази институционална уредба политическа заявка Б не може да бъде направена. Може би в лицето на Румен Радев се очертава новият фаворит, който да налее легитимност на политическата система. Безспорно той успява да адресира проблеми, които не получават такова внимание от партиите. \nБорисов дълго беше човекът на народа. Вече не е. Не виждам механизми, чрез които да си върне тази позиция. Не е важно какво ще правят Борисов и още двама-трима за \"конструкцията\", а какво ще стане, след като тази конструкция падне. Тя не може да се запази вечно. Големият разговор какво и как ще се случи след това липсва в неговата пълнота. Президентът, не директно, а по косвен път, успява на този етап да започне подобен разговор.   \n \t\n", "date": "2018.10.30", "title": "Страхил Делийски:  Борисов вече не е човекът на народа"}
{"url": "http://www.duma.bg/node/178088", "text": "Грузия не избра президент на първи тур на изборите, предаде Ройтерс. \nВъпреки че Саломе Зурабишвили, независим кандидат, подкрепен от от управляващата партия \"Грузинска мечта\", спечели убедително, тя ще се яви на балотаж срещу заелия второ място Григол Вашадзе, кандидатът на бившите управляващи от дясноцентристката коалиция \"Единно национално движение\". \nСпоред exit poll, Зурабишвили печелеше с над 50% от гласовете и огромна преднина пред конкурентите си. Но резултатите от преброените до момента бюлетини показват 43% за нея и 37,4% за Вашадзе. Двамата са бивши външни министри на страната. \nТова все още не са окончателни резултати. Вторият тур трябва да се проведе не по-късно от 1 декември. \nСлед приключване на новия шестгодишен мандат, бъдещите държавни глави на Грузия ще бъдат избирани непряко, което е част от конституционните промени, според които премиерът ще бъде най-влиятелната политическа фигура в страната. Президентът е държавен глава и главнокомандващ, но като цяло функцията му е церемониална.     \n \t\n", "date": "2018.10.30", "title": "Грузинците ще гласуват отново за президент"}
{"url": "http://www.duma.bg/node/178089", "text": "Бившият капитан от бразилската армия и досегашен депутат Жаир Болсонаро печели втория тур на президентските избори, предават световните агенции. Официалните резултати, след преброяване на 88% от гласовете, сочат, че за Болсонаро са дали гласа си 55,7% от бразилците. \nПобедата на десния кандидат беше отбелязана от мнозина бразилци с фойерверки и радостни викове. Привърженици на Болсонаро организираха спонтанен митинг пред дома му в Рио де Жанейро. \nЗа левия кандидат Фернандо Хадад, бивш кмет на Сао Пауло, издигнат от Партията на трудещите се, са гласували 44,46%. \nСпоред резултатите от изборите най-многолюдната държава в Южна Америка категорично завива надясно. Кампанията беше белязана от повсеместно отвращение към цялата корумпирана политическа класа. Болсонаро спечели с обещания да се пребори с престъпността и корупцията. Той не крие положителното си мнение за президента на Съединените щати Доналд Тръмп и няма против да бъде наричан \"Тропическия Тръмп\". \nБолсонаро смята, че страната се нуждае от \"добър министър на външните работи\". Той направи това заявление по време на обръщение към населението в неделя, разпространено чрез социалните мрежи. В предишно обръщение Болсонаро обеща да поддържа тесни връзки с \"най-развитите\" страни и да възвърне \"уважението на международната общност\" към Бразилия. По време на предизборната кампания той твърдеше, че има намерение да преориентира външната политика на страната към САЩ, Израел и Западна Европа. Редица експерти смятат, че с Болсонаро начело на страната, Бразилия ще намали участието си в БРИКС. \n63-годишният Болсонаро ще встъпи официално в длъжност на 1-ви януари 2019 година.     \n \t\n", "date": "2018.10.30", "title": "Жаир Болсонаро стана президент на Бразилия"}
{"url": "http://www.duma.bg/node/178091", "text": "Канада прие 117 \"Бели каски\" \nКанада прие на своя територия 117 души от сирийската неправителствена организация \"Бели каски\" заедно с техните семейства. Всички те са пристигнали в Канада през миналата седмица и ще бъдат заселени в четирите провинции на страната: Британска Колумбия, Нова Шотландия, Онтарио и Саскачеуан. Русия многократно обвиняваше \"Белите каски\" в организация на провокации с употреба на химическо оръжия, за което да бъдат обвинени сирийските власти.  Швеция близо до нови избори \nЛидерът на социалдемократите в Швеция Стефан Льовен се отказа от опит да сформира правителство. Според осведомителната агенция има голяма вероятност страната да се насочи към предсрочни парламентарни избори. След изборите на 9 септември антиимигрантската партия \"Шведски демократи\" държи баланса. Но нито лявоцентристкият блок на Льовен, нито дясноцентристките партии желаят да се коалират с \"Шведските демократи\". Мръсният въздух - най-голямата заплаха за Европа \nЗамърсяването на въздуха е най-голямата заплаха за здравето в Европа, предупреждават от Европейската агенция по околна среда (ЕАОС). В изследване агенцията призовава европейските страни да положат повече усилия за подобряване качеството на въздуха. Замърсяването на въздуха е главна причина за преждевременна смърт в 41 европейски държави. Около 422 000 случая на преждевременна смърт през 2015 г. са свързани със замърсяването с твърди частици на въздуха в тези 41 държави, включени в проучването. О-в Закинтос се измести с 3 см \nГръцкият остров Закинтос се е преместил с поне 3 сантиметра на югозапад след силното земетресение от 6,4 в петък. „Това е заключение, направено въз основа на дигитална обработка и анализ на снимки от сателита на ЕС и ЕСА Сентинел-1 на услугата Коперникус. Това заяви директорът на сектора за изследване към Института по геодинамика в Атинската национална обсерватория, Атанасиос Ганас. Промяната е предимно на хоризонтално ниво, докато вертикално преместване не е регистрирано. \n \n     \n \t\n", "date": "2018.10.30", "title": "Кратки новини"}
{"url": "http://www.duma.bg/node/178093", "text": "Кремъл съобщи основната цел на срещата между руския лидер Владимир Путин и президента на САЩ Доналд Тръмп в Париж. \nПрессекретарят на Кремъл Дмитрий Песков заяви, че главната цел на срещата е да си сверят часовниците. \nДействително срещата ще се проведе в кулоарите на международно мероприятие в Париж за договореностите, които бяха постигнати по време на разговорите със съветника на президента на САЩ Джон Болтън. Основната цел - да се сверят часовниците, каза Песков. \nПо думите му традиционно има много въпроси, по които Тръмп и Путин ще разменят мнения. \nПрезидентът на Русия иска да обсъди с Тръмп плановете на САЩ за изтегляне от Договора за ликвидиране на ракетите със среден и малък обсег, добави той, цитиран от Ройтерс. \nСрещата ще се проведе в Париж на 11 ноември. Двамата лидери ще посетят френската столица във връзка 100 г. от края на Първата световна война. \n\"Все още има много въпроси относно стратегическата стабилност, дори още повече в контекста на намерението на САЩ да напуснат договора. Разбира се, всичко това ще бъде в дневния ред\", изтъкна Песков.   \n \t\n", "date": "2018.10.30", "title": "Кремъл обяви целта на срещата с Тръмп"}
{"url": "http://www.duma.bg/node/178092", "text": "Гърция отново ще поиска 288 милиарда евро от Германия за нацистката окупация по време на Втората световна война, въпреки че Берлин открито отхвърля претенциите за изплащане на репарации, пише \"Гардиън\". \nПреди по-малко от две седмици германският президент Франк-Валтер Щайнмайер използва държавна визита, за да се извини за нацистките престъпления. Но въпреки това Атина поднови кампанията си да настоява пред Германия да изплати репарации на Гърция. \n\"Това е проблем, който психологически продължава да ни мъчи, и като правителство ние сме абсолютно решени да го повдигнем\", коментира Костас Дузинас, който е председател на Комисията за отбрана и външни отношения към гръцкия парламент. \n\"Очевидно Гърция не можеше да направи това, докато получаваше заеми по спасителната програма от ЕС и Берлин. Би било напълно несъвместимо\", добави Дузинас. \nОчаква се гръцкото правителство да настоява пред Берлин да изплати репарации, след като депутатите дебатират първото цялостно парламентарно разследване за нанесените щети по време на нацистката окупация. \nДокладът, изготвен от многопартийна комисия през последните седем години, разкрива, че компенсацията за унищоженията в Гърция през периода 1941-1944 г. трябва да е в размер на 288 милиарда евро. Изчислено е, че Берлин трябва да изплати и допълнителни 11 милиарда евро, тъй като през 1943 г. нацистите са взели заем от 476 милиона марки от Централната банка на Гърция.   \n \t\n", "date": "2018.10.30", "title": " Гърция ще иска репарации от Германия за ВСВ"}
{"url": "http://www.duma.bg/node/178094", "text": "Индонезийски пътнически самолет със 189 души на борда падна в Яванско море, съобщиха медиите. Боингът е извършвал полет от столицата Джакарта до остров Суматра, но катастрофира около 13 минути след излитането от летището. Командирът на самолета е поискал разрешение за аварийно кацане почти веднага след излитането. Говорителят на Главното управление за гражданска авиация на Индонезия Синду Рахаю разкри, че \"екипажът е поискал да се върне обратно на летището, след което връзката прекъсва, а лайнерът изчезва от екрана на радарите\". \nСпасителите вече установиха мястото на катастрофата, където са пръснати отломки от машината и вещи на пътниците.  \nВластите съобщиха, че няма оцелели. По-късно при спасителната акция в Яванско море бе открито първо тяло на една от жертвите на самолетната катастрофа. Впоследствие спасители намериха на повърхността на морето и други части от телата на загиналите пътници.   \nСамолетът е изпълнявал редовен пътнически полет между индонезийската столица и град Пангкал Пинанг — административен център на провинция Бангка Белитунг на остров Суматра. \nСъобщава се, че самолетът е имал технически проблеми по време на последния си полет, които не били отстранени. На мястото на катастрофата е открит взривеният резервоар за гориво. \"Резервоарът е бил разбит и е изтекъл\", посочва източник от Агенцията за реакция при извънредни ситуации. \nВремето по време на катастрофата е било спокойно и ясно. Непосредствено преди излитането си самолетът е имал технически проблем, който е бил отстранен, съобщи изпълнителният директор на авиокомпанията Едуард Сираит. Според него „Лайън еър\" експлоатира 11 самолета от същия модел Боинг 737 Max 8, но при другите не е имало такъв технически проблем. Сираит добави, че авиокомпанията няма намерение да спира полетите на останалата част от флота си. \nСамолетът е произведен тази година и на 15 август вече бил на разположение на авиокомпанията.  \nКомандирът на екипажа Бхавие Сунейя имал зад гърба си 6000 часа полети, а вторият пилот Харвино 5000 часа. \nОт Националната комисия по безопасност на транспорта отбеляза, че причината за аварията все още е неизвестна, като е необходимо да се намери черната кутия.  \nЧастната компания \"Лайън еър\" е най-големият нискобюджетен превозвач в Индонезия. Тя заема едно от последните места в международните класации на авиокомпаниите по безопасност. ЕС е забранил нейни самолети да летят над Европа.     \n \t\n", "date": "2018.10.30", "title": "  Пътнически самолет се разби в Индонезия   "}
{"url": "http://www.duma.bg/node/178076", "text": "\"Кралят Елен\" - реж. Анастасия Събева, гостува на Фестивалния и конгресен център във Варна на 1 ноември, в Деня на будителите. Най-награждаваният спектакъл на театър \"Азарян\" е специален комплимент към варненци от екипа на НДК и театъра и е част от серията културни събития, които се обменят между НДК и ФКЦ - Варна. \"Кралят Елен\" за една година от съществуването си успя да спечели много награди, да получи престижни номинации и да участва в театрални събития от културния живот на София и страната.\n   \n \t\n", "date": "2018.10.30", "title": "\"Кралят Елен\" гостува във Варна"}
{"url": "http://www.duma.bg/node/178090", "text": "Ангела Меркел ще се оттегли от канцлерския пост през 2021 години и от лидерския пост на Християн-демократическия съюз (ХДС) този декември, съобщиха световните медии.  \nТова е развръзката от тежката загуба на ХДС в  неделните избори за местен парламент в провинция Хесен, в която се намира финансовата столица на страната Франкфурт на Майн. Тежка загуба претърпя и Германската социалдемократическа партия (ГСДП), която е коалиционен партньор на ХДС във федералното правителство.  \nНа вота в Хесен ХДС загуби цели 10% от гласовете, макар че пак е първа. За нея гласуваха 28%, но на предишните избори през 2013 г. тя бе предпочетена от 38% от местните гласоподаватели. Социалдемократите получиха 19,8% спрямо 30% на изборите преди 5 години - или загуба с почти 11 процента. \nСъщия резултат получиха и Зелените. \nЧетвърта е партията \"Алтернатива за Германия с 13,1%, която за пръв път ще бъде представена в местния Ландтаг във Висбаден. Подкрепата за коалицията \"Съюз 90/Зелени\" се повиши до 8,7%, Свободните демократи получават 7,5 процента, а Лявата партия - 6,3 на сто от гласовете.  \nТака ХДС ще има 40 депутати в хесенския Ландтаг, по 29 ще имат ГСДП и Зелените, „Алтернатива за Германия“ 19 депутати, Свободните демократи 11, а Лявата партия 9 депутати. На вота в Хесен бе регистрирана и висока избирателна активност от 67,3%, макар че през 2013-та тя бе с цели 6% по-висока.   \nЗа ХДС и изобщо за лагера на консерваторите Хесен е вторият разочароващ регионален след изборите в Бавария преди две седмици, когато те изгубиха абсолютното си мнозинство, което имаха от десетилетия. Генералният секретар на ХДС г-жа Анегрет Крамп-Каренбауер, която е от близкото обкръжение на Меркел, вече заяви, че резултатът е \"много болезнен\" заради загубата на толкова гласове, макар да изрази и задоволство, че партията й е начело на регионалните избори в Хесен. \nВчера малко преди обед бе разпространена новината, че Ангела Меркел няма да се кандидатира отново за лидерския пост на ХДС на конгреса на дясноцентристката партия идния месец. \"Тя няма да застане отново начело като председател на партията си. На конгреса през декември ще бъде избран нов лидер\", заяви официален източник  от ХДС. Меркел ръководеше партията 18 години и винаги е настоявала, че председателството на ХДС върви ръка за ръка с канцлерския пост. \nВ същото време националната информационна агенция ДПА предаде, че Ангела Меркел планира да остане канцлер, независимо че се отказва от лидерската партийна длъжност. \nНо няма и час по-късно дойде съобщението, че Меркел ще се оттегли и от канцлерския пост през 2021 г., когато изтича сегашният й мандат. Тя е завила пред съпартийци, че това е \"последният й мандат\". Тя бе канцлерка в продължение на 13 години, или три мандата. Ако наистина остане на поста до 2021, годините на този пост ще набъбнат до 16, а мандатите ще станат четири. \nМеждувременно ГСДП заплаши да напусне коалицията с Меркел. \"Състоянието на правителството е неприемливо\", заяви на пресконференция в Берлин лидерката на социалдемократите Андреа Налес. Мнозина от членовете на най-старата немска партия обвиняват коалицията с ХДС за поредния лош резултат. Налес настоя ХДС да се съгласи на \"ясна и обвързваща пътна карта за провеждане на политики в интерес на гражданите\", а реализацията да бъде оценена след година, което ще е по средата от мандата на правителството. \"Тогава ще решим дали това правителство е подходящото място за нас\", добави Налес, намеквайки, че ГСДП може да напусне коалицията. \n    \n \t\n", "date": "2018.10.30", "title": "Официално: Меркел сдава властта до 2021 г."}
{"url": "http://www.duma.bg/node/178079", "text": "Фестивалната програма на \"Со индипендънт\" продължава и през следващите дни. Владо Пенев ще бъде специален гост на прожекцията на \"Поетът и дяволът\" в кино \"Одеон\". Режисьор е Иван Росенов, сценарий Стефан Продев и Иван Росенов, оператор Светлана Ганева, музика Божидар Петков. Филмът от 1983 г. ще ни припомни историята на поета Христо Смирненски. Година преди смъртта му, когато вече е сериозно болен от туберкулоза, той получава от високопоставен \"ценител на поезията\" предложение да постъпи на дипломатическа работа в чужбина. Скритата цел на това предложение е поетът да бъде откъснат от пролетарската среда и по този начин да бъде заглушен неговият глас. Прозрял истината, той отказва и няколко месеца по-късно умира на едва 27-годишна възраст. \nКариерата на Владо Пенев започва в Младежкия театър \"Николай Бинев\", след това е в трупата на Народния театър, а от 2003 г. е в състава на Малък градски театър \"Зад канала\". Носител е на многобройни награди, сред които \"Златна маска\", \"Икар\", няколко пъти е печелил \"Аскеер\" за различни роли. Още от края на 80-те години се занимава с дублаж на реклами, филми и сериали, като през 2013 г. му е връчена наградата \"Дубларт\" за цялостен принос. За актьорския и житейския си път ще разкаже самият Владо Пенев днес, 30 октомври, в 18.30 ч. в кино \"Одеон\" - в навечерието на 60-годишния си юбилей. \n    \n \t\n", "date": "2018.10.30", "title": " Владо Пенев в ролята на Смирненски гледаме в \"Одеон\""}
{"url": "http://www.duma.bg/node/178080", "text": "Изложба с живописни творби на Бисера Прахова под наслов \"Брегове\" ще бъде открита на 1 ноември в 18 ч. в столичната галерия \"Арте\" и може да се разгледа до 18 ноември. \nВ галерия \"Арте\" винаги с особена почит и внимание сме показвали изложби на дамите на българската живопис. Бисера Прахова липсваше в програмата до настоящата изложба. Сега вече с гордост мога да заявя, че палитрата ни е пълна и деликатните пейзажи на Бисера Прахова вече са при нас. Хармонични, спокойни, величествени брегове - такива, каквито са в сърцето на тази аристократична и благородна дама, съобщава галеристката Гергана Борисова. \nБисера Прахова завършва през 1962 г. Художествената академия в София при проф. Илия Петров. Излага свои творби в Австрия, Германия, Хавана, Мексико, Япония. Печели награди за живопис на имената на Владимир Димитров - Майстора, Данаил Дечев, Станислав Доспевски, както и на международната награда \"Петер Лудвиг\". Художничката е член-кореспондент на Кюнстлерхаус-Виена.   \n \t\n", "date": "2018.10.30", "title": " Бисера Прахова живописва брегове"}
{"url": "http://www.duma.bg/node/178071", "text": "Литературен клуб \"Перото\" в последния ден на октомври организира специална тематична вечер, посветена на страшните истории. На сцената ще бъдат прочетени 5-те най-добри разказа по темата \"На Хелоуин се стъмва рано\", които партньори от формата \"Истории от някога\" ще подберат специално за събитието. Набирането на страшни разкази е в разгара си и всеки желаещ може да изпрати свой текст. Пълните условия за участие в конкурса са публикувани на официалната страница във фейсбук. В представянето ще се включат и приятелите на събитието от \"Корпус за бързо гърмене\", които ще обогатят историите с подобаващи визуални ефекти. \nОчаква ви и празнично намаление на книги с тематични заглавия, а за най-добре дегизираните ще има изненади, уточняват идеолозите на проявата. Началото е точно в 20 ч., когато посетителите ще бъдат посрещнати с \"пакост или лакомство\" и напитки.   \n \t\n", "date": "2018.10.30", "title": " \"СТРАШНИ ИСТОРИИ\" ЗА ДЕНЯ НА ВСИ СВЕТИИ В \"ПЕРОТО\""}
{"url": "http://www.duma.bg/node/178081", "text": "Десетгодишнината от премиерата на мюзикъла  \"Страхотни момчета\" ще бъде отбелязана днес, 30 октомври, в Младежкия театър \"Николай Бинев\".   \n10 години след първото си представяне пред публика \"Страхотни момчета\" продължава да бъде част от репертоара на театъра и да радва зрителите всеки месец. Преводът е дело на Харалампи Аничкин, а режисьор е Владимир Люцканов. Премиерата на спектакъла е на 25 октомври 2008 г. и само за няколко сезона мюзикълът успява да се превърне в една от емблемите на Младежкия театър. Миналата година на 10 октомври спектакълът празнува своето 150-о представление. \n\"Страхотни момчета\" (Те свалят всичко докрай!...) е мюзикъл на Дейвид Язбек (музика и стихове) и Терънс Макноли (либрето) по сюжета на филма \"Време за мъже\". Участват Дарин Ангелов, Деян Ангелов, Николай Урумов, Искра Донова, Станка Калчева, Койна Русева, Явор Спасов, Стефан Мавродиев, Владимир Люцканов, Светослав Добрев, Мариана Миланова, Ярослава Павлова, Вежен Велчовски, Николай Луканов, Красимир Недев, Вихър Стойчев, Мая Бабурска, Зорница Маринкова, Ангелина Славова, Живка Ганчева, Венета Зюмбюлева. \n\"Страхотните момчета\" са шестима безработни от доскоро процъфтявал металургичен център. Всеки от довчерашните работници, които са се радвали на своя типичен среден стандарт, на съботните мачове и на сладките си женички, се сблъсква с непреодолими трудности - материални, битови, психологически. Именно те ги тласкат към безумната идея да направят... мъжка трупа за стриптийз. В осъществяването на тази идея момчетата трябва да се освободят от комплексите, от илюзиите, от страховете си и... от дрехите. Затова ще свалят всичко - докрай! \nСпектакълът има награди \"Икар 2009\" и \"Аскеер 2009\" за поддържаща женска роля на Станка Калчева, номинация \"Икар 2009\" за майсторско техническо осъществяване, номинация \"Аскеер 2009\" за поддържаща мъжка роля на Стефан Мавродиев, научи ДУМА от Делян Тодоров.\n   \n \t\n", "date": "2018.10.30", "title": " \"Страхотни момчета\" 10 години на сцената  "}
{"url": "http://www.duma.bg/node/178078", "text": "Любители на старото българско кино могат да гледат \"Отражения\" на голям екран на 31 октомври в 18.15 ч. в Дома на киното. Драмата от 1982 г. е на режисьорката Румяна Петкова, по сценарий на Невелина Попова и стихове на Петя Дубарова. Главната роля на Мая изпълнява Жана Караиванова (на снимката), която заедно с режисьорката ще бъде специален гост на прожекцията. Караиванова е създателката на \"Со индипендънт\" и дълги години беше творчески директор на фестивала на независимото кино. От 2017 г. е директорка на Националния филмов център. Жана Караиванова завършва актьорско майсторство през 80-те години, през 90-те е актриса в трупата на Народния театър. В биографията си има 17 игрални филма. Тя е и основателка на Фондация за българо-американски културен обмен и на Фестивала на българското кино в Ню Йорк. \"Отражение\" е дебютният игрален филм на Румяна Петкова, която само преди няколко седмици отбеляза своя 70-годишен юбилей.   \n \t\n", "date": "2018.10.30", "title": "\"Отражения\" отново среща публиката в Дома на киното"}
{"url": "http://www.duma.bg/node/178072", "text": "В Рим се появи най-големият в Европа стенопис, който може да пречиства въздуха от замърсяване. Изображението, нарисувано от известния художник на графити Федерико Маса (с псевдоним Йена Круз), покрива голяма част от впечатляваща къща в краен южен квартал на града. \nСтенописът, чиято площ е почти 1000 кв. м, е направен чрез специална техника и бои, благодарение на които може да абсорбира смога и да пречиства атмосферата. Този ефект се равнява на способността за поемане на замърсен въздух от 30 широколистни дървета. \nСюжетът на рисунката също е символичен - изобразена е огромна синя чапла, която яде вредители сред занемарено море. Художникът, който работи основно в Милано, но също така в Ню Йорк и Барселона, отдавна обръща внимание в творбите си на опасността от климатичните промени и замърсяването на околната среда.   \n \t\n", "date": "2018.10.30", "title": " Най-големият стенопис пречиства въздуха в Рим"}
{"url": "http://www.duma.bg/node/178073", "text": "Вече е ясен девизът на \"Евровизия 2019\". Песенната надпревара ще се проведе от 14 до 18 май в Тел Авив с мотото \"Осмели се да мечтаеш\" (\"Dare to Dream\"), съобщиха от пресслужбата на организатора на 64-тото издание на конкурса. \n\"Този вдъхновяващ слоган представя и символизира всичко, което се отнася до \"Евровизия\". Става дума за интеграция, разнообразие и единство. На сцената на конкурса, осмелявайки се да мислите за победа, бъдете достатъчно смели и уверени пред международната аудитория. За това си заслужава да се мечтае\", отбеляза изпълнителният директор на песенния конкурс Йон Ола Санд. \nДевизът на \"Евровизия 2019\" бе обявен след срещата с министър-председателя на Израел - Бенямин Нетаняху.   \n \t\n", "date": "2018.10.30", "title": " Ясен е девизът на \"Евровизия 2019\""}
{"url": "http://www.duma.bg/node/178074", "text": "Най-запалените фенове на Енрике Иглесиас ще получат уникалната възможност да се докоснат до суперзвездата. Дългоочакваното шоу All The Hits Live ще събере почитателите на латино идола на 6 ноември в \"Арена Армеец\" по повод 13-ия рожден ден на радио Energy. \nВъв всеки свой концерт Енрике Иглесиас има традицията да ощастливява един от почитателите си във фен зоната на терен. Този път певецът отправя следното предизвикателство към присъстващите на шоуто: да изработят най-красивия и оригинален плакат, да го вдигнат във въздуха и да привлекат вниманието на звездата чрез възгласи. Късметлията, чието творение най-много допадне на Енрике като послание и изпълнение, ще бъде избран да излезе с него на сцената. \nЗа да ги види добре, феновете трябва да са локализирани на терен - тоест, да са влезли в залата с билет за една от двете зони за правостоящи: Standing или VIP Standing. Те ще имат възможност през цялото време да се намират в близост до звездата благодарение на оригиналната конструкция, базирана на концепцията за непосредствена комуникация с публиката. Изпълнителят ще общува с хората, разхождайки се върху комплекс от сцени (А и B) в двата края на терена, свързани посредством коридор. \nВсички, които искат да се докоснат до явлението Енрике Иглесиас или да станат част от шоуто му, трябва да купят билети на терен, които са почти на изчерпване, предупреждават от Арт БГ.   \n \t\n", "date": "2018.10.30", "title": " Щастливец от публиката ще пее с Енрике Иглесиас"}
{"url": "http://www.duma.bg/node/178122", "text": "Част от ръководството на Държавната агенция за българите в чужбина, включително и шефът й Петър Харалампиев, бяха   вчера. От изявление на шефа на спецпрокуратурата Иван Гешев стана ясно, че се разследва организирана престъпна група, заподозряна за длъжностни и документни престъпления, включително и за взимане на подкупи. \nОт спецпрокуратурата лаконично обявиха, че провеждат операция срещу корупцията. Акцията е след сигнал отпреди месеци, според който ДАБЧ издава неправомерно документи за български произход. Цената била 5000 евро, а на седмица били издавани по 30-40 документа. \nОт ВМРО побързаха да се разграничат от Харалампиев, макар назначението в ДАБЧ да е от квотата на \"Обединени патриоти\".     \n \t\n", "date": "2018.10.30", "title": "Разследват търговия с българско гражданство  "}
{"url": "http://www.duma.bg/node/178111", "text": "Петима полицаи са ранени, след като бяха нападнати с камъни от агресивни роми в гетото в Мъглиж. До сблъсъка се стигна, след като служители на реда се опитаха да задържат участници в нелегалните неделни кушии между селата Черганово и Овошник край Казанлък. Трима души са задържани след нощната акция на жандармерията в ромския квартал. Единият от нападателите се предаде, часове след като избяга, и бе обявен за издирване. \nПри акцията в неделя срещу понеделник са пострадали няколко полицейски автомобила. Служителите на МВР са влезли в махалата заради мъж, оказал съпротива при проверка по-рано през деня. Униформените били нападнати с камъни, докато излизали заедно с арестувания. Пострадалите полицаи са прегледани в болница, разминали са се с леки наранявания. В района на Мъглиж полицейското присъствие е засилено, изпратени са и допълнителни екипи. \nЗа пореден път ставаме свидетели на агресия към полицаи, защото някои граждани се чувстват недосегаеми и си позволяват да не спазват закона, възмути се шефът на ОД на МВР в Стара Загора старши комисар Георги Хаджиев. Той обясни, че полицията в Казанлък е реагирала на два сигнала за незаконни кушии. На място веднага били изпратени екипи, но при опит да се наложи ред ромите групово се противопоставили. Според Хаджиев няма напрежение, но полицейското присъствие ще остане, докато е необходимо. \nМеждувременно стана ясно, че катастрофата с двама загинали край Казанлък в събота е причинена от циганска каруца без светлини и опознавателни знаци. В понеделник в Казанлък бе обявен ден на траур. \nСаморазправа между две цигански фамилии в Луковит в петък пък доведе до ареста на петима души. Полицаите се отзовали на сигнал за нарушаване на обществения ред.   \n \t\n", "date": "2018.10.30", "title": "Роми раниха петима полицаи в Мъглиж"}
{"url": "http://www.duma.bg/node/178120", "text": "В навечерието на спецакцията срещу ДАБЧ шефът на агенцията Петър  Харалампиев бе в Скопие, където се проведе XIV среща на българските  медии по света. Пред участниците в нея Харалампиев отбеляза, че  държавата ни е огромен длъжник на българската общност навън. Според него  обаче \"отскоро време\" се правели неща, които ту се виждат, ту не. Много  повече българчета се раждат извън страната, заяви шефът на ДАБЧ дни,  преди да попадне в ареста. \n\"Законът за българските медии абсолютно не отговаря на новите  действителности. В много други закони е необходима промяна, която да  отговаря на новата истина, за да постигаме необходимите ефективни  резултати, ако искаме да оцелеем като нация\", заяви Харалампиев пред  журналистите в Скопие. В македонската столица шефът на ДАБЧ отбеляза, че  в Южна Америка имаме само едно посолство, което е огромен проблем  предвид многото българи там, които са оставени \"сами на себе си\". Той се  закани да подпомогне откриването на повече български представителства. \n\"Откакто аз съм председател на ДАБЧ, сменихме типа политика. Вече не сме  само паспортно бюро, а се опитваме да изпълняваме дейности, които ни се  вменяват по закон\", заяви Харалампиев. \nШефът на ДАБЧ отчете в Скопие, че през последните две години българските  училища в чужбина са се увеличили. Макар да похвали МОН за дейността в  тази насока, той отбеляза, че това не бива да ни радва, защото означава,  че твърде много наши сънародници са зад граница. \nДни преди да бъде арестуван, Харалампиев се оплака, че бюджетът на ДАБЧ не е вдиган с години.   \n \t\n", "date": "2018.10.30", "title": "Харалампиев: Държавата е длъжник на българската общност навън"}
{"url": "http://www.duma.bg/node/178118", "text": "С какви мерки МВР се бори срещу разпространението на т.нар. дизайнерска дрога попитаха министър Младен Маринов депутатите от \"БСП за България\" Теодора Халачева, Михаил Христов и Красимир Янков. Халачева обоснова въпроса с изключително тревожната тенденция сред подрастващите за лесен достъп и употреба на психоактивни вещества. Вътрешният министър призна, че снабдяването с такъв тип наркотици става чрез интернет, с доставка чрез куриерски услуги и други легални начини. По думите на Маринов родният пазар на \"дизайнерска дрога\" следва тенденциите на европейския. Той обясни, че част от психоактивните медикаменти се произвеждат от азиатски фармацевтични компании и се предлагат под \"формата на билка, чай, соли за вана, смес от екзотични аромати\". Специална програма за превенция, лекции и информационни мероприятия, специализирани операции на органите са средствата за борба, докладва Маринов. \nВ реплика Христов попита дали ще бъде разширен списъкът със забранени наркотични вещества, за да се спре свободната търговия. Проблемът с \"дизайнерската дрога\" е, че изпреварва законодателството, призна МВР-шефът. \"Отговорност на министър Маринов и на МВР е родителите да бъдат уверени, че децата им са защитени. Време е от констатиране на проблемите да се мине към реални действия\", призова Халачева.   \n \t\n", "date": "2018.10.30", "title": "БСП пита как МВР се бори срещу \"дизайнерската дрога\""}
{"url": "http://www.duma.bg/node/178119", "text": "Задържано е част от ръководството, в това число и председателят и главният секретар на Държавната агенция за българите в чужбина (ДАБЧ). Тази информация потвърди вчера на извънреден брифинг шефът на спецпрокуратурата Иван Гешев. Заедно със зам.-председателя на антикорупционното звено КПКОНПИ Антон Славчев дадоха разяснения по акцията, която вчера блокира ДАБЧ. Стана ясно, че агенцията се разследва за организирана престъпна група, заподозряна за длъжностни и документни престъпления, включително и за взимане на подкупи. Арестувани са над 20 лица. Славчев заяви, че обвинения ще има най-рано днес. С изявленията си представителите на спецпрокуратурата и КПКОНПИ потвърдиха, че шефът на ДАБЧ Петър Харалампиев е сред задържаните.  \nПо-рано вчера от спецпрокуратурата лаконично обявиха, че провеждат операция срещу корупцията. Следователи обискираха адреси в София, Кюстендил и Плевен. \"Разпитват се свидетели в рамките на образувано досъдебно производство за извършени престъпления по чл. 321, 301, 308, 282 от Наказателния кодекс. Разследването е свързано с дейността на ДАБЧ\", гласеше първоначалната информация. \nСтана ясно, че до спецакцията се е стигнало след подаден преди няколко месеца сигнал. Разследващите били информирани, че от агенцията издават неправомерно документи за български произход. Цената на такъв документ била 5000 евро. Твърди се, че са издавани по 30-40 такива документа седмично, основно на граждани от Украйна и Молдова. \nОчаква се за част от арестуваните да има молба за удължаване на задържането им. Някои вероятно ще останат само свидетели по бъдещото дело. \n Петър Харалампиев е председател на Държавната агенция за българите в чужбина от май 2017 г. 46-годишният мъж е председател на национално движение \"БГ патриот\". От декември 2014 г. до оглавяването на ДАБЧ е зам. областен управител на област София. Бил е и изпълнителен директор и член на Управителния съвет на фондация \"Българе\". \nВ края на 2017 г. името му нашумя скандално, след като се появи негова снимка, на която носи тениска с надпис \"Wehrmacht\" - името на въоръжените сили на нацистка Германия по времето на Хитлер. Тогава Красимир Каракачанов го защити и заяви, че не намира нищо странно в облеклото му. \"Къде виждате на тази фланелка фашистки символ? Някъде виждате ли пречупен кръст? Това означава ли, че думата \"Wehrmacht\" не трябва да се изписва никъде в учебниците? Видно е за какво става въпрос - за музикална рок група\", увери тогава Каракачанов. \n От ВМРО излязоха с позиция, в която се разграничават от Петър Харалампиев. \"Председателят на ДАБЧ не е член на нито една от партиите в коалицията \"Обединени патриоти\" - НФСБ, \"Атака\" и ВМРО. Той е лидер на гражданското движение \"БГ патриот\", впуснаха се в обяснения от партията, макар постът му да е приписван като квота на патриотите. Слуховете дори твърдят, че Харалампиев е оглавил агенцията за българите в чужбина с препоръка от вицепремиера и лидер на ВМРО Красимир Каракачанов. \nНапълно подкрепяме работата на разследващите и настояваме всички доказано виновни лица да получат възможно най-тежките наказания, предвидени в българското законодателство, заявяват от ВМРО. Те добавят, че политиката им била в подкрепа на това всеки етнически българин, независимо от това къде живее, да има право да получи българско гражданство. Ако някой служител си е позволил да злоупотребява със служебното си положение и да нарушава правилата за работа на агенцията и законите на страната, той трябва да понесе последиците за това, заявяват от ВМРО.     \n \t\n", "date": "2018.10.30", "title": "Арестуваха председателя на ДАБЧ"}
