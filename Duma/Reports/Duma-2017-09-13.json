{"url": "http://duma.bg/node/152503", "text": "Жителите на община Георги Дамяново отказват да плащат сметките за вода, след като в нея бе открит арсен, а здравните власти забраниха ползването й. От 1 септември кубикът поскъпна със 108%, независимо че тази цена бе предвидено да бъде достигната след 5 години, като на година увеличението да е 20 ст. \nНяма да плащаме вода, която не става за пиене, за миене и за готвене и е пълна с тежки метали, категорични са местните хора, които вчера протестираха. \nВодоснабдяването на Георги Дамяново става от водоизточник на 20 м от река Огоста, а това, че реката е замърсена с арсен, е установено преди половин век. Няма пречиствателни съоръжения, в най-добрия случай водата се хлорира, а в дъждовно време от чешмите тече кална вода. \n    \n", "date": "2017.09.13", "title": "Цяла община в Монтанско отказва да плаща за вода "}
{"url": "http://duma.bg/node/152490", "text": "Жителите на монтанската община Георги Дамяново излязоха вчера на протест срещу повишаването на цената на водата, замърсена с арсен и кал. Те готвят подписка до президента и омбудсмана. От 1 септември цената на кубик вода скача от 76 стотинки на 1,60 лв. увеличението е 108%.  \nПрипомняме, че в края на август замервания на РЗИ показаха стойности на токсичния арсен, които превишават трикратно нормата. Според местните проблемът е от над 20 години, но властите винаги са прикривали замърсяването. Освен това при дъжд от чешмите на хората тече кал с неприятна миризма. Затова и водата не се ползва за пиене, а често и за миене. \nХората недоумяват защо цената се вдига, след като в общината няма нито помпени, нито пречиствателни станции. Имат и сериозни съмнения, че с водоноски им се кара същата замърсена с арсен вода, в която просто се добавят големи количества хлор. \nПредставители на ВиК дружеството отказали да коментират скока на цената пред жителите на населеното с аргумента, че тя е съгласувана с държавния регулатор, а централният водоизточник се дезинфекцира.     \n", "date": "2017.09.13", "title": " В Георги Дамяново протестираха заради замърсена скъпа вода"}
{"url": "http://duma.bg/node/152491", "text": "Само за ден близо 900 души се подписаха под онлайн петиция против спирането на пенсиите на хората с увреждания.  \nРазделянето на медицинската експертиза от социалната и професионалната, както и промяната в терминологията е в центъра на т.нар. реформа, като това се дефинира едва ли не като \"златен ключ\", който ще реши всички проблеми на хората с увреждания, пише в петицията. Инициаторите й са категорични, че такова разделяне на системата за оценка на уврежданията е в противоречие с модела на Международната класификация на човешкото функциониране, уврежданията и здравето (ICF) на СЗО. \n\"Съгласна съм, че вместо да се отпускат минимални пенсии за хората с увреждания, те трябва да бъдат интегрирани в обществото. Интеграцията обаче означава осигуряване на специализирано обучение за придобиване на специфични умения, осигуряване на достъпна среда и комфорт, и най вече осигуряване на приспособени работни места, съобразени със специфичните увреждания\", коментира д-р Боряна Холевич, председател на Сдружението на лекарите от ТЕЛК-София. Д-р Холевич е сред инициаторите на петицията. \nИнициаторите на петицията са категорично против идеята за ограничаване или отнемане на правото на пенсия в случаите, когато хората с увреждания получават доходи от трудова дейност и уточняват, че това е в противоречие с основни закони на страната. \n    \n", "date": "2017.09.13", "title": "Над 900 за ден се подписаха  под петиция против  спирането на инвалидните пенсии "}
{"url": "http://duma.bg/node/152492", "text": "Работодатели прогнозират, че до края на годината ще наемат още работници. Най-оптимистични са от строителството (нови 24% работни места), минното дело (+20%) и производството (+15%). Това става ясно от обзорно изследване на МанпаурГруп за заетостта. Работодателите от сектор \"Електричество, газ и вода\" отчитат най-предпазливата прогноза от евентуалните 6% ръст на наетите.  \nОт 620-те анкетирани работодатели 14% предвиждат да увеличат нивата на заетост през четвъртото тримесечие на годината, 18% не очакват промяна в плановете си за заетост и само 5% от очакват да намалят работната сила.  \nСред регионите Плoвдив oтчитa нaй-oптимиcтичнaтa пpoгнoзa - 18% увеличение на наетите. Haд 10% e пpoгнoзиpaният pъcт в Coфия, Bapнa и Бypгac. \n    \n", "date": "2017.09.13", "title": " До края на годината най-много работници ще наемат в строителството"}
{"url": "http://duma.bg/node/152493", "text": "Концесията на Централната минерална баня в София окончателно се провали. След 9-годишно търсене на концесионер общинските съветници ще решат окончателно утре процедурата да бъде прекратена. През 2008 г. решението им бе да се намери кандидат, който да превърне старата баня в модерен водолечебен и СПА център. В него трябваше да се предоставя лечение с минерална вода, ресторантьорство, фитнес услуги, фризьорски и козметични услуги, организиране на културни мероприятия. Предложеният срок на концесията беше 20 години, а концесионерът да инвестира поне 7,3 млн. лв. до въвеждането на обекта в експлоатация и още 1,8 млн. лв. за периода на концесията. Процедурата бе променяна няколко пъти, а срокът удължаван многократно. Въпреки това обаче не се появи нито един кандидат. \nОбщинските съветници от комисията по околна среда приеха програмата за оползотворяване на хидротермалните ресурси от находищата на минерални води и стратегия за използване на потенциала от минерални води и земна топлина. Главният архитект заяви, че се водят разговори със \"Софийски имоти\" за използване на част от парк \"Възраждане\", където да бъде построен СПА център с аквапарк. За него ще се използва минералната вода от находището \"Баталова воденица\", което е в най-добро състояние от всички осем, стопанисвани от общината. Има инвестиционен интерес и към използване на водата от находището \"Централна баня\" за СПА хотел. \nОбщинските съветници решиха вчера, че старите бани в \"Горна баня\" и \"Овча купел\" ще трябва да се използват и за лечебни, и СПА процедури. Преди близо година СОС подкрепи изненадващото предложение те да бъдат превърнати в центрове за върхови научни постижения, като за проектите се кандидатства по оперативна програма \"Наука и образование за интелигентен растеж\".   \n", "date": "2017.09.13", "title": " Концесията на Централната баня в София окончателно се провали"}
{"url": "http://duma.bg/node/152494", "text": "Станалата скандално известна с намерението си да строи небостъргач върху зелена площ в кв. \"Стрелбище\" компания НИКМИ е асфалтирала незаконно зелена площ, която е общинска собственост. Това стана ясно по време на заседание на комисията по околна среда към Столичния общински съвет. Съветниците разглеждаха искане на фирмата за право на преминаване през общински терен, който е разположен между трите кули на \"Милениум център\" на бул. \"България\". Отказвайки тази възможност, общинарите бяха осведомени от главния архитект Здравко Здравков, че НИКМИ вече са асфалтирали незаконно същия терен. Той не само е отреден за зелена площ, а е и публична общинска собственост. Архитектът вече е сезирал ДНСК, а това вчера направиха и общинските съветници от комисията. Те решиха да изпратят и писмо до кмета на район \"Триадица\" Николай Терзиев, който миналата година е дал положително становище на старо искане на НИКМИ за право на преминаване през въпросния общински терен.  \nОбщинските съветници предприеха и първите мерки след лятната си ваканция да защитят зелената площ в кв. \"Стрелбище\", върху която НИКМИ иска да строи небостъргач. Вчера те прекратиха производството по одобряване на проект за Подробен устройствен план в района, с което фирмата губи правното основание да иска разрешение за строеж на високата сграда. Главният архитект обяви, че от общината ще поискат да се обяви за нищожно съдебното решение, което защитава инвеститора и нарежда на Здравков да издаде разрешение за строеж. Той все още отказва да го направи и вече има ново нареждане да бъде глобен. Здравков отново припомни, че съдебното решение на практика отменя Подробния устройствен план. От думите му стана ясно, че кметът Йорданка Фандъкова е наредила проверка на всички сгради на НИКМИ. \"От фирмата са изключително арогантни, възползват се от всички вратички на закона и битката ще бъде сериозна\", обобщи Здравков. В рамките на терена има 56 дървета, за които няма разрешение за отсичане.   \n", "date": "2017.09.13", "title": "НИКМИ асфалтирала незаконно зелена общинска площ "}
{"url": "http://duma.bg/node/152495", "text": "\"София разполага с малко над 7000 легла в 10-те петзвездни и 39-те четиризвездни хотела, а трябва да приеме 22 000 добре платени чиновници от Европа по време на председателството на ЕС. Как ще планираме туристическия поток през първата половина на 2018 г. и ще решим тази задача?\" Това пита лидерът на БСП и зам.-председател на Комисията по транспорт и туризъм в Столичната община по повод обсъждането на Стратегията за развитие на София като туристическа дестинация 2017-2030 г. \n\"Настаняването на гостите е голям проблем за столицата. Той трябва да бъде разрешен така, че да не изпаднем в ситуация на липса на легла\", коментира Паргов. По думите му чиновниците от Брюксел не са просто посетители в страната, те са нашите имиджмейкъри. \"Това са хора с претенции, които обикалят света. И ще разказват на всичките си приятели и познати за преживяванията си тук. А мнението от първа ръка винаги е най-меродавно. Много ми се искаше да видя в тази стратегия корелационен анализ на факторите, които влияят върху тренда на развитие на София като туристическа дестинация\", подчерта Паргов. По думите му липсва и сравнителен анализ как София се позиционира спрямо другите столици от Балканите. Според Паргов предложената стратегия няма нужната конкретика, а може да бъде по-концептуална. Нали точно това е смисълът на една стратегия - да даде визия, да покаже концепция за развитие в съответната сфера, уточни Паргов. означения. \n    \n", "date": "2017.09.13", "title": " Паргов пита как ще настаним 22 000 гости за председателството на ЕС"}
{"url": "http://duma.bg/node/152496", "text": "Заплатите на общинските служители в Казанлък да бъдат увеличени, предлага председателят на групата общински съветници от \"БСП лява България\" Пламен Караджов. \n\"В края на май трудовото възнаграждение на кмета на общината бе увеличено с 61% и стана 2600 лв. Това е максималният размер, който бе внесен не по установения нормативен ред от съветниците от \"Експерти за Казанлък\". Тогава кметът премълча, но да видим дали сега ще отмине предложението. Надяваме се \"Експерти за Казанлък\" да бъдат последователни и да подкрепят доклад за увеличаване на заплатите този път не за общинското ръководство, а за служителите\", подчертава Караджов.  \nПовишението автоматично доведе и до увеличаване на парите, които получава председателят на Общинския съвет в Казанлък, припомня социалистът. Според него това е и една от причините много от специалистите в общинската администрация да напуснат и да не се задържат експерти с висока квалификация. \nКараджов предлага средната брутна заплата в общинската администрация и на кметовете  да се увеличи с 200 лв. от 1 октомври. Той припомня, че през последните 5 години минималната заплата в страната е увеличавана 6 пъти, като с последното увеличение през 2016 г. тя стана 460 лв. Възнагражденията на кметовете не са променени, а техните ангажименти са денонощни, категоричен е Караджов.     \n", "date": "2017.09.13", "title": "Увеличение на заплатите в Казанлък предлагат от левицата "}
{"url": "http://duma.bg/node/152497", "text": "Лидерът на БСП Корнелия Нинова и членове на ръководството на партията представиха на посланиците на страните членки на ЕС проекта на левицата за антикорупционен закон на работна закуска. Това съобщи зам.-председателят на ИБ на БСП Деница Златева на брифинг вчера. Срещата е продължение на започналите консултации със съсловни организации и представители на съдебната власт по законодателството за борба с корупцията. \"Запознахме дипломатите с основните принципи, върху които е стъпил нашият проект. Той им беше изпратен, преведен на английски, преди две седмици, защото сме твърдо убедени, че тази чувствителна тема трябва да бъде дискутирана и в тесен диалог с европейските партньори\", обясни Златева. Тя припомни, че през ноември се очаква да излезе и следващият доклад по механизма за сътрудничество и оценка. \n\"Преди близо година декларирахме пред посланиците нашето категорично намерение БСП да изработи своя концепция за антикорупционно законодателство и за съдебна реформа и те да бъдат приоритет за политиките на левицата\", поясни Златева. Уверихме посланиците, че темата ще е основна в работата на ПГ на \"БСП за България\", но това не произтича от факта, че очакваме доклада на ЕК, подчерта тя. Основният принцип, върху който е стъпило законодателното ни предложение, се базира върху волята и желанието за реални резултати в борбата с корупцията, а не просто за механично обединение на няколко съществуващи към момента институции, и това е залегнало в основните препоръки в доклада от януари, твърди Златева. Тя уточни, че текстът е представен и пред посланиците на САЩ и Русия и че тепърва ще се организират срещи с дипломати на държави извън ЕС. \n\"Наблегнахме на разликата, които има между нашия проект и този на правителството. Очертахме и основните пунктове, от които не бихме отстъпили. Това са разследващите правомощия на новосъздадения орган, неговата структура, както и той по назначение да бъде достатъчно отдалечен от изпълнителната власт и мнозинството в НС. Нашето предложение е това да е президентът\", обясни зам.-председателят на ПГ и член на ИБ на БСП Крум Зарков. Той посочи, че посланиците са се интересували за времевия порядък, в който ще се проведат дебатите. Гарантирахме нашата готовност това да се случи сравнително бързо, така че да имаме качествен законодателен продукт през тази сесия на парламента, уточни Зарков. Той обяви, че вече е проведена среща с представители на Венецианската комисия и ще им бъде изпратен законопроектът на БСП, което ще гарантира съгласувани права на лицата, попадащи под дейността на агенцията. \nЗарков отхвърли обвиненията, че адвокати извън БСП са изработили новия закон. Той е категоричен, че проектът е дело на членове на правната комисия на партията и е бил подложен на обсъждане в НС на БСП. Зарков допълни, че документът е бил изпратен само за консултация до кантората \"Илиев и партньори\", с която левицата си сътрудничи от 5-6 години. \nСоциалистът опроверга изказване на Цветан Цветанов, че двата проекта се припокриват на 75%. \"Ако може да се говори за подобно нещо, то е най-много 25%. Основната разлика между двата закона е, че този на левицата се върти около наказателното преследване на корупционните практики, докато управляващата партия се фокусира върху гражданската конфискация\", коментира Зарков. Социалистите гарантираха пред посланиците готовността си през тази сесия на НС България да има качествен законодателен продукт \n     \n", "date": "2017.09.13", "title": "БСП запозна посланиците от ЕС с антикорупционния си закон "}
{"url": "http://duma.bg/node/152498", "text": "Окръжният съд в Пазарджик потвърди определението на Районния съд, с което на бившия председател на Общинския съвет в Септември Лазар Влайков бе наложена постоянна мярка за неотклонение \"домашен арест\". Като мотиви от тричленния съдебен състав посочват, че Влайков не е осъждан, няма опасност да се укрие или да извърши друго престъпление. Определението на магистратите не подлежи на обжалване. \nПрокуратурата, която настояваше Влайков да остане в ареста, изнесе нови данни за нощта на убийството на Наско Тонкев във Виноградец, за което беше обвинено 6-годишно дете. Разпечатката от мобилния телефон на Влайков показва, че в нощта на престъплението той е звънял над 15 пъти на съпругата си. Показанията на свидетели обаче сочат, че тя е била на тържеството. \nПрокуратурата обвинява Влайков за това, че по време на тържество не е взел необходимите мерки за сигурност, предоставил е оръжието си на дете. Прокурор Васил Малинов представи пред съдебния състав резултатите от две химични и една съдебномедицинска експертиза. Според химичната експертиза натривките по ръцете на детето, Влайков и Тонкев сочат, че по тях има едни и същи по състав микрочастици, а по убития - други. Прокуратурата обърна внимание и на резултата от съдебномедицинската експертиза, че малчуганът е стоял отдясно на убития, така че няма как то да го е простреляло.   \n", "date": "2017.09.13", "title": " Лазар Влайков остава под домашен арест"}
{"url": "http://duma.bg/node/152499", "text": "Полицаите отново излизат на протест на 14 септември. Това стана ясно след среща между заместник-вътрешния министър Стефан Балабанов и представителите на синдикатите. Вчера двете страни се срещнаха, за да обсъдят с колко и от кога да се увеличат заплатите. До разбирателство обаче не се стигна. Вместо това тонът и от двете страни се повиши, а синдикалистите излязоха от разговорите с решение за още протести. Искането на синдикатите е заплатите на полицаите да се увеличат със задна дата от първи февруари.  \n136 млн. лв. ще са необходими на МВР за увеличаване на заплатите с 15% в следващата година, заяви Балабанов. От финансовата дирекция на МВР представиха план и отчети, според които увеличението е невъзможно, тъй като в момента министерството не разполага с тези средства. Синдикатите предложиха минималната заплата в МВР да бъде обвързана с минималната или средната за страната.  \nОт синдикат \"Огнеборец\" поискаха нов закон за МВР и изцяло нов закон за пожарната. Националният синдикат на гражданската администрация в МВР настоява за промяна на статута на държавните служители, за промяна на начина, по който се изчислява работното им време, и за допълнителни пари за работа с класифицирана информация. Освен това от НСГА настояват на работещите държавни служители при извънредност да се плаща пълната изработена сума. Такъв е случаят с последните избори. От МВР обясниха, че такава промяна може да стане само с корекция на Кодекса на труда.   \n", "date": "2017.09.13", "title": " Полицаите отново излизат на протест"}
{"url": "http://duma.bg/node/152485", "text": "Имаме над 80 акции срещу педофили през изминалата година, каза началникът на отдел \"Трансгранична организирана престъпност\" в ГДБОП Явор Колев. По думите му хакерите много лесно манипулират децата и достигат до тях, като първо се свързват с тях в социалните мрежи, подхождат добронамерено и достигат до тях и в скайп. Колев обясни, че точно през тази мрежа те скланят децата да правят видео с неприлично съдържание. А след това го използват, за да ги изнудват да продължат. \nПо думите на Колев широко разпространено е споделянето на файловете със сексуална злоупотреба с деца. Педофилите започват своята дейност с обмен на файлове с такова съдържание, впоследствие се стига и до реален контакт с дете, което води и до среща и посегателство над детето, обясни специалистът. По думите му най-уязвими са децата между 7 и 11 г. Друго поле за действие на педофилите са сайтове за деца. Там е регистриран случай на педофил с 4 фалшиви профила и над 800 контакта.  \nНяма данни играта \"Син кит\" да има влияние в България, според европейските и руските ни партньори, каза Колев. \n    \n", "date": "2017.09.13", "title": "ГДБОП за година провели 80 акции срещу педофили "}
{"url": "http://duma.bg/node/152486", "text": "Омбудсманът Мая Манолова изпрати препоръка до министъра на образованието и науката Красимир Вълчев с настояване да бъдат предприети необходимите мерки за пресичане на езика на омразата, използван спрямо децата със специални образователни потребности и представянето им по дискриминационен начин. Реакцията на омбудсмана е по повод дискриминационното отношение на варненската учителка Христина Шиндова, която определи децата със специални образователни потребности като \"зверски опасни\". Манолова е категорична, че такива изказвания са недопустими и несъвместими с ценностите на демократичното общество. \"Подобни мнения, с които се етикетират децата със специални образователни потребности и се оспорва правото им на образование, са изключително опасни и обезпокоителни, още повече изказани от учител и подкрепени от други\", пише в препоръката си Манолова. \nШиндова, която е учителка в детска градина, стана известна с изказването си във фейсбук в края на август по повод 15-годишното момче, което отне живота на 11-годишно момиче в Бургас. \"Спрете с \"приобщаващото образование\"! Върнете специалните градини и училища и пансиони за тези деца! Това е опасно за бъдещето на тази планета! Осъзнайте се!\", призова тогава учителката, която също работи с деца със СОП. Тогава срещу нея скочиха от няколко организации на родители на деца с проблеми, а по-късно тя бе наказана.     \n", "date": "2017.09.13", "title": " Омбудсманът се разгневи на учителка, нарекла деца \"зверски опасни\""}
