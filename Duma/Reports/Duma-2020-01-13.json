{"url": "https://duma.bg/sofiya-na-15-myasto-po-mrasen-vazduh-v-sveta-n206827", "text": "София е била на 15 място в света по замърсен въздух вчера, показват данни на сайта  airvisual.com. Класацията води Сараево в Босна и Херцеговина, следван от Дака в Бангладеш, на трето място бе столицата на Австралия Канбера, където седмици наред горят огромни пожари и затова въздухът е мръсен и запрашен.  Най-замърсен вчера бе въздухът в районите на \"Младост\", \"Надежда\", \"Павлово\" и \"Хиподрума\", където праховите частици са в оранжевия сектор на опасно мръсен въздух. Заради повишените нива на фини прахови частици на 10 януари буферните паркинги на метрото бяха безплатни.", "date": "2020.01.13", "title": " София на 15 място по мръсен въздух в света"}
{"url": "https://duma.bg/sportat-po-televiziyata-dnes-n206843", "text": "21.45 Парма - Лече 4.00 Куйонг Класик в Мелбърн 14.30 Енисей - Жельона гура 2.00 НЙ Рейнджърс - НЙ Айлъндърс 8.00 Турнир в Аделаида (мъже) 11.00 и 13.45 Ски (гигантски слалом, младежи) 15.00 и 20.45 \"Мастърс\" в Лондон", "date": "2020.01.13", "title": "Спортът по телевизията днес"}
{"url": "https://duma.bg/v-omurtag-zhiveyat-na-voden-rezhim-ot-30-godini-n206830", "text": "Жителите на Омуртаг вече 30 години са на воден режим, при това много по-строг, отколкото в Перник. Дневният разход на вода е около 20 литра на ден. На много места по обяд вода няма. Тя се пуска сутрин и вечер за по 2 часа. Омуртаг се захранва от извор в Сливенско, а водата идва по 45 километра тръби. \"От юли не е валял дъжд. Дебитът на водоизточника, който нормално при влажна година е над 50 литра в секунда, в момента е 23. И тръгвайки 23 литра от Кипилово, в град Омуртаг пристигат около 16. Има загуби по трасето. Проблемът е, че когато спрем за отстраняване на авария, водата после пътува 11 часа\", обяснява Явор Миланов, управител на ВиК в Търговище. Най-големите загуби не са по водопровода от Сливенско до Омуртаг, а по тръбите вътре в града. \"При население около 6000 човека и норма 120 литра - това са 700 кубика на ден. В момента в града влизат около 1400 кубика на ден и тя не достига\", уточнява Миланов. Решението да има постоянно вода в града е в нова ВиК мрежа, която да намали загубите. Има изготвен проект за подмяна на вътрешната водопроводна мрежа и се чака финансиране, казва шефът на ВиК. Според него реализацията на проекта ще отнеме около 2 години, а стойността му е около 12 млн. лева. Докато чакат това да стане, гражданите на Омуртаг поне няма да имат увеличение на водата и тя ще остане 2,20 лв. за кубик.  ", "date": "2020.01.13", "title": "В Омуртаг живеят на воден режим от 30 години"}
{"url": "https://duma.bg/novi-trusove-v-zdravnata-sistema-n206828", "text": "Няколко месеца преди края на мандата си управителят на НЗОК д-р Дечо Дечев атакува министъра на здравеопазването. За обещаните от правителството 50 милиона лева за заплати на сестрите шефът на НЗОК казва, че е невъзможно да се обещаят пари от държавния бюджет в модел, в който приходите на болниците са от дейности. По думите му се прокарват лобистки закони - частните болници са освободени от обществени поръчки, а държавните и общинските не са, на НЗОК е забранено да изисква от частните болници финансови показатели за тяхната дейност, а екипът на МЗ още не е успял да свърши националната информационна система.  Според д-р Дечев е необходима и реорганизация на здравната каса. \"В няколко случая през годината каруцата беше поставена пред коня. Първият бяха тези прословути 50 млн. лв. (за медицинските сестри-б.р.), че ще се дадат от бюджета на държавата. И най-парадоксалното, че това го предлагат хора, на които професионалният живот е минал в правене на бюджета\", това заяви пред Дарик управителят на НЗОК д-р Дечо Дечев. Той е категоричен, че е невъзможно да се обещаят пари от държавния бюджет в модел, в който приходите на една болница се получават на база дейност. Единственият начин е, ако се повишат цените на определени дейности, обясни шефът на НЗОК защо през юли 2019 г. се повишиха цените на определени дейности. Три месеца по-късно се каза, че се дават 200 млн. лв. за увеличаване на цените на някои клинични пътеки и отново касата бе поставена пред свършен факт, припомня Дечев.  Прокарват се лобистки закони, заяви Дечев и попита защо частните болници са освободени от обществени поръчки, а държавните и общинските не са. Дечев припомня, че преди година и половина бил прокаран и друг лобистки текст, според който било забранено на НЗОК да изисква от частните болници финансови показатели в тяхната дейност, докато държавните и общинските дават такива отчети. Дечев дава пример и с лекарства: \"едно и също конкретно лекарство на един и същи производител, когато се отчита от държавна и общинска болница, се плаща от касата на 150 лв., а когато се отчита от частна, го плащаме на 1050 лв. Разликата е 7 пъти. Защо ви ги казвам тези неща? Защото всеки греши, но разумният човек си вади изводи и не повтаря грешките си. Ние обаче - един път пипаме котлона, втори път, трети път - животно да беше, щеше да се научи, че котлонът пари. Ние обаче не се научихме\".  Според Дечев е необходима реорганизация на НЗОК - да няма 28 структури в страната, а 6. Според него необходима е и \"ревизия на броя на болниците. Ако съществуващият ресурс се инвестира в по-малък брой лечебни заведения, отколкото са тези 387, с които касата в момента има договор, парите ще бъдат достатъчни, без да се нарушават достъпът и качеството на лечението. А екипът на МЗ и тази година не успя да свърши националната информационна система\", казва Дечев. По думите на Дечев тревожно е положението с медицинските стандарти и правилата, по които се работи, нищо не се прави и по фармако-терапевтични ръководства, които определят унисона на терапиите. Аз си отивам на 12 март, защото ангажиментът, който съм поел, е за един мандат, който изтича тогава, обяви оттеглянето си от поста д-р Дечев.", "date": "2020.01.13", "title": "Нови трусове в здравната система"}
{"url": "https://duma.bg/sasht-sa-protiv-balkanski-potok-iskat-da-promenim-konstitutsiyata-n206829", "text": "САЩ са против продължението на газопровода \"Турски поток\" през България, по който ще се доставя газ за Югоизточна Европа, защото го смятат за геостратегически проект на Русия. Това заяви в интервю за БНР зам.-държавният секретар по политическите въпроси Дейвид Хейл, който трябваше да води американската делегация у нас, но остана във Вашингтон. Припомняме, че в сряда, преди да отпътува за Босфора за откриването на \"Турски поток\", премиерът Бойко Борисов изрази увереност пред гостите от САЩ, че Вашингтон ще подкрепи т.нар. \"Балкански поток\", защото това ще гарантира енергийната ни независимост. \"Съзнаваме, че енергийната сигурност е много важна за Европа и разбираме, че когато нашите съюзници имат сигурен достъп до енергоизточници, те са по-силни, по-благонадеждни съюзници. Проблемът е, че Москва има други възгледи и използва енергоизточниците си като политически инструмент за упражняване на влияние, да разделя Европа. \"Северен поток 2\" и втората линия на \"Турски поток\" са проблем, защото не осигуряват енергийна диверсификация за Европа, но дестабилизират Украйна, тъй като заобикалят тръбопроводите на нейна територия. Това е още едно средство на Русия да се наложи над Европа и да допринесе за нестабилността\", коментира Хейл. \"Продължаваме да работим с вас за укрепване на демокрацията, на върховенството на закона и на противодействието на корупцията\", каза още помощник държавният секретар. \"Наскоро се договорихме да проведем диалог за реформа в конституцията и отчетност на съдебната власт. Приветстваме, че България се нагърби с водеща роля по редица регионални проблеми, но силата й зависи от силата на нейната демокрация\", каза Хейл.", "date": "2020.01.13", "title": "САЩ са против \"Балкански поток\", искат да променим конституцията"}
{"url": "https://duma.bg/koy-hrani-darzhavata-n206832", "text": "След грандиозния скандал с теча на лични данни от сървърите на приходната агенция през миналото лято тя не се посвени да се похвали с рекордни постъпления. Според официално разпространената от НАП информация се оказва обаче, че обикновените граждани са внесли повече пари в хазната, отколкото бизнесът. От данъка върху доходите на физическите лица за миналата година в бюджета са влезли 3,6 млрд. лв., а постъпленията от корпоративни данъци са 2,8 млрд. лв. Нетните приходи от ДДС възлизат на 6,8 млрд. лв. Този данък се калкулира върху  . Очевидно ситуацията около данъците се доближава до положението с чуждите инвестиции. Там непрекъснато управляващите ни заливат с хвалби за \"огромния\" размер на чуждите вложения, а се оказва, че най-много пари у нас, по традиция от последните години, идват от гурбетчиите. Двадесет милиарда лева вече наближават парите по тази линия. Логичен е въпросът защо се стига до подобни аномалии. Според доклада \"Избягалите данъци\", подготвен от неправителствени организации, България е сред лидерите по укриване на данъци от едрия бизнес сред страните от Централна и Източна Европа. Компаниите с най-голям оборот у нас не плащат данък на държавата, а даже получават данъчни преференции от над 150 млн. лв., които ползват по една или друга линия.  България води не само по отношение на либералното данъчно облагане на бизнеса. В сравнение с другите страни българският бюджет най-силно разчита на \"скритите\" данъци. ДДС и акцизите върху горивата и тютюневите изделия формират над 70% от данъчните приходи в хазната у нас, докато средната норма на \"скритите\" данъци за страните в региона е с около една трета по-ниска. Така данъчните подаръци за бизнеса падат върху плещите на обикновените хора.  Според друг доклад, на Организацията за икономическо сътрудничество и развитие, българите плащат повече данъци и осигуровки, отколкото жителите в редица страни с по-висок стандарт. По последни данни в момента облагането на труда у нас е над средните 36% за страните от ОИСР за 2016 г. В България отчисленията за данък върху доходите и различните видове осигуровки достигат 41,40%., от които само 18,36% се падат на работодателите. Така облагането на труда в България е по-високо, отколкото в Гърция, Испания, Естония и Полша, а далеч зад нас са богати държави като Люксембург и САЩ. Като се включат данъчните облекчения за работещи родители с деца, средният процент на удръжките в страните от ОИСР пада от 36 на 26,6%. У нас отстъпките за работещи родители са повече от скромни. Настина безплатен обяд няма, но въпросът тук е защо той винаги трябва да се плаща от обикновените хора.", "date": "2020.01.13", "title": "Кой храни   държавата?"}
{"url": "https://duma.bg/yosif-miladinov-e-%E2%84%961-pri-mladite-n206834", "text": "16-годишният плувец Йосиф Миладинов бе избран за най-добър млад спортист на България за 2019 г. в анкетата на специализирания сайт за детско-юношески спорт Viasport.bg. Плувецът, който живее и тренира в Швейцария, получи 788 т. от участвалите в 9-ото допитване точно 100 журналисти, гласували за 55 спортисти на възраст до 19 г. През 2019 г. Миладинов спечели бронзов медал на 50 м бътерфлай на Световното първенство за юноши и сребърен медал на 100 м на Европейското за юноши, като покри олимпийски норматив „А“ за Токио 2020, и подобри общо 10 национални рекорда за две възрасти. Той стана и шампион на Швейцария, и очаквано не присъства на церемонията в Централния военен клуб в София, за да получи лично наградата си, но благодари на организаторите чрез специално видео обръщение. По традиция за победителя имаше колело от българския производител Sprint. Миладинов донесе на плуването трети приз за най-добър млад спортист, след поредните 2 първи места на Антъни Иванов (за 2016 и 2017 г.).  Втора с 520 т. в класацията остана победителката за 2018 г. Александра Начева (лека атлетика - троен скок). Трета с 507 т. е носителката на Световната купа на сабя за девойки (до 20 г.) Йоана Илиева с 507 т. В топ 10 място намериха още Светла Згурова (модерен петобой), Едмонд Назарян (класическа борба), Нургюл Салимова (шахмат), Ангел Русев (вдигане на тежести), Владимир Гърков (волейбол), Валентин Андреев (лека атлетика - чук) и Александра Фейгин (фигурно пързаляне). Мартин Стоев категорично бе избран за Треньор №1 на подрастващите за годината със 750 т., изпреварил далеч втория Ангел Стойков (футбол) 200. Гласове във вота получиха и Веселина Златева (хандбал), Таня Гатева (баскетбол) и Стефан Георгиев (плуване).  Воденият от Стоев национален отбор по волейбол за юноши (до 17 г.) стана Отбор №1, след като през миналата година спечели сребърните медали от европейското първенство в София и злато от Балканиадата. Младите волейболисти, които в София в момента се борят за директно класиране на европейското (до 18 г.) през лятото, изпревариха с огромна преднина подгласниците си от националния тим по шахмат (девойки) и юношеските национали по футбол (до 19 г.). Тази година Viasport.bg връчи и три специални приза. „Воля за победа“ отиде у 14-годишния футболист на ФК Национал (София) Кубрат Комсалов, който е диагностициран с диабет и е вдъхновение за съотборниците и добър пример за съперниците си. Наградата се връчва за трета година.  16-годишният национал на България по баскетбол на колички Цветомир Цветков пък стана първият носител на приз „Вдъхновение“. 12-годишната състезателка по водна топка на клуб „Локомотив - Никола Нанов“ Анелия Янева бе излъчена от Фондация „Емил Шарков“ и получи приза „Деца на бащи герои“, който се присъжда на деца на загинали служители на МВР. ", "date": "2020.01.13", "title": " Йосиф Миладинов   е №1 при младите "}
{"url": "https://duma.bg/svalyat-tsenata-na-nevlezlite-v-sila-tol-taksi-n206824", "text": "Цените на невлезлите още в сила тол такси ще бъдат намалени, а обхватът на платените пътища редуциран. С това се съгласи през миналата седмица премиерът Бойко Борисов след среща с превозвачите, които заплашиха днес да има национална стачка и да спрат превозите. Министърът на регионалното развитие Петя Аврамова обяви, че пътищата втори клас (2932 км) отпадат, а тол системата тръгва от 1 март 2020 г. Новите, по-ниски цени, пък ще бъдат публикувани днес за обществено обсъждане. Те ще са тези, предложени от бранша, каза Аврамова. Така тировете ще плащат вместо по 18 ст. по 11 ст. на км за преминаването през магистралите, каквото беше нашето предложение, обясни Йордан Арабаджиев, изпълнителен директор на Съюза на международните превозвачи, след срещата. С новата отстъпка обаче няма яснота как ще бъдат изпълнени заложените приходи в бюджет 2020 от тол такси от 450 млн. лв. Първоначално премиерът Бойко Борисов, който наричаше тол системата \"печатницата за пари\" се надяваше на над 1 млрд. лв. годишни приходи. Превозвачите твърдят, че и с тяхното предложение за тарифа ще се изпълни заложеното в бюджета. Все пак след три месеца от работата на тол системата ще има нова среща и при необходимост тарифите ще се актуализират. \"Ако след три месеца търговска експлоатация на тол системата приходите са такива, каквито се очакват, продължаваме да работим по този модел. Ако не са такива, каквито са очакванията, тогава поехме ангажимент да седнем и да разговаряме за обсъждане и актуализация на нови тарифи\", каза Йордан Арабаджиев. \"През юни ще се проведе нова среща, на която при необходимост тарифите ще бъдат актуализирани\", каза и регионалният министър. От обхвата на тол системата отпадат включените втори клас пътища, казаха участниците в срещата. Това означава, че камионите и автобусите ще плащат само за магистрали (796 км) и първи клас пътища (2322 км). Това е общо 3118 км републикански пътища, което е 7,8 на сто от цялата пътна мрежа у нас - републиканска и общинска (около 40 000 км). От обхвата на тол системата отпадат 2932 км втори клас пътища, които бяха включени в платеното преминаване. Това е редукция на половината от одобрените от правителството в края на миналата година 6050 км платени пътища. Първоначално държавата искаше платени да са 10 800 км, но ги намали под натиска на превозвачите. Според бившия министър на транспорта и председател на Балканския форум за транспорт и инфраструктура Петър Мутафчиев това, което е договорено на срещата с премиера, няма да реши проблемите на българските пътища. Той каза пред БНР, че таксите на превозвачите и тези от разчетите на Световната банка рязко се разминават. Той попита дали държавата ще заведете дело срещу Световната банка, която направи изчислението какви да бъдат тол таксите. Там има такси от 33-39 ст. на километър, даже 90 ст. за определен тип камиони. \"Ще поискаме ли тези пари, които са на данъкоплатците, да се върнат обратно на държавата. Значи Световната банка не е била точна в прогнозите и тя е заблудила българското правителство\", попита той. Според него диалогът върви като \"след дъжд качулка\". \"Всички тези спорове няма да доведат до ефективната работа на системата, т.е. тя да даде този ефект, че ние да имаме по-добри пътища, да можем чрез по-добрите пътища да повлияем върху по-интензивното развитие на пътната мрежа в страната, а също и да помогнем за безопасността на движението\", заяви той. По неговите думи е време да се направи една проверка и да се разбере кой казва истината в АПИ за целия този процес на формиране на системата. Трябва да има отделени пари за поддръжката на второкласна, третокласна и първокласна пътна мрежа, подчерта той и заяви, че тази система и тази политика на правителството не дават това решение.", "date": "2020.01.13", "title": "Свалят цената на невлезлите в сила тол такси"}
{"url": "https://duma.bg/sindikatite-iskat-stomana-pak-da-poluchava-voda-ot-studena-n206831", "text": "Федерациите \"Металици\" на КНСБ и \"Металургия\" на \"Подкрепа\" настояват в писмо до премиера Бойко Борисов \"Стомана Индъстри\" да получава вода от изпразнения яз. \"Студена\". Според синдикатите осигуряването на възможност да се ползват по 5-6 хил. куб. метра вода от \"Стомана\" при евентуално замръзване на алтернативните водоизточници няма да се отрази на водния режим в Перник, тъй като количеството е малко.  Припомняме, че бившият екоминистър Нено Димов беше оставен в ареста за постоянно и е обвинен в умишлена безстопанственост, че не е спряна водата за стоманодобивното предприятие и \"Топлофикация Перник\". Дружеството ВиК в Перник коректно е подавало данни, че водата е намалявала, но Димов не е спрял водата за промишлеността, твърдят от прокуратурата. Ако това не се беше случило, сега във водоема щеше да има 7 млн. куб. метра вода и близо 100 хиляди души нямаше да са на воден режим. И други длъжностни лица, не само от МОСВ ще бъдат привлечени под наказателна отговорност за водната криза в Перник, съобщи наблюдаващият прокурор Ангел Кънев. Той подчерта, че до момента събраните доказателства са 59 тома, а разпитите продължават. Доказателства се събират и спрямо бившия управляващ пернишкото ВиК Иван Витанов. Доставките на вода от \"Студена\" за \"Стомана\" бяха спрени при избухването на водната криза. От \"Софийска вода\" посочиха след проверка, че предприятието консумира огромни количества вода. Заради тези констатации от \"Стомана\" обявиха, че ще съдят ВиК дружеството, което обслужва столицата. Оттам пък отвърнаха, че на практика това е невъзможно. Преди дни кметът на Перник Станислав Владимиров категорично заяви, че в тази критична ситуация \"Стомана\" няма да получи вода от \"Студена\". Синдикалното писмо до Борисов е само един елемент от кампанията за включване на предприятието обратно към язовира. В последните дни неговата управа обяснява как има международни поръчки, чиято забава ще го принуди да измести производството си извън България. В медии пък бе изтъкнато, че \"Стомана\" е редовен платец на местното ВиК, което щяло да фалира без нея. От \"Стомана\" удобно са \"забравили\", че имат възможност за водохващания от река Струма, а могат да ползват и язовир \"Пчелина\", който е изграден за нуждите на предприятието. В него към момента има почти 20 млн. куб. м полезен обем, докато в язовир \"Студена\" към края на декември имаше едва 1,525 млн. За да се черпи вода от \"Пчелина\" обаче трябва да се възстанови помпената станция и да се отпуши бетонен канал, които са занемарени през годините. Перничани продължават да протестират заради жестокия воден режим. В събота стотици граждани се включиха в автошествие. Те тръгнаха от зала \"Борис Гюдеров\" към село Студена, където се проведе втората част от протеста \"Вода за Перник\". Исканията на протестиращите са за трайно решаване на проблема, безвъзмездна държавна помощ за общината, намаляване на сметките им за вода, както и оставки на всички длъжностни лица, отговорни за кризата. Недоволните перничани настояват също така хидроинженери и специалисти възможно по-скоро да изработят авариен план за справяне с бедствието. Междувременно стана ясно, че лидерът на Младежката организация на ГЕРБ в Радомир Борислав Иванов поема управлението на ВиК в Перник. ", "date": "2020.01.13", "title": "Синдикатите искат \"Стомана\" пак да получава вода от \"Студена\""}
{"url": "https://duma.bg/dzhokovich-i-sarbiya-praznuvat-s-hit-na-kameliya-n206837", "text": "Новак Джокович и съотборниците му от националния отбор на Сърбия отпразнуваха триумфа на АТП Къп с неостаряващия хит на българската певица Камелия - \"Луда по тебе\". Световният №2 в тениса пусна видео в инстаграм, на което звучат ритмите на българската попфолк певица. И въпреки че спокойно сърбите можеха да чуят песента, която се изпълнява и от Лепа Брена, то Джокович, Виктор Троицки и компания предпочетоха българското изпълнение. Ноле не скри възхвалите си към родината ни, викайки \"Само България\". По време на песента Душан Лайович развяваше тениската си от турнира, която се оказа с цветовете на българското знаме – бяло, зелено, червено. Иначе в Сидни Сърбия спечели дебютното издание на турнира, след 2:1 победи над Испания на финала. Празненствата с песента на Камелия започват след 1,05 мин. на видеото.", "date": "2020.01.13", "title": "Джокович и Сърбия празнуват с хит на Камелия"}
{"url": "https://duma.bg/biznesat-e-platil-po-malko-danatsi-ot-grazhdanite-prez-2019-g-n206825", "text": "Приходите в държавния бюджет от данъка върху доходите на физическите лица за миналата година е 3.6 млрд. лв., а постъпленията от корпоративни данъци са 2.8 млрд. лв., официално съобщиха от НАП.  Нетните приходи от ДДС пък възлизат на 6.8 млрд. лв. Този данък се калкулира върху крайната цена на стоката или услугата и пак се поема от гражданите. Общите постъпления от данъци и осигурителни вноски по сметките на НАП възлизат на 23,870 млрд. лв. Сумата е с рекордните 2.8 млрд. лв. повече спрямо постъпленията през 2018 г. и с около 628 млн. лв. над планираното за годината, твърдят от приходната агенция. Данъчните приходи възлизат на 13.3 млрд. лв. Осигурителните вноски, постъпили в бюджета, са общо 10.3 млрд. лв. В това число влизат 6.2 млрд. лв. вноски за държавното обществено осигуряване, 2.6 млрд. лв. здравноосигурителни вноски и 1,5 млрд. лв. за допълнително задължително пенсионно осигуряване. \"Приходите в НАП са на рекордно високо ниво през 2019 г., като увеличението им значително изпреварва ръста на брутния вътрешен продукт. Увеличават се както доброволно внесените суми, така и тези, акумулирани в производство по събиране\", казва изпълнителният директор на агенцията Галя Димитрова. През 2020 г. в държавната хазна е планирано да постъпят рекордните 46,8 млрд. лв. приходи. Средно за един календарен ден българите ще изработват по 346 млн. лв., което означава, че ще са необходими близо 136 дни за попълване на хазната. Казано с други думи, Денят на данъчна свобода през 2020 г. ще настъпи на 15 май. Това е денят, в който гражданите ще спрат да работят за държавата и ще започнат да работят за себе си. Датата е символична и показва кога държавната хазна ще се попълни, ако всичко изработено бъде незабавно изземвано - ние я наричаме Ден на данъчна свобода, а по света е известна като Tax Freedom Day. Въпросните 136 дни отразяват общите приходи в консолидираната фискална рамка за 2020 г., но има някои специфични моменти, които следва да се отчетат. Живеещите в България отново ще получат помощ от европейските данъкоплатци, които ще ги \"отменят\" за близо 8 дни работа към държавата. Това отразява заложените в бюджета близо 2,7 млрд. лв. помощи от ЕС. Данъкоплатци у нас ще работят до 7-ти май за държавата, а в дните до 15-ти май ще бъдем отменени от европейските данъкоплатци. Най-много дни през 2020 г. ще са необходими за попълване на приходите от ДДС - 34 дни. За приходите от акцизи ще са нужни над 16 дни. За осигуровките ще е нужен над месец - 24 дни за социално осигуряване и 9 дни за здравно. Приходите от подоходните данъци ще се попълнят за близо 13 дни, а тези от корпоративни данъци - за малко над 8 дни. Други над 7 дни ще се работи само за да платим държавните и общинските такси. През последните години се наблюдава тенденция дните, необходими на българските данъкоплатци да попълнят тяхната част от бюджета да бъдат все повече и денят на данъчна свобода да идва по-късно. Основният работодател е длъжен в срок до 28 февруари 2020 г. да подаде справка по електронен път към Националната агенция по приходите (НАП), в която да обобщи доходите от трудови и извънтрудови правоотношения на служителите си за изминалата 2019 г. Основен работодател е този, за когото работим към края на годината. Към него обаче няма изискване да предостави данни за доходите на служителите от предишен работодател, ако той е от чужбина. Промените са свързани с новата услуга на НАП, чрез която физическите лица, които притежават персонален идентификационен номер (ПИК) или електронен подпис, не е нужно да подават декларация към институцията. За тези лица НАП ще изготви такава, а те имат задължение да я прегледат, нанесат поправки, ако такива са нужни, и да я одобрят. Изготвената от НАП декларация ще бъде създавана на базата на данните от работодателите и затова ще бъде налична от началото на месец март. Отговорност за верността на данните в подадената декларация носят само гражданите. В изготвената от НАП декларация няма да влизат доходите на физическите лица от наеми, освен когато наемател по договорите са юридически лица. Това означава, че ако физическо лице отдава имот под наем на друго физическо лице, първият трябва да нанесе в данъчната си декларация приходите си от тази дейност. Той има задължение и да внесе доходите си от сделки с ценни книжа на нерегулирани пазари или други облагаеми сделки. Остава възможността физическите лица да подават своята данъчна декларация и по хартиен или електронен път, като в този случай те вече не са длъжни да предоставят на институцията копие от служебна бележка от работодателите или от влязло в срок решение от ТЕЛК. Физическите лица обаче имат нужда от тези документи, за да могат коректно да попълнят или проверят данните в декларациите си. Остава и задължението лицата да покажат служебната си бележка от стар работодател на основния.", "date": "2020.01.13", "title": " Бизнесът е платил по-малко данъци от гражданите през 2019 г."}
{"url": "https://duma.bg/mz-vdiga-nad-25-pati-parite-za-autopsiya-n206826", "text": "От 120 на 320 лв. се увеличава заплащането за аутопсия. Това става ясно от проекта за промени в Наредба 2 от 2011 г. за условията и реда за извършване на съдебно-медицинските, съдебно-психиатричните и съдебно-психологичните експертизи. Предложението е на министрите на правосъдието, на вътрешните работи и здравеопазването. В момента в разходите за една съдебно-медицинска експертиза на труп (аутопсия) са включени режийни, както и разходи за медицински консумативи, транспорт, извършени изследвания (за определяне на съдържание на наркотици в урината и на алкохол в кръвта, за определяне на кръвни групи, хистологични изследвания и др.). В страната има 31 отделения, клиники и катедри по съдебна медицина в университетски и областни болници. Работят около 70 лекари с призната специалност по съдебна медицина, а голяма част от тях са в пенсионна възраст. Има области без специалисти по съдебна медицина и често се налага да бъдат командировани от други населени места. В 12 областни съдебно-медицински структури работи само 1 съдебен лекар, незаетите в страната щатни бройки са 7. Затова са необходими поне 20 нови щатни бройки за съдебни медици, а в момента специализиращите тази област са 7 души. ДУМА припомня, че друг проблем, който съществува от години, е ниското заплащане и на помощния съдебномедицински персонал - около 40 души в страната.  От предложението на тримата министри става ясно, че за прилагане на проектонаредбата за 2020-2022 г. ще са необходими 2 532 000 лв. От страна на МЗ ще са необходими 1 732 000 лв. за тригодишния период. За лекар със специалност е определена начална месечна основна заплата 1300 лв., а за професионалистите по здравни грижи и помощния персонал (медицински лаборанти, санитари, препаратори и помощник химици) - 950 лв. ", "date": "2020.01.13", "title": "МЗ вдига над 2,5 пъти парите за аутопсия"}
{"url": "https://duma.bg/voyuvashtite-v-libiya-prieha-primirie-n206817", "text": "Либийската национална армия (ЛНА) на фелдмаршал Халифа Хафтар обяви, че приема призива на Турция и Русия за прекратяване на огъня в Западна Либия в полунощ на 13 януари. В кратко изявление ЛНА добави, че примирието е условно и \"реакцията й ще бъде тежка при нарушение от противниковата страна\", съобщи в. \"Дейли Сабах\". Прекратяване на огъня обяви и Правителството на националното съгласие (ПНС), базирано в Триполи. В комюникето му се посочват и редица стъпки, които то възнамерява да предприеме, за да приложи примирието. ЛНА контролира две трети от Либия и е обсадила Триполи, дори владее райони на километри от центъра му. Хафтар не признава ПНС, зад което стоят местни ислямисти. ЛНА и ПНС бяха призовани към примирие от полунощ на 13 януари след срещата в Истанбул на 8 януари между президентите Владимир Путин и Реджеп Ердоган.", "date": "2020.01.13", "title": " Воюващите в Либия  приеха примирие"}
{"url": "https://duma.bg/vashington-reketira-irak-n206816", "text": "Вашингтон заплаши Ирак с отказ от достъп до банковата сметка на правителството на САЩ, в която се съхраняват постъпленията от продажбата на нефт, съобщи в. \"Уолстрийт джърнъл\". САЩ са предупредили иракските власти, че могат да загубят достъп до сметката в Банката на Федералния резерв в Ню Йорк, ако войските на САЩ бъдат изтеглени от страната. Съответното предупреждение е получил и иракският премиер Адел Абд ал Махди. Подобен ход на Вашингтон може да причини сериозни щети на икономиката на Ирак, отбелязва изданието. В публикацията не е уточнено каква сума се съхранява в банковата сметка. Висшето иракско командване заяви, че подготовката за изтеглянето на американските войски вече е започнала. В отговор президентът на САЩ заплаши Ирак със сериозни последици. Според Тръмп САЩ са готови да наложат санкции срещу Багдад, \"каквито те никога не са виждали\".", "date": "2020.01.13", "title": " Вашингтон   рекетира Ирак"}
{"url": "https://duma.bg/britanskata-armiya-da-ne-razchita-na-sasht-n206815", "text": "Великобритания трябва да подготви армията си, без да разчита на САЩ, заяви британският министър на отбраната Бен Уолъс в интервю за в. \"Сънди таймс\". \"Притеснявам се, че САЩ могат да се отдалечат от водещата позиция в света. Това би било лошо както за света, така и за нас. Ние се подготвяме за по-лош резултат и се надяваме на по-добър\", каза министърът. Той посочи още, че страната му \"много е зависима от американската въздушна отбрана и от американското разузнаване... Трябва да разнообразим средствата си за защита\", каза той. Уолъс се надява, че Великобритания ще заеме по-активна позиция в защитата на своите интереси в бъдеще, както чрез дипломацията си, така и чрез армията.", "date": "2020.01.13", "title": " Британската армия   да не разчита на САЩ"}
{"url": "https://duma.bg/v-rusiya-ni-hvalyat-za-gazoprovodite-n206818", "text": "България започна да работи по-активно върху изграждането на газоразпределителната мрежа, след като беше разкритикувана от Владимир Путин, каза шефът на \"Газпром\" Алексей Милер, предаде ТАСС. \"Виждаме, че нашите български партньори в момента работят много по-интензивно от преди\", допълва Милър. \"Ние сме уверени, че българските колеги ще изпълнят задълженията си и ще изградят своята част\", каза и министърът на енергетиката Александър Новак.  По повод пък съботната среща на Путин с канцлерката Ангела Меркел в Москва в. \"Билд ам зонтаг\" пише, че Меркел е използвала \"забележимо приятелски думи\" към Путин, който получи от нея \"само похвали\". Докато САЩ за Меркел са \"само съюзник\", а за трансатлантическото сътрудничество нито дума. \"Зюддойче цайтунг\" е озаглавил кореспонденцията си \"Нова хармония в трудни времена\", а \"Франкфуртер алгемайне цайтунг\" набляга на подкрепата на Берлин за проекта \"Северен поток-2\" и несъгласието със санкциите на Вашингтон.", "date": "2020.01.13", "title": "В Русия ни хвалят  за газопроводите"}
{"url": "https://duma.bg/es-protestira-vav-varshava-sreshtu-polsha-n206814", "text": "Хиляди поляци, включително съдии и адвокати от 22 страни от ЕС, протестираха във Варшава срещу опитите на правителството да ограничи правомощията на съдебната власт, съобщиха медиите. Демонстрацията се ръководеше от група съдии с роби. Те носиха лозунги като \"Право на независимост\" и \"Право на Европа\". През декември 2019 г. долната камара на полския парламент одобри проектозакон, който позволява налагане на дисциплинарни наказания на съдии, които подлагат под съмнение реформите на управляващите. Правителството твърди, че новият закон е необходим за по-ефективна съдебна система. Но критици се оплакват, че промените ограничават независимостта на съдиите и ги притискат да решават в полза на правителствени политики.", "date": "2020.01.13", "title": " ЕС протестира във  Варшава срещу Полша"}
{"url": "https://duma.bg/avstraliya-veche-kontrolira-megapozhara-n206813", "text": "Мегапожарът в Австралия е под контрол след близо тримесечна  борба с бедствието, обяви пожарната служба на щата Нов Южен Уелс, цитирана от ДПА. Пожарът в планината Госпърс беше предизвикан от светкавица на 26 октомври и унищожи над 500 000 хектара северозападно от Сидни. Унищожена бе и част от Сините планини, национален парк западно от Сидни. Пожарникарите обаче предупреждават, че сезонът на пожарите все още не е свършил.  Най-малко 27 души са загинали от началото на сезона на пожарите през септември 2019 г. Медиите съобщават за над 1700 унищожени жилища от пожарите в Нов Южен Уелс, Виктория и Южна Австралия. Най-малко 4,9 млн. хектара са изгорели само в Нов Южен Уелс. Общо са опустошени 10,7 млн. хектара до 8 януари.", "date": "2020.01.13", "title": "Австралия вече  контролира мегапожара"}
{"url": "https://duma.bg/parizh-se-otkaza-ot-pensii-na-64-godini-n206820", "text": "Френският премиер Едуар Филип предложи промяна в проекта за пенсионна реформа на профсъюзите в опит да прекрати националната стачка, съобщи АФП. В писмо до синдикатите Филип заяви, че е готов да оттегли предложението за повишаване на пенсионната възраст на работниците от 62 на 64 години. Президентът Макрон го определи като \"конструктивен компромис\". Съобщението на Едуар Филип дойде след разговорите между министрите и синдикалните лидери миналата седмица. Един от най-големите синдикати във Франция, CFDT, приветства съобщението, заявявайки, че то показва готовност за компромиси. Но профсъюзът на транспортните работници (CGT) нарече предложението \"димна завеса\". В изявлението на транспортния синдикат се казва, че е \"по-решителни от всякога\" да спрат реформите. Протестиращите обаче все още не са коментирали предлагания от премиера компромис и призоваха привържениците си да продължат стачката, която парализира транспорта в района на Париж. Нов протест е свикан за 16 януари - за шеста поредна седмица от началото на конфликта между правителството и синдикатите на 5 декември. Правителството заяви, че реформите са необходими, за да се направи системата по-справедлива и устойчива, но синдикатите твърдят, че работниците ще загубят. Демонстрациите против спорната пенсионна реформа следващия четвъртък ще бъдат и тест за самите протестиращи: в събота демонстрантите бяха 149 000 според данни на френското вътрешно министерство, а според самите протестиращи броят им е бил над половин милион. За сравнение, на протеста в четвъртък, 9 януари, бройката им беше 452 000 по официални данни на властите, а според самите демонстранти те са били около и над 1.7 млн. души. Масовите протести срещу планираната пенсионна реформа на президента Еманюел Макрон продължават вече 38 дена и силно затрудниха транспортната система на Франция, особено влаковете.", "date": "2020.01.13", "title": "Париж се отказа от  пенсии на 64 години"}
{"url": "https://duma.bg/taksidzhiite-edva-li-shte-ima-otliv-na-klienti-pri-promyana-v-tsenata-n206822", "text": "\"Гражданските и данъците се вдигнаха. Затова трябва да има промяна в цената на услугата\", заяви тексиметровият шофьор Петър Кушев. \"Не мисля, че ще има отлив на клиенти, тъй като който пътува с такси пак ще ползва, напротив ще се подобри услугата и всички ще бъдат доволни\", смята Иван Мачкърски. Клиенти обаче казват, че биха се отказали от такситата, ако цената се вдигне толкова много. Както вече стана известно, от бранша поискаха поскъпване на първоначалната такса на около 2,40 лв. В малки градове като Монтана например аргументът на бранша, че високата първоначална такса ще мотивира шофьорите да качват клиенти за кратки курсове не важи, предаде Нова телевизия. Така мислят и на стоянката в Шумен. \"Нулева ще бъде първата сума, защото никой няма да се вози. Това може да го измислят в София, Пловдив, Варна, но не и в Шумен. В момента с вдигнатите цени средният курс е 2-2,50 лв.\", заявява шофьорът Пламен Петров. Всяка местна власт ще разглежда решенията на работната група в транспортното министерство. Диалогът с бранша вече е започнал, а една от крайните му цели е и да бъдат ограничени нерегламентираните превози.", "date": "2020.01.13", "title": "Таксиджиите:   Едва ли ще има отлив на клиенти при промяна в цената"}
{"url": "https://duma.bg/otchitat-30-rast-na-elektronnata-targoviya-n206821", "text": "Търговията в интернет в България печели все по-голям пазарен дял за поредна година и продължава да увеличава печалбите си, заяви пред БНР председателят на Българската е-комерс асоциация Жанет Найденова. \"Обемът на онлайн търговията - бизнес към краен потребител, за 2019 г. достига 1,750 млрд. лв. за България. В сравнение с предишните години е най-високият резултат. За 2019-а спрямо 2018-а ръстът на пазара е 30%. В Европа ръстът на 2019-а спрямо 2018-а година на този пазар е 14%\", обясни тя. Според данните на асоциацията най-купуваните стоки онлайн са мода, спортни изделия и обувки. Следват най-вече стоките за дома, играчки, мебели, храна, напитки и различни стоки за ежедневна употреба. През последните години се наблюдава и тенденция към увеличаване на ръста на онлайн продажбите на туристическите услуги, самолетните билети и целите туристически пакети. Разбивката на пазаруващите онлайн показва, че жителите на градовете водят в класацията с 22% от ръста през последните 2 години, но не може да се каже, че селата изостават сериозно - те генерират почти 18% от продажбите. Повечето от потребителите - 88%, пазаруват от български онлайн магазини, 35% купуват от онлайн магазини в ЕС и само 17,2% - от магазини извън ЕС. Много от електронните магазини, които предлагат стоки в сайтове на български език и за българските потребители, всъщност са базирани в чужбина - най-вече в Румъния и страни от Централна Европа. От асоциацията очакват ръстът да продължи и през тази година. Ще расте броят и на електронните магазини.", "date": "2020.01.13", "title": "Отчитат 30% ръст на електронната търговия"}
{"url": "https://duma.bg/kratki-novini-n206812", "text": "Край западните брегове на Гърция потъна лодка с мигранти, най-малко 12 души са загинали. Спасени са 21 души, в лодката е имало около 50 души. По време на безпрецедентно заседание в събота регионалният парламент избра Алекс Маски от Шин Фейн за председател на законодателния орган. След това депутатите избраха лидера на Демократичната юнионистка партия Арлийн Фостър като първи министър на Северна Ирландия. Партиите в Северна Ирландия постигнаха съгласие за подновяване на работата на парламента и институциите в Белфаст след тригодишно прекъсване. Конфликтът в провинция до 90-те години бе решен, след като Лондон й даде автономия.  Хайтам бин Тарик бин Таймур ал Саид е новият султан на Оман, той поема управлението след смъртта на предишния владетел Кабус бин Саид ал Саид. Той е братовчед на покойния султан. Според медиите името на новия султан е било посочено писмено в запечатан плик от неговия предшественик. Пликът бе отворен в неделя в присъствието на султанското семейство. Досега Хайтам бин Тарик бин Таймур ал Саид беше министър на културата. Евакуацията в този град на германската провинция Северен Рейн-Вестфалия бе наложена   заради открити стари бомби близо до жилищни сгради. Бомбите са от времето на Втората световна война и са били хвърлени от съюзническите сили САЩ и Великобритания. Някои от бомбите се намирали на 500 метра от жилищни сгради.", "date": "2020.01.13", "title": "Кратки новини"}
{"url": "https://duma.bg/litsenzat-za-aets-belene-mozhe-da-se-zabavi-n206823", "text": "Националната електрическа компания (НЕК) все още не е предоставила необходимата документация за проекта АЕЦ \"Белене\" на Агенцията за ядрено регулиране (АЯР), за да започне процедурата по  лицензиране на втората атомна централа.  Това заяви председателят на ядрения регулатор Лъчезар Костов. Според него агенцията  очаква от НЕК документи, които доказват, че проектът за изграждане на атомна електроцентрала, който е постъпил при регулатора през 2008 г., съответства с направените изменения в нормативната уредба през 2012 г. \"Такива документи все още няма\", подчерта Костов. До този момент от НЕК единствено попитаха какво е необходимо да се направи, за да бъде одобрен проектът и ние сме предоставили нужните насоки за тази цел, добави още Костов. Каква е причината за забавянето при НЕК, имайки се предвид обещанието на енергийния министър Теменужка Петкова, че проектът ще бъде лицензиран най-късно до началото на тази година, все още остава неясна. Костов ясно посочи, че лицензирането на проекта и всяка стъпка от изграждането на централата ще се извършва поетапно и не може предварително да се говори за точни срокове за изпълнение.  През изминалата година в АЯР са били докладвани 4 експлоатационни събития, едно на пети блок и три на шести, като две от събитията в последния блок са били свързани с изключване на генератора на блока от електроенергийната система на страната поради задействане на технологичните защити. Другите две събития са свързани с изключване на главни циркулационни помпи. През 2019 г., по данни на агенцията на територията на България са регистрирани 16 събития с радиоактивни източници и материали с повишена радиоактивност. В голяма част от тези случаи събитията са регистрирани при преминаване на товари през автоматичните системи за радиационен контрол, на входовете на големите металургични компании  и на гранично-пропускателните пунктове.", "date": "2020.01.13", "title": "Лицензът за АЕЦ \"Белене\" може да се забави"}
{"url": "https://duma.bg/iran-se-izvini-na-ukrayna-i-kanada-n206819", "text": "Иранският президент Хасан Роухани се е извинил на Украйна за сваления с ракета пътнически самолет край Техеран, съобщи пресслужбата на украинския президент Владимир Зеленски. Двамата са провели телефонен разговор. Роухани е обещал на Зеленски, че \"всички замесени хора в тази въздушна катастрофа ще бъдат изправени пред правосъдието\". Зеленски е поискал от Техеран телата на 11-те украински жертви да бъдат върнати до 19 януари. Той каза още, че украинските дипломати са подготвили списък със стъпки за разрешаване на въпроса с компенсациите. Иранската страна се съгласи с Украйна по този въпрос. Hа 8 януари \"Боинг\" със 176 пътници на борда бе свален от ракета няколко минути след излизането от Техеран. Загинаха всички на борда му. На 11 януари Иран пое отговорността за трагедията. Роухани изрази съболезнования и в телефонен разговор с канадския премиер Джъстин Трюдо. На брифинг след разговора Трюдо подчерта, че признанието на Иран е важна крачка, но трябва да бъде сторено повече пред роднините на жертвите.  Иран създаде специална работна група, която да подпомага транспортирането на телата на жертвите до родината им. Групата е инструктирана незабавно да започнат работа в съответствие с исканията на роднините на загиналите.  Значителна част от канадците, загинали при катастрофата, са от ирански произход и са били учени, професори, лекари и студенти от престижни канадски университети. Това разкри професорът по международно право в университета \"Макгил\" в Монреал Паям Ахаван, който е представител на иранската диаспора в Канада. Според Ахаван загиналите са били част от \"голямото източване на мозъци от Иран\", които са избрали Канада, за да започнат нов живот. Междувременно стотици студенти участваха в митинг пред сградата на университета \"Амир Кабир\" в Техеран. Те почетоха загиналите в катастрофата, но и поискаха оставки и съд над отговорните за трагедията. Те дори демонстративно разкъсаха портрета на ген. Касем Солеймани, който загина при атака преди дни. Полицията разпръсна участниците. Отделно британският посланик в Иран Робърт Макуайър бе задържан за няколко часа за организиране и участие в протестите на студенти в Техеран, съобщава РИА \"Новости\". \"Британският посланик в Техеран присъства на митинга и участва в организирането, подбуждането и воденето на някои радикални акции\", бе обяснението на Техеран. В туитър дипломатът контрира, че не е \"участвал демонстрациите. Аз дойдох да участвам в това, което бе обявено като бдение в памет на жертвите на катастрофата. Нормално е да почетеш жертвите, някои от които бяха британци. Напуснах (мястото на събитието) пет минути, след като някой започна да скандира\". Британският външен министър Доминик Раб окачестви задържането му като \"крещящо нарушение на международното право\".  Доналд Тръмп предупреди Иран да не предприема репресии срещу протестите. \"Не може да се случи поредното клане на мирни протестиращи, нито спиране на интернет. Светът наблюдава\", написа той в туитър.  ", "date": "2020.01.13", "title": "Иран се извини на Украйна и Канада"}
{"url": "https://duma.bg/datata-n206804", "text": "1849 - РАЖДА СЕ КОНСТАНТИН ЙОВАНОВИЧ, АВСТРИЙСКИ АРХИТЕКТ С БЪЛГАРСКИ ПРОИЗХОД (УМИРА 1923 Г.). През най-активните си години работи в София и Белград. Създател е на първия и основен проект на сградата на Народното събрание в София, тържествено открита на 25 ноември 1884 г. 1851 - В КОПРИВЩИЦА СЕ РАЖДА ТОДОР КАБЛЕШКОВ, РЕВОЛЮЦИОНЕР (УМИРА 1876 Г.). Автор на Кървавото писмо, белязало началото на Априлското въстание. По негова заповед камбаните възвестяват бунта на 20 април 1876 г. Радостта от свободата е кратка, въстанието е потушено в кръв. Каблешков е заловен и подложен на мъчения в Ловешкия затвор. На път за затвора в Пловдив отнема револвера на едно от водещите го заптиета и се застрелва. На тази дата през 1845 г. се ражда Васил Петлешков - революционер, участник в националноосвободително движение. Председател на революционния комитет в Брацигово за Априлското въстание. Той занася в Брацигово и Пещера Кървавото писмо, написано от Каблешков. 1880 - РАЖДА СЕ АЛЕКСАНДЪР МОРФОВ, КОМПОЗИТОР, ПОЕТ, ПУБЛИЦИСТ (УМИРА 1934 Г.). Участник в Балканската война, Междусъюзническата война и Първата световна война. Автор е на повече от 40 военни марша и патриотични песни, на либретото на операта \"Запустялата воденица\" на маестро Георги Атанасов и др. Изобретател е на нов вид флейта, която се произвежда от италианската фирма \"Рампони\" и на нов инструмент - орфеин (с тембър на виола и виолончело). 1915 - ПРОЖЕКТИРАН Е ПЪРВИЯТ БЪЛГАРСКИ ИГРАЛЕН ФИЛМ. \"Българан е галант\" е черно-бял и ням. Сценарист, режисьор и изпълнител на главната роля е Васил Гендов. Оператор на лентата е Гаетано Пиа де Флорес, а актьори - Мара Миятева-Липина, Антон Делбело и Методи Станоев. Васил Гендов е основоположник на българското филмово изкуство. С решение на МС 13 януари е обявен за професионален празник на работещите в киното. 1925 - РАЖДА СЕ ГЕОРГИ КАЛОЯНЧЕВ (КАЛАТА), АКТЬОР (УМИРА 2012 Г.). Започва кариерата си в Народния театър, но скоро преминава в трупата на Сатиричния театър. Дебютира в киното с филма \"Утро над родината\" (1951). Има над 50 години във филмовата индустрия, а сред най-популярните творби с негово участие са \"Специалист по всичко\", \"Бай Ганьо заминава за Европа\", \"Неочаквана ваканция\", \"Бон шанс, инспекторе!\" и др. Носител на десетки награди. 2009 - УМИРА ВЪЛКАНА СТОЯНОВА, НАРОДНА ПЕВИЦА (Р. 1922 Г.). Изпълнителка на народни песни от тракийския край. Солистка в Държавния ансамбъл за народни песни и танци (дн. Национален фолклорен ансамбъл \"Филип Кутев\"). Преподавател в Средното музикално училище в гр. Котел (от 1974). В репертоара си има над 500 народни песни, сред които \"Нягол на Милка думаше\", \"Алтанлъ Стоян войвода\", \"Димо на Рада думаше\", \"Яна цвете брала\" и др.", "date": "2020.01.13", "title": "Датата"}
{"url": "https://duma.bg/balgariya-nyama-pravila-za-dobra-meditsinska-praktika-n206806", "text": "У нас все още не са публикувани правила за добра медицинска практика, което затруднява съда при вземане на решение дали даден лекар, екип или болница са допуснали грешка при лечението на пациент. Това мнение бе изказано по време на семинар на тема \"Лекарска грешка или неблагоприятен изход от лечение\". ДУМА припомня, че още в края на 2018 г. проект на изменение на Закона за лечебните заведения предвиждаше медицинските стандарти да бъдат заменени с Правила за добра медицинска практика, които да бъдат приети от БЛС, Българския зъболекарски съюз и Българската асоциация на професионалистите по здравни грижи, след което да бъдат публикувани.  Източниците на медицински грешки може да са човешкият фактор, нивото на знание, проблемите в системата, небрежността, недостатъчната квалификация на лекаря. Според юристи за лекарска или медицинска грешка може да става въпрос едва след произнасяне на съда. Тези дела са емоционално натоварени, коментира адвокат Явор Нотев. В ЕС съществува система за отчитане на грешки. Тя е пригодена съвсем сухо и към българското законодателство, коментира адвокат Иван Сотиров. Той е категоричен, че е недопустимо съдебни присъди да настройват обществото. Сотиров припомни, че от януари 2019 г. комисията по професионална етика към БЛС няма правомощия да се занимава със случаите на добра медицинска практика, а само преценява отношенията между лекар и лекар, лекар и пациент.  Няма ясна дефиниция за лекарска грешка, припомни акад. проф. д-р Владимир Овчаров, който цитира данни на бившата Изпълнителна агенция \"Медицински одит\", че само 8,5% от жалбите са за проявена лекарска небрежност.", "date": "2020.01.13", "title": " България няма правила за добра медицинска практика"}
{"url": "https://duma.bg/ulovenoto-vreme-ili-20-godini-biblioteka-amarkord-n206802", "text": "Издателство \"Колибри\" и БНП Париба обявяват съвместна кино-литературна изложба, дело на художника Стефан Касъров, по случай 20-ата годишнина от създаването на митичната поредица \"Амаркорд\", превърнала се в каталог на най-бляскавите фигури в областта на кинематографията, режисурата и актьорското майсторство. \"Уловеното време, или 20 години библиотека \"Амаркорд\" ще бъде открита на 14 януари от 18.30 ч. в салона на БНП Париба. Ефектен контрапункт на заглавието на изложбата е интерактивният моноспектакъл на Йоана Буковска-Давидова \"Променяне\", който ще увенчае събитието. Драматизация по мотиви от преиздадената мемоарна книга на Лив Улман \"Промяна\", спектакълът \"Променяне\" беше създаден по случай 80-годишния юбилей на норвежката кинозвезда и 100-годишнината от рождението на легендарния кино- и театрален режисьор Ингмар Бергман. Това е и един от първите театрални проекти в Европа с добавена виртуална реалност. Ингмар Бергман, Андрей Тарковски, Луис Бунюел, Анджей Вайда, Бернардо Бертолучи, Иржи Менцел, Уди Алън, Мартин Скорсезе, Емир Кустурица, Вернер Херцог, Фолкер Шльондорф, Роман Полански, Никита Михалков, Марчело Мастрояни, Ал Пачино и Лив Улман са само част от славните имена, намерили място в авторитетната библиотека \"Амаркорд\", удостоена с \"Бронзов лъв\" на АБК за най-добър издателски проект през 2004 г. Изложбата насочва вниманието към важни за гилдията годишнини - 120 години от рождението на първопроходника на сюрреализма в киното, испанския визионер Луис Бунюел; 40 години от премиерата на шедьовъра \"Тенекиеният барабан\" на Фолкер Шльондорф; 65-ия рожден ден на Емир Кустурица, който настоява, че \"Смъртта е непотвърден слух\"; 95-ата годишнина от рождението на Марчело Мастрояни, най-обаятелния италиански киноактьор, символ на Златния период на световното кино. Ще окажем чест на \"прелестно обсебения\" от изкуството Бернардо Бертолучи и на величавия полски филмов и театрален режисьор Анджей Вайда, на безподобния киномайстор Мартин Скорсезе и на тъжния гений на комедията Уди Алън, посочват издателите. Първото българско издание на книгата \"Уловеното време\" на Андрей Тарковски - един от титаните на световното кино, се нареди сред най-продаваните заглавия на \"Колибри\" през изминалата година. Изложбата ще бъде достъпна за посещения до 14 февруари в работни дни от 9 до 18 ч. в салона на бул. \"Цар Освободител\" 2.", "date": "2020.01.13", "title": "Уловеното време, или 20 години библиотека \"Амаркорд\""}
{"url": "https://duma.bg/razvod-no-zashto-sas-skandal-n206807", "text": "Преди няколко дни полското посолство у нас обвини български журналисти и историци, че в статии и коментари изопачавали истината за причините за началото на Втората световна война, съобщиха агенциите. Оставям настрана, че България за 30 години \"преход\" се докара дотам, че вече всяко посолство на чужда държава спокойно си позволява да упреква местните аборигени, да хули, да дава акъл, да натрапва своите политики. Но в последните месеци не нещо друго, а Втората световна война, за която свидетелстват хиляди архивни документи, се използва като основа за днешните битки срещу Русия. И продължават опитите все повече държави да бъдат въвлечени в тях. Преди няколко месеца един съветник от същото посолство се опита да натрапи и на ДУМА своята позиция какво и как да се пише в рубриката \"Черно на бяло\" за руско-полските отношения по време на войната, но му бе отговорено подобаващо (https://www.duma.bg/cherno-na-byalo-ne-e-cherno-i-byalo-n195287). Не сме чули досега нашето външно министерство да реагира за такова недопустимо поучване на българските медии.      Все повече се убеждавам, че е излишно да се спори с аргументи - апологетите на \"новия ред\" остават напълно глухи за тях. Хванали са се за пакта \"Рибентроп - Молотов\", сто архива да им отвориш, пак ще повтарят, че той е довел до войната. СССР последен сключва договор с Хитлер; преди това всички западни държави са подписали подобни договори (Полша се отчита с пакта \"Пилсудски - Хитлер\" пет години и половина по-рано, още през януари 1934 г.); нацистите и Полша заедно се нахвърлят връз Чехословакия, отхапват парчета от нея и я унищожават, като именно Полша не дава коридор на Червената армия да спаси Чехословакия. Пък сега всичките - в бяло, в позата на прокурори над неподсъдното. Имало било победен военен парад на нацистка Германия и СССР в Брест на 22 септември 1939 г. за подялбата на Полша! А къде щеше да е победената от Хитлер Полша, ако Червената армия не бе \"окупирла\" тази страна? Питайте Чърчил, отворете писмата му, той ще ви каже: СССР трябваше да влезе в Полша, иначе нямаше да я има и нея, и Европа. Впрочем, за въпросния \"победен парад в Брест\" Владимир Медински (руски министър и политик) в книгата си \"Война. Митовете на СССР (1939-1945)\" твърди, че такъв никога не е имало. Че говоренето за него се основава на филм фалшивка, на умел киномонтаж и това се вижда с просто око от кадрите на немските и руските войски - сенките от слънцето падат от различна страна, т.е. кадрите са правени по различно време. Какво излиза - руската дума срещу полската дума. Ами, нека посолството да качи въпросния филм на сайта си, та да разберем кой крив, кой прав. Но пък победен тържествен съвместен парад наистина е имало, но той е на поляци и немци - на 11 ноември 1938 г., когато заедно празнуват \"алчното разпарчетосване и ограбване на Чехословакия\" (казва го пак Чърчил, не аз). Снимки от този парад - бол. Сложна и тежка е съдбата на всички европейски страни преди, по време и след Втората световна война. Измират милиони, сред тях - 20 милиона руснаци, които всъщност спасиха човечеството от нацизма. Абсурдно е това да се оспорва. Жалко е да се използва за нови политически инсинуации. Трудно е да се повярва, че в Полша със закон постановиха, че единствено вярна е официaлната полска гледна точка за войната. Миналата година Европарламентът прие документ, че не може парламенти и други политически структури да се произнасят за историята. След което мнозинство в същия Европарламент прие позорна декларация в пълен разрез с историческите факти и в амнезия за действията на същите държави, пратили евродепутатите си в Брюксел.        Впрочем, историята винаги и навсякъде зависи от конюнктурата на властта в конкретния момент. И в България е същото. По времето на социализма много истини се премълчаваха, понеже СССР, Полша, Унгария, Чехословакия, Югославия, Румъния, България бяха \"едно братско семейство\". Сега някои пак искат да премълчаваме, понеже семейството се разведе и сега се чуди как да си подели наследството. Така че един да вземе скъпия диван, другият - боклука под него. Грозна картина.", "date": "2020.01.13", "title": " Развод, но защо със скандал?"}
{"url": "https://duma.bg/13-yanuari-den-na-balgarskoto-kino-n206803", "text": "По инициатива на Националния филмов център на 13 януари - датата на първата публична прожекция на филма на Васил Гендов \"Българан е галант\" преди 105 г., българската филмова общност чества своя професионален празник, обявен с постановление на Министерския съвет на 27 декември 2005 г. В чест на Деня на българското кино НФЦ в партньорство със Столичната община и НДК организира прожекции на нови български филми от 11 до 13 януари в пет софийски киносалона -  \"Одеон\", Дом на киното, \"Люмиер-Лидл\", \"G8\", \"Евро синема\". Билетите са по 5 лв. Последните прожекции са през днешния празничен ден в \"Евро синема\": от 15 ч. \"Снимка с Юки\" на Лъчезар Аврамов; от 16.45 ч. \"Да ходиш по вода\" на Андрей Паунов; от 18.30 ч. \"В кръг\" на Стефан Командарев и от 20.15 ч. - \"Ага\" на Милко Лазаров. В \"G8\" от 18.15 ч. може да се види документалният филм на Панталей Цанков и Марио Марков \"Да надскочиш съдбата\". 2019 г. беше успешна и значима за българското кино. Годината започна с увеличено финансиране за производство на български филми от 1,5 млн. лв., отчитат от НФЦ. Изключително постижение е, че \"Бащата\" на Кристина Грозева и Петър Вълчанов спечели голямата награда \"Кристален глобус\" на международния филмов фестивал в Карлови Вари. Успешно бяха реализирани двата национални фестивала - \"Златна роза\" във Варна на българското игрално кино и \"Златен ритон\" в Пловдив на българското документално и анимационно кино.  Същевременно през миналата година Комисията по категоризация към НФЦ категоризира 167 премиерни филмови заглавия, а по схемата за разпространение бяха одобрени за финансиранe 34 филмови проекта. Финансовата комисия към НФЦ е провела 10 заседания, извършила е експертна оценка на 179 проекта и разпределила финансови средства за нови проекти в размер на 8 077 214 лв. Били са подпомогнати 9 фестивала, 13 проекта за международна промоция на български филми, 20 проекта за разпространение и 74 проекта за показ в киносалон, става ясно от информация от НФЦ. През 2019 година общият бюджет за създаване, разпространение, показ и промоция на български филми е бил 14 700 000. През изминалата година се наблюдава и значително увеличение на броя зрители на български филми спрямо 2018 г.", "date": "2020.01.13", "title": "13 януари - Ден на българското кино"}
{"url": "https://duma.bg/shte-plashtat-bednite!-n206810", "text": "Властта оправда въвеждането на тол система с това, че тези, дето най-много повреждат пътищата, сиреч тежките превозни средства, трябва да плащат най-много. Бе избран и изпълнител, вероятно вече ошашавен от постоянно променящите се параметри, но подобни въпроси управляващите не повдигат. Важното е, че се изхарчиха едни 200 млн. лв. Власт и превозвачи отново ни изиграха театър. Едните реваха как високите тол такси и обхватът на системата ще съсипят бизнеса им. Въпреки, че откровено заявиха как цената на практика ще я платят гражданите чрез поскъпването на стоките и услугите. Заплашиха масово да спрат превозите. И Борисов се срещна с тях (на срещата имаше лица, които сме виждали основно да венцеславят Бойко) и отново се окичи с медала на спасителя.  Какво обаче реално произтече от тази среща? Първо - планираните от държавата, и още невъведени, такси ще бъдат намалени. Те ще са в размера, изчислен от превозвачите, щото и така щели да се съберат заложените приходи от 450 млн. лв. Че нали държавата плати на Световната банка да каже какви да са таксите? А и очакваните приходи някак рязко се стопиха от обещаните навремето от Борисов над 1 млрд. лв. Който нарече тол системата \"печатница за пари\".  Второ - за пореден път беше намален обхватът на пътищата, за които тежките превозни средства ще плащат. От над 10 хил. км те първо паднаха на около 6 хил., а след последната среща с Борисов рязко се стопиха на малко над 3 хил. км. И така камионите и абтобусите ще плащат само за преминаването по магистралите и първокласните пътища.  Какво излиза? Тези, дето рушат, ще плащат за  много по-малко пътища, ако въобще пътуват по тях, ако не - нищо. И спокойно ще рушат, извън обхвата на тол-а. А ние, гражданите, ще плащаме за много повече пътища (около 20 хил. км) чрез винетките. Ясно ли ви е сега защо им беше този театър?", "date": "2020.01.13", "title": "Ще плащат бедните! "}
{"url": "https://duma.bg/organizira-predstavyane-na-broy-11-122019-g-na-spisanieto-i-diskusiya-na-tema-lyavoto-dnes-za-dostoen-trud-i-sotsialni-prava!-n206805", "text": "Последната за 2019 г. книжка на сп. \"Ново време\" продължава започнатата с предишния брой дискусия за изминалите 30 години от Десети ноември с въпроса \"А сега накъде?\". \"Наляво!\" е отговорът, който дава журналистът ветеран Крум Василев. Предложената дискусия има амбицията да конкретизира този отговор. В броя ще намерите и предговора на Джереми Корбин към предизборния Манифест на Лейбъристката партия, озаглавен \"Време за истинска промяна\", както и Заключителната декларация на Третия форум на левите, зелените и прогресивните сили, проведен в Брюксел на 8-10 ноември 2019 г. Двата документа насочват към актуалната необходимост от поврат към истинска социална държава в действително социална Европа - предизвикателство, в което \"Ново време\" се старае да се включи със своето съдържание и дискусии. За търсещите отговор интерес ще представляват и други заглавия в броя като: \"Изкореняването на \"троцкизма\" и безсмъртието на революционера\" от Петър-Емил Митев; \"Кризата на социалдемокрацията - измерения, причини, решения\" от Добрин Канев; \"Балканско-Черноморският епицентър на трансконтиненталните съперничества\" от Симеон Николов; \"Китай и стратегията за нов модел на глобално управление\" от Евгений Кандиларов.  Под заглавие \"Как фашизмът и антифашизмът станаха едно и също нещо\" Милена Репажич коментира скандалната резолюция на Европейския парламент от септември 2019 г. По същата тема е и бележката \"Фалшификатори\" на френския месечник \"Монд дипломатик\", от който сме подбрали също изключително впечатляващата със своите факти статия \"Източна Германия - историята на една анексия\". Любителите на сериозните исторически изследвания ще имат възможността да прочетат проучването на Борис Боев за РМС и неговото място в борбите за по-добър живот на българския народ (1928 - 1947), както и статията на проф. Искра Баева \"България - един век под сянката на Ньойския договор\".", "date": "2020.01.13", "title": "организира представяне на брой 11-12/2019 г. на списанието и дискусия на тема \"ЛЯВОТО ДНЕС - ЗА ДОСТОЕН ТРУД И СОЦИАЛНИ ПРАВА!\""}
{"url": "https://duma.bg/sasht-ni-marionetkat-n206811", "text": "Вашингтон показа жълт картон на България и  \"Балкански поток\" с интервюто на зам.-държавния секретар Дейвид Хейл по БНР. До момента лицето е най-високата камбанария, от която се разчу ясно предупреждение да не строим \"потока\". Трети ден обаче българските институции мълчат.  А не би трябвало. Евентуален червен картон означава или санкции срещу страната, или политически натиск, който да ни доведе до отказ от тръбата. Много люде у нас се успокояват, че санкциите срещу \"Турски поток\" ще ни се разминат, защото засягат подводното му изграждане, а в България продължението му ще върви по суша. Но Америка може да разшири санкциите и върху сухоземната част. Заради \"Северен поток-2\" тя удари водещата в ЕС Германия, та с нас ли ще се церемони. Ако изграждащите \"потока\" \"Булгартрансгаз\" и саудитската компания \"Аркад\", както и техните босове, имат авоари или сметки под юрисдикция на САЩ, \"Балкански поток\" ще остане сух. Америка може да цака и с политически натиск, като заизвади кирливите ризи на управляващите и клановите бизнес мрежи, които са се оплели в корупция и конфликт на интереси за сметка на обществения интерес. Няма лошо, но на \"схватливия\" ни премиер ще му светне, че трябва да засили протакането на строежа, докато го провали, или докато го стопира. Вече имаме опит с \"Южен поток\". В замяна ще спре и ваденето на кирливите ризи.   Вярно, страната ни има аргументи. \"Балкански поток\" се гради по еврозаконите. България ще има сигурен достъп до енергоизточник (дори Хейл призна това). Тръбният газ от съседна държава ще е по-евтин в сравнение с газ от друг континент. През страната ще минават други енергоизточници, дори втечнен газ на САЩ, вика и Борисов, гарантираме енергодиверсификация. Това обаче не спира червения картон. САЩ признават само логиката на силата, а не силата на логиката. Даже се били договорили за промени в нашата конституция! С кого?! Питали ли са българския народ и парламент? Това вече минава всякакви граници на външната намеса. Ослепително блесва истината, че демократична София е американска марионетка срещу своите интереси. Пак ли ще мълчат институциите?", "date": "2020.01.13", "title": " САЩ ни марионеткат"}
{"url": "https://duma.bg/hubavata-elena-kato-nagrada-za-mizeriyata-n206809", "text": "И през новата година в тристранния съвет за социално сътрудничество ще се пренесат за обсъждане старите проблеми около механизма за определяне на минималната заплата, болничните, данъците. 40 мерки и програми, които се предлагат от работодателите, са съгласувани със синдикатите и оттук нататък предстоят разговори с правителството, като от бизнеса искат разговорите да протекат на ниво министри. В общата оферта на синдикатите и бизнеса се засягат и енергетика, и демография, образование, пазар на труда, трудова миграция и др. Предварително обаче правителството даде да се разбере, че голяма част от предложенията са свързани с даване на пари и затова са неприемливи.  Колкото до минималната заплата, битките около нея започват да приличат на войната за хубавата Елена. Всеки я харесва, всеки иска да е негова, а накрая тя си  От 1 януари тази година минималната заплата вече е 610 лева, кабинетът спази традицията и административно я вдигна с 50 лева - от 560 на 610 лева. Увеличението от 1 януари засяга около 485 000 българи. Толкова са хората у нас, които са наети на минимална заплата, по данни на НСИ към второто тримесечие на 2018 г. От КТ \"Подкрепа\" искат 1000 лева минимална работна заплата още през 2020 г., съобщи икономическият съветник на синдиката Ваня Григорова. Тя смята, че според европейските сравнения заплатите в България са около една четвърт от средноевропейските, а производителността на труда е около 50% от средноевропейската. Тоест у нас трябва да има драстично нарастване на заплатите, за да можем да достигнем само производителността на труда. КНСБ подкрепи увеличението на минималната работна заплата, но продължава с исканията си за по-ускорен ръст на нея и на средната заплата от 12 до 15%. Според шефа на Института по социални и синдикални изследвания Любен Томев, ще се разчита на адекватното прилагане на рамковата директива на Европейската комисия за по-голяма сигурност в заплащането на труда. Разчита се и на браншовото договаряне и колективните договори. Синдикатите са и за свиване на голямата ножица между минимални и максимални заплати в отделните сектори.   Почасовото заплащане у нас също е уредено нормативно с постановление на МС, което определя успоредно съществуване на минимална заплата и минимална почасова ставка. Но и с почасовите ставки  между държавите от ЕС. Работодателите не харесват действащия механизъм за определяне на минималната заплата, но когато се заговори за конкретни мерки, нещата пак се размиват твърде субективно. Веднага се вади като аргумент производителността на труда, за която неведнъж експертите са твърдели, че тя е достатъчна за ръст на заплатите. Но работодателите съзнателно не афишират предложенията си за ограничаване на заплатата по неясни субективни съображения в гоненето на по-големи печалби, като и премахването на допълнителни възнаграждения като клас прослужено време и др. Социалният министър побърза да се похвали, че увеличението ще стимулира активността на пазара на работната сила, ще допринесе за нарастване на доходите на най-нискодоходните групи заети и ще намали неравенството в доходите и бедността, ще се повиши покупателната способност и жизненото равнището на населението. Хвалбите отиват и по-далеч - с предвижданото 10-процентно увеличение на средствата за заплати на заетите в бюджетния сектор. Тоест, според управляващите, идва поредната хубава година за нашата демокрация. Но Асоциацията на организациите на българските работодатели пак слага катран в кацата с мед на властващите от ГЕРБ и пак в ущърб на наетите - оттам не приемат увеличаването на минималната работна заплата, за която няма критерии и прозрачност при определянето й, а се \"заповядва\" от кабинета, което има негативен ефект, според тях, върху безработицата, заетостта на младежите, хората с ниска квалификация и образование, жените-майки, ромските общности и други уязвими групи на пазара на труда. Те обаче пропускат, че през 2019 г. минималната работна заплата в България е с 34 на сто по-ниска от тази в Латвия и с 36,08 на сто от Румъния. Минималната заплата винаги е била  Преди време работодателите отиваха даже по-далеч, като отричаха, че в нито една друга страна нямало такова животно като минимална заплата. Според Евростат в сравнение с януари 2009 г. минималните работни заплати (изразени в евро) през януари 2019 г. са по-високи във всички държави членки на ЕС, въвели национална минимална работна заплата. Между януари 2009 г. и януари 2019 г. средният годишен темп на промяна на минималните работни заплати е най-висок в Румъния (11,6%) и Литва (9,1%). Ние сме в групата, в която националните минимални работни заплати към януари 2019 г. са по-ниски от 500 евро на месец. Всички държави кандидатки за членство в ЕС, са въвели минимални работни заплати, които са подобни на тези в държавите от нашата група и варират от 211 евро в Албания до 422 евро в Турция.  Докато тук всеки мери нещата от своята камбанария, от Франция дойде предложение, цитирано от Euractiv, да се лишава от европейско финансиране страна членка, ако тя не осигурява \"приличен жизнен стандарт\". Франция е успяла да мобилизира в своя подкрепа срещу източноевропейските бедняци други страни от ЕС - Португалия, Италия, Гърция и Испания. В документ от декември 2019 г. Франция и тези четири страни предлагат отпускането на средства от бюджета на ЕС да бъде свързано с условието съответната страна да предлага \"справедливи възнаграждения, които осигуряват приличен жизнен стандарт\", да бъде установена среда, в която профсъюзите могат да играят реална роля, както и алтернативен доход, ако работникът е принуден да прекрати кариерата си. Изводът е ясен и без коментар - в отсъствието на реформи в България в продължение на десет години, се вижда единственото сравнително \"преимущество\" на българската икономика - ниските доходи, които създават армията на работещите бедни. Първо, това не привлече чужди инвеститори, както уж обещаваха властите, и второ, точно това, според Франция и нейните съмишленици е в противоречие с европейските политики, включително с Европейския стълб на социалните права.", "date": "2020.01.13", "title": "Хубавата Елена като награда за мизерията"}
{"url": "https://duma.bg/desetiletieto-predi-ribentrop-molotov-n206808", "text": "Резолюция на Европейския парламент отпреди два месеца оцени пакта за ненападение между нацистка Германия и Съветския съюз (т.нар. пакт \"Рибентроп - Молотов\") като главната причина, довела до Втората световна война. Последва определението \"безпардонна лъжа\" от страна на по принцип сдържания руски президент Владимир Путин. Да погледнем историческите факти. Не би било излишно в ЕП също да се възползват от богатите исторически архиви от Втората световна война. Няма д навреди и един прочит на Оруел... Историкът проф. Милен Семков нарича \"дяволско\" десетилетието преди Втората световна война. То започва със световната икономическа криза, избухнала през 1929 г. в САЩ, и достига и Европа през 1930 г. Първа се възползва от икономическата бъркотия Япония. На 18 септември 1931 г. японците започват военни действия в Манджурия - Североизточен Китай. Западът очаква японска агресия спрямо СССР и самата Япония поддържа тази илюзия. В същото време създава изкуствената държава Манджуо-Го. Обществото на народите (ОН) не осъжда Япония като агресор. Последната пък, през март 1933 г. напуска ОН. Японската армия заплашва Пекин и правителството на китайския ръководител Чан Кайши подписва примирие, чрез което японската хегемония се задържа над Китай. Както са предвиждали военните, демографите и др. Германия изминава пътя от Версай до новата голяма война точно за 20 години. От 1933 г. нацистка Германия изисква да се премахнат военните клаузи на Версайския договор и да получи равноправие във въоръжаването. Германските искания поставят западните страни в твърде неблагоприятно положение, тъй като представляват открито предизвикателство към утвърдената Версайско-Вашингтонска система. През март 1933 г. Бенито Мусолини предлага изход от създалата се ситуация с идеята Великобритания, Франция, Германия и Италия да подпишат споразумение за сътрудничество по всички международни проблеми: европейски, световни, колониални. В предварителни преговори правителствата на четирите изказват принципно съгласие с идеята на Мусолини, макар тя да предизвиква и остри възражения на политици и общественици в Лондон и Париж, във Варшава и в други столици. Договорът за \"съгласие и сътрудничество\" се подписва на 7 юни 1933 г. в Рим.  Само два месеца след това обаче германският външен министър фон Нойрат поставя в ОН отново искането на своята страна - за равноправие във въоръжаването. На 19 октомври 1933 г. Германия напуска ОН. Римският договор остава нератифициран, а СССР става член на ОН. Междувременно нацистите в Германия изпълняват програмите си за въоръжаване на държавата. През пролетта на 1935 г. Херман Гьоринг официално обявява съществуването на германска авиация. Специален декрет на фюрера въвежда задължителна военна повинност. През март 1935 г. Великобритания и нацистка Германия подписват т. нар. англо-германско морско споразумение. То разрешава на Германия да притежава военноморски флот (ВМФ), равен на 35% от надводния и 45% от подводния флот на Обединеното кралство.  През 1936 г. Хитлер изпраща войски в Рейнската демилитаризирана зона и я приобщава, без да срещне каквато и да е съпротива. С окупацията на Рейн стратегическата основа за съпротива срещу Хитлер в Източна Европа изчезва. Френският отговор на откритото милитаризиране на Германия е подписването през май 1935 г. на договор за взаимопомощ със Съветския съюз. Две седмици по-късно СССР подписва подобен договор с Чехословакия.  В същото време Великобритания се ориентира към политика на задоволяване на амбициите на Германия с цел нейното усмиряване. Невил Чембърлейн се надява да отдалечи германските интереси от самата Великобритания. Единственият открит противник на политиката на отстъпки пред Хитлер в Обединеното кралство е Уинстън Чърчил. Подобно на всяко различно мнение и днес, той е охулван заради непримиримостта си към действията на Лондон. През есента на 1937 г. фюрерът разкрива, че ще приобщи немците от Австрия, Чехословакия и Полша към родината им. Лорд Халифакс, английски пратеник, изслушва Хитлер и го уверява, че Великобритания ще разбере неговата философия. След тази среща Великобритания обявява, че Централна и Източна Европа не влизат в сферата на британските интереси. От страна на Франция премиерът Едуард Даладие се стреми към сближение с Германия, но избягва заявления, които ще му създадат проблеми с малките европейски държави. Реално Франция няма друг избор - изоставена е от Лондон. През 1935 г. Италия извършва агресия срещу Абисиния. ОН отново е безсилно. Великобритания и Франция обявяват, че Абисиния е в сферата на влияние на Италия. Министрите на първите две държави приемат таен план-проект Хоуар-Аавал (декември 1935 г.) за разделянето на африканската държава. В избухналата през 1936 г. гражданска война в Испания Германия и Италия се намесват все по-открито (на страната на ген. Франсиско Франко). Правителството на Народния фронт иска помощ от СССР. А в азиатския континент през септември 1937 г. Япония извършва повторна агресия срещу Китай. ОН се оказва неспособно да гарантира суверенитета и правата на жертвите на агресията, както и да приведе в действие система на санкции. През 1936 г. в Берлин се подписва германско-италиански протокол, който оформя създаването на т. нар. ос Рим-Берлин. Той предвижда автоматична военна помощ и сътрудничество.  В края на 1936 г. Германия и Япония подписват Антикоминтерновски пакт за борба с комунистическите сили в света. През 1937 г. към него се присъединява Италия. Вече говорим за оста Рим-Берлин-Токио. Две години по-късно към пакта се присъединяват Унгария, Манджоу-Го и Испания. Западните демокрации, САЩ и СССР не успяват да създадат коалиция.  Първата от европейските държави, която губи независимостта си още преди започването на войната, е Австрия. За анексирането й в Германия е разработен планът \"Ото\", включващ подпомагане на австрийските нацисти и заемането на високи държавни постове от тях. Париж се съобразява с Лондон; СССР реагира официално с нота, че това е \"насилие в центъра на Европа\". А Хитлер пристъпва към изпълнението на плана \"Грийн\" (\"Зеленият\" план). В Прага чувстват тази заплаха, тъй като след аншлуса границата на Чехословакия от юг е незащитена. При 14 730 000 население на Чехословакия, 3 230 000 са германци, които живеят главно в Судетската област. Правителството на президента Едуард Бенеш напразно търси помощта, гарантирана му с договора с Франция.  През септември 1938 г. Хитлер предявява открито претенциите на Германия за Судетската област. В Мюнхен Чембърлейн поема тежката отговорност да убеди своите колеги от кабинета, своите френски съюзници и техните чехословашки съюзници, че Германия трябва незабавно да получи Судетската област.  Правителството на Чехословакия отстъпва пред натиска, след като Полша отказва да пропусне Червената армия да помогне. На 21 септември Чърчил обвинява правителствата на Великобритания и Франция в пълна капитулация пред нацизма и хвърляне на Чехословакия \"в бърлогата на звяра\". Хитлер получава Судетите - територия от 28 600 км2, 1 милион чехи са обречени да живеят в нацистка Германия. Полша получава територия от 1700 км2, а Унгария - от 19 500 км2 с 500 хил. унгарци и 272 хил. словаци.  Жертването на Чехословакия се представя като гаранция за европейския и световен мир. Мюнхенското споразумение на практика унищожава тази държава.  През декември 1938 г. е подписана френско-германска декларация за добросъседски отношения, която гласи, че двете страни нямат неразрешени въпроси от териториален характер. Новата голяма война обаче се приближава все по-бързо. На 14 март 1939 г. германците предизвикват създаване на \"независима\" словашка държава, а на 15 март заграбват останалите от някогашната Чехословакия територии. От картата на Европа изчезва втора държава.  Мусолини дава заповед на войските си да нападнат Албания. На 12 април 1939 г. от картата на Европа изчезва още една държава. Стреснати от развитието на агресията, която сами са допуснали, Великобритания и Франция дават гаранции на Полша и започват в Москва преговори със Съветския съюз.  Едва тогава идва времето на \"Рибентроп - Молотов\". Пактът съдържа пазен в тайна секретен допълнителен протокол, с който Германия и СССР се договарят в случай на териториални промени да поделят сферите си на влияние в Полша, Литва и Бесарабия в Румъния, като дали Полша да остане отделна държава ще се решава според развитието на събитията. Пактът \"Рибентроп - Молотов\" е една от последните изяви на дипломатическите совалки преди Втората световна война. Цената на тази война беше разрушена Европа и 57 млн. жертви. Нека не потъпкваме паметта им!  ", "date": "2020.01.13", "title": "Десетилетието преди \"Рибентроп - Молотов\""}
{"url": "https://duma.bg/vrachvat-nagradata-za-balgarski-komiks-v-cheshkiya-tsentar-n206800", "text": "Представяне на книгата на Петър Станимиров и Марин Трошанов \"Роботът Чапек\" - кн. 1 и 2 (изд. \"Кибеа\", 2019) и връчване на Националната награда за български комикс, която носи името на именития художник Александър Денков, ще се състоят днес, 13 януари, от 18 ч. в Чешкия център в София. \"Роботът Чапек\" е смешна, забавна, ненатрапчиво поучителна и образователна нова детска поредица за любознателни деца и родители. Националната награда за български комикс на името на Александър Денков е учредена през 2013 г. по инициатива на сдружение \"Проектът ДЪГА\", с подкрепата на СБХ, а от 2014 г. и с дейното участие на секция \"Комикс\" към СБХ при номинирането на носителите на наградата. Идеята на учредителите е с нея да почетат творци и интелектуалци, оставили и оставящи ярка диря в развитието и популяризирането на българския комикс. Александър Денков (1925–1972) е първият носител на наградата \"Борис Ангелушев\" за постижения в областта на илюстрацията и оформлението на книгата. Лауреат на отличието за 2018 г. Евгений Йорданов получи подкрепата на Чешкия център, съорганизатор на събитието, да гостува на FRAME Prague Comics Art Festival.", "date": "2020.01.13", "title": "Връчват наградата за български комикс в Чешкия център"}
{"url": "https://duma.bg/sreshta-s-poeta-petar-andasarov-n206801", "text": "Общинският културен институт \"Дом на културата \"Красно село\" кани на творческа среща с поезията на Петър Андасаров. Той ще прочете стихове от подготвената за печат нова стихосбирка \"Зимен прозорец\". Ще бъде представена и книгата на Тодор Коруев \"Защото съм такъв\" - литературна анкета с поета и публициста Петър Андасаров. Срещата ще се състои на 14 януари от 18 ч. в зала \"Сириус\" на Дома на културата.", "date": "2020.01.13", "title": "Среща с поета Петър Андасаров"}
{"url": "https://duma.bg/sapruzi-s-64-godishen-brak-sa-pochinali-v-edin-i-sashti-den-n206797", "text": "В американския град Уустър, щата Охайо, в един и същи ден починаха съпрузи, чийто брак е траел 64 години, съобщи \"Дейли мейл\". Бил Шафрат (на 88 г.) умрял в дома за престарели хора в 7 ч. сутринта местно време. Съпругата му Нанси, която лежала на една ръка разстояние от мъжа си, издъхнала 4 часа по-късно. Напоследък той вече не можеше да става от леглото. Тогава преместихме техните кревати един до друг в центъра на стаята, разказва Пат Корнелиус, племенничка на Шафрат. Последните седмици съпрузите прекараха, държейки се за ръце, в буквалния смисъл на думата. Двамата не са имали деца. Но Бил е роден в голямо семейство с 12 родни братя и сестри, затова се радвал на много племенници и племеннички. Съпрузите бяха погребани през няколко дни в католическата църква, в която са минали под венчило. През декември 2019 г. бе съобщено за мъж и жена от в американския град Джексън, щата Мичиган, които починали в съседни легла на хоспис с разлика от 20 минути, след като прекарали в брак 70 години.", "date": "2020.01.13", "title": "Съпрузи с 64-годишен брак са починали в един и същи ден"}
{"url": "https://duma.bg/sanyat-restartira-mozaka-na-horata-n206798", "text": "Сънищата са начин на мозъка да се рестартира, сочат резултатите от ново проучване, цитирано от руски сайтове. След като всекидневните спомени са затвърдени с помощта на съня, мозъкът има възможност да се освежи. Друга теория гласи, че сънищата може да са от полза за справяне с някои проблеми в живота. Според друго изследване, когато има стрес във всекидневието, сънищата се променят. Понякога те отразяват и вътрешните ни емоции. Чрез значими символи и въпроси, свързани с будния живот, сънищата се опитват да установят баланс като начин за справяне с вътрешния смут. Според професора по психиатрия Ърнест Хартман сънищата са конкретни емоции, каквото например е притеснението. Те водят до образуването на нова \"материя\", вплитаща се в паметта на сънуващия по начин, по който му помага да се справи със стреса, травмата и други видове психологически нарушения. Изследователи твърдят, че вече има данни от проучвания, в които се изтъква ролята на съня като много значима за функционирането на ума и паметта. Според някои ключът за подсилването й се крие не в няколко часа почивка, а в самото сънуване. Повечето сънища включват скорошни събития и случки, които сме преживели. Те служат за обработка и организиране на съзнателни и несъзнателни стимули, получени през деня. Когато се изправим пред препятствия, за преодоляването им основно се използва информация, която вече знаем - спомените. В този смисъл сънуването е полезно, защото помага за организирането и затвърдяването на спомените, като по този начин при нужда се улеснява достъпът до тях. Дори и да не помним видяното, докато спим, сигурно е, че почти всички живи същества сънуват под една или друга форма. Сънят е една от все още недобре проучените сфери на науката.", "date": "2020.01.13", "title": " Сънят рестартира мозъка на хората"}
{"url": "https://duma.bg/hologrami-na-dinozavri-prevrashtat-parizh-v-safari-n206796", "text": "Огромни холограми на динозаври превръщат улиците на Париж в праисторическо сафари. Авторът им - художникът Жулиен Нонон, влага съвсем нов смисъл в израза \"градът на светлините\". Творецът използва вградена система за видеопрожекции, позволяваща му да украсява фасадите на сградите с огромни холограми на динозаври. Сред тях са добре познати видове като тиранозавър рекс, трицератопс и бронтозавър. Нонон \"покани\" тези праисторически създания в алеите на Jardin d`Acclimation и даде уникална възможност на посетителите да видят невероятните инсталации, които включват интерактивни предавания на живо. Поредицата, озаглавена \"Праисторическо сафари\", е на улиците на Париж. Нонон обаче има намерение да проектира своите творения и на други места, които го вдъхновяват.", "date": "2020.01.13", "title": "Холограми на динозаври превръщат Париж в сафари"}
{"url": "https://duma.bg/goryachkina-izravni-na-zhu-venzhan-v-macha-za-svetovnata-titla-n206788", "text": "Александра Горячкина (Рус) победи световната шампионка Жу Венжън (Кит) в 5-ата партия на мача за световната титла по шахмат в Шанхай и изравни резултата 2,5:2,5. 21-годишната рускиня, двукратна световна шампионка за девойки (до 20 год.) принуди 7 години по-опитната китайка да се предаде с черните на 49-ия ход. Тя постигна първа победа срещу родената в Шанхай Жу. Днес там е 6-ата партия от мача, а до 25 януари съперничките ще играят още 6 партии във Владивосток . ", "date": "2020.01.13", "title": "Горячкина изравни на Жу Венжън в мача за световната титла"}
{"url": "https://duma.bg/zlatan-s-parvi-gol-za-milan-n206790", "text": "Милан победи като гост с 2:0 Каляри в среща от 19-тия кръг на италианската Серия А. И двата гола паднаха през втората част и бяха дело на Рафаел Леао (46) и Златан Ибрахимович (64). 38-годишният швед започна като титуляр за първи път, откакто се завърна в Милано. Той нацели и греда в 30-ата мин. след удар с глава, а в края негов втори гол бе отменен заради засада. Попадението е първо за шведа в Серия А от май 2012 г. Успехът пък е първи за Милан от 8 декември, а в последните си три мача \"росонерите\" не бяха вкарвали гол. Бившият отбор на Кирил Десподов Каляри заема 6-о място с 29 т. Милан е 7-и с 25.", "date": "2020.01.13", "title": "Златан с първи гол за Милан"}
{"url": "https://duma.bg/portugalets-zagina-na-rali-dakar-n206789", "text": "Португалски мотоциклетист загина на рали \"Дакар\" в Саудитска Арабия. 40-годишният Пауло Гонсалвеш падна лошо в 7-ия етап и изпадна в безсъзнание. Пристигналият с хеликоптер спешен медицински екип го откара в болница, но опитите на лекарите да го спасят се оказаха неуспешни. Гонсалвеш участва за 13-и път в най-тежкото офроуд състезание в света след дебюта си по класическия маршрут в Африка през 2006 г. Сега той получи повреда още в 3-ия етап и бе 46-и в генералното класиране. Най-добрият му резултат е второто място след Марк Кома (Исп) през 2015 г. Точно в този сезон бе и последната жертва при мотоциклетистите на \"Дакар\" - Михал Херник (Пол) загина в Аржентина.", "date": "2020.01.13", "title": "Португалец загина на рали \"Дакар\""}
{"url": "https://duma.bg/balgarche-specheli-evropeyskata-kupa-na-sabya-za-kadeti-n206791", "text": "Тодор Стойчев стана носител на комплексната Европейска купа за кадети на сабя за сезон 2019/2020, след като завърши трети на състезанието в Мейлан, Франция, в конкуренцията на 138 състезатели и с 376 т. е недостижим на върха в ранглистата. 16-годишният българин подели бронзовия медал със Сантяго Мадригал (Исп). Надпреварата спечели Емануел Нардела (Ит), победил на финала Реми Гарик (Фр). В групите нашето момче игра отлично и записа 5 победи и 1 загуба. В двубоя за влизане сред първите 32-ма сабльорът ни победи Франсоа Маруел (Фр) с 15:9. След това елиминира поред италианците Федерико Чучолета (с 15:11) и Едуардо Кантини (с 15:14), съкруши французина Оливие Дерозие (с 15:4), но отстъпи на полуфинала на сънародника му Реми Гарик (с 14:15). Бронзовият медал му гарантира комплексната Европейска купа за 2020 г. Трофеят идва след отлична игра през целия сезон и невероятен спортен дух. Той спечели 3 турнира - в София, Букурещ и Айслинген, Германия, и завърши 5-и в Истанбул. Стойчев е възпитаник на фехтовална академия „Васил Етрополски“ с личен треньор Ивайло Воденов. Предстоят му участия на Европейското първенство за кадети и за младежи през февруари в Пореч, Хърватия, и на Световното първенство за кадети в Солт Лейк Сити, САЩ, през април с надежди за нови успехи. ", "date": "2020.01.13", "title": " Българче спечели Европейската купа на сабя за кадети"}
{"url": "https://duma.bg/sarbiya-specheli-parvata-atp-kap-n206792", "text": "Сърбия е първият шампион в новия турнир за АТП Къп. В Сидни Новак Джокович (№2) бе в основата на победата с 2:1 на финала срещу Испания. \"Плавите\" спечелиха емоционалния сблъсък след обрат. В първия мач на сингъл Душан Лайович отстъпи на Роберто Баутиста-Агут с 5:7, 1:6, но Джокович пречупи №1 в света Рафаел Надал с 6:4, 7:6 (4) и изравни. В решителния мач на двойки Рафа си даде почивка, но Ноле и Виктор Троицки сразиха с 6:3, 6:4 испанския дует Пабло Кареньо-Буста - Фелисиано Лопес.  На полуфиналите Сърбия отстрани Русия, а Испания - домакина Австралия. За Джокович това е втора отборна титла със Сърбия, след като през 2010 г. той триумфира и за Купа \"Дейвис\".  Дебютният турнир за АТП Къп е с награден фонд $15 млн. и в него участва и България, благодарение на актива на Григор Димитров. Хасковлията постигна 2 победи (над Даниел Евънс (Вбр) и над Раду Албот (Молд) и допусна 1 загуба (от Давид Гофен (Бел) в група С на турнира в Сидни и така спечели 100 т. за ранглистата на АТП и от днес ще е №18 в света.    ", "date": "2020.01.13", "title": "Сърбия спечели първата АТП Къп"}
{"url": "https://duma.bg/obyaviha-noviya-rekordor-po-stoletnitsi-n206794", "text": "Японската префектура Окинава е обявена за нов рекордьор на най-много живи столетници. Най-южната административно-териториалната единица е съставена от 160 острова, намиращи се в Източнокитайско море. Климатът там е субтропичен. И именно тези острови крият най-големия брой столетници в света - цели 76 на 100 хил. жители население. Средната възраст по тези места е 91 години. Пред Би Би Си тайната на дългия си живот разкрива Емико. Преди да стане главен готвач, жената е работила като диетолог. Следвайки рецептите на старейшините си, Емико създава меню за дълголетие, основано на сезонните зеленчуци. \"Готвим това, което отглеждаме в градината, а на клиентите се сервира веднага. Нашият начин на живот се базира на това - градината и кухнята да са много тясно свързани, а храната да е свежа\", разкри Емико. Друга част от столетниците води активен начин на живот, като някои все още работят като танцьори, произвеждат тофу, ръководят различни асоциации. Не се опитваме да живеем максимално дълго, то се случва естествено. Всички се събираме, смеем се и плачем заедно. Това е хубавото и е именно онова, което има значение, казват местните. Другата тайна на острова е скрита в особен сорт лимон, наречен шикуваса. Именно градът на дълголетниците - Огими, е най-големият износител на тези плодове в света. А възрастните обожават горчивия сок на шикуваса, който има и противовъзпалителни свойства.", "date": "2020.01.13", "title": "Обявиха новия рекордьор по столетници"}
{"url": "https://duma.bg/robotizirana-kotka-mozhe-i-da-se-dresira-n206795", "text": "На международното изложение за потребителска електроника в Лос Анджелис (CES) китайската компания Elephant Robotics представи котка робот, която може да бъде дресирана. Това съобщи порталът TechCrunch, цитиран от dariknews.bg. MarsCat е напълно автономен и може да бъде персонализиран чрез фини допълнителни настройки. Устройството реагира на допира и гласа на собственика и отговаря на даденото му име. Роботизираната котка също така може да играе с различни предмети. Авторите на проекта са сигурни, че страдащите от алергия или твърде заетите хора, които нямат възможност да обърнат много внимание на жив домашен любимец, ще оценят приспособлението. Роботът все още не е в свободна продажба, но на уебсайта на компанията може да бъде поръчан за 700 щатски долара.", "date": "2020.01.13", "title": "Роботизирана котка може и да се дресира "}
{"url": "https://duma.bg/albert-popov-treti-vav-ii-mansh-i-13-i-na-slaloma-za-sk-v-adelboden-n206786", "text": " Така за трети път от петте си слалома от началото на сезона Попов печели точки за Световната купа. По-рано през седмицата той завърши 18-и в Мадона ди Кампилио, а в средата на декември се класира 12-и във Вал д'Изер. В първия манш Алберт бе със стартов №22 и завърши 27-и за 54,54 с 1,39 сек. изоставане от първия Даниел Юл (Шв). Камен Златков се спусна за 55,74 сек. и се нареди 46-и. Във втория манш Попов даде трето време 54,95 сек. и завърши само на 76 стотни от победителя Даниел Юл (Швейц). На подиума се наредиха още Хенрик Кристоферсен (Нор) и Марко Шварц (Ав). Постижението на Попов е историческо за България, тъй като за първи път наш скиор печели точки (20) за Световната купа в слалома в Аделбоден.   В класирането за Малкия кристален глобус в дисциплината води Кристоферсен с 322 т., а Юл се изкачи втори с 290, пред Клеман Ноел (Фр) 240. Попов пък вече е 24-и за СК на слалом с 55 т. След седмица е слаломът във Венген, Швейцария, в който Попов отново ще стартира. 1. Даниел Юл (Швейц) 1:48,73 мин. 2. Хенрик Кристоферсен (Нор) +0,23 3. Марко Шварц (Ав) +0,28... 13. Алберт Попов +0,76.   ...46. Камен Златков 55,74 сек. (I манш).      1. Федерика Бриньоне (Ит) 2:03,45 2. Уенди Холденер (Швейц) +0,15 сек. 3. Марта Басино (Ит) +0,82 сек.", "date": "2020.01.13", "title": "Алберт Попов трети във II манш и 13-и на слалома за СК в Аделбоден"}
{"url": "https://duma.bg/furkad-e-%E2%84%961-v-oberhof-vladimir-iliev-e-22-ri-n206784", "text": "Петкратният олимпийски шампион Мартен Фуркад (Франция) постигна втора победа в германския зимен център Оберхоф, след като триумфира в масовия старт на 15 км от Световната купа по биатлон. 31-годишният Фуркад, който е и 11-кратен световен шампион, спечели и спринта на 10 км в петък. Французинът измина дистанцията за 41:01,4 мин. след 2 грешки в четирите си стрелби. Така Фуркад записа трета победа за сезона и 75-а в кариерата си. Арнд Пайфер (Гер) остана втори на 20,1 сек. с 3 грешки, а Симон Дестьо (Фр) е трети на 0,2 сек. след него също с 3 пропуска. Спортист №1 на България Владимир Илиев завърши 21-ви от 30 стартирали. Той пропусна 5 изстрела и финишира на 1:56,5 мин. след Фуркад. Носителят на Световната купа и лидер в генералното класиране за сезона Йоханес Тингес Бьо (Нор) пропусна стартовете в Оберхоф, защото очаква съпругата му да роди първото им дете. Фукрад излезе начело в генералното класиране за СК след 9 старта с 387 т., пред Йоханес Тингес Бьо  374, а трети вече е Дестьо с 352 т. Владимир Илиев е 24-и със 126 т., а Красимир Анев - 46-и с 34 т. Следващият кръг от СК е от 15 до 19 януари пак в Германия - в Руполдинг.", "date": "2020.01.13", "title": "Фуркад е №1 в Оберхоф, Владимир Илиев е 22-ри"}
{"url": "https://duma.bg/izbirat-mezhdu-dvama-nov-trenor-na-lavovete-n206793", "text": "Сдаващият властта в родния волейбол инж. Данчо Лазаров обяви, че мъжкият национален отбор е без треньор, но и без мачове до лятото. \"Лъвовете\" не успяха да спечелят олимпийска виза за Токио 2020 след загуба от домакина Германия, който обаче безславно загуби финала с 0:3 от Франция. Същата тази Франция, която нашите съкрушиха на старта на турнира с 3:2 гейма и 15:8 в тайбрека. С края на турнира в Берлин изтече договорът на италианския ни селекционер Силвано Пранди, в който имаше клауза да води състава и в Токио при успех в европейската олимпийска квалификация.  \"Правилното решение би било, ако се избере треньор за 4 години до следващата олимпиада. Решаването на нещата на парче няма да има резултат. Имаме много качествени български треньори и трябва да залагаме на тях. Такива са Николай Желязков и Мартин Стоев. Не трябва да отписваме обаче Лигата на нациите и ще се борим да запазим мястото си в елитната дивизия\", смята най-дългогодишният председател на волейболната федерация. Той няма да се кандидатира за нов мандат на изборното общо събрание, насрочено за 13 март. Там за поста му се очаква да спорят издигнатият от опозицията Любо Ганев и подкрепеният от Лазаров Борислав Кьосев.  Според Лазаров отказването на двамата най-опитни национали Виктор Йосифов и Теодор Салпаров очертава трудни времена пред \"лъвовете\". \"Без опитните играчи ще бъде трудно, но те вече не могат, а и не искат\", каза Лазаров по време на европейската квалификация за юноши (до 18 години) в зала \"Христо Ботев\". След загубата на \"лъвчетата\" от Турция с 1:3 гейма селекционерът им Мартин Стоев обаче обяви, че не възнамерява да наследява Силвано Пранди в мъжкия ни тим. “При всяка смяна на треньора е актуално моето име. На този етап не мисля и нямам намерение за такова нещо”, коментира Стоев, водил националите в последния успешен период (2005 - 2008 г.), в който класира отбора през 2006 г. 4-и в Световната лига и 3-и на Световното първенство в Италия, а през 2007 г. спечели 5-о място в Световната лига и 3-о за Световната купа.  “Пранди е един от най-добрите треньори, привличани от федерацията ни, и вратата за него остава отворена. Неговата цел беше да класира отбора за Олимпийските игри. Сега очакваме доклада му и тогава ще коментираме. Може би ще бъде обявен конкурс за негов заместник”, каза Любо Ганев след завръщането на отбора от Берлин. ", "date": "2020.01.13", "title": "Избират между двама нов   треньор на \"лъвовете\" "}
{"url": "https://duma.bg/kontsert-v-muzikalnata-akademiya-n206799", "text": "Академичният симфоничен оркестър ще изнесе концерт на 15 януари от 18 ч. в залата на Националната музикална академия \"Панчо Владигеров\" на бул. \"Евлоги и Христо Георгиеви\" 94. На диригентския пулт ще застане Николай Стоев от класа на проф. Пламен Джуров. Солистка ще бъде Габриела Стефанова - пиано, от класа на проф. д-р Борислава Танева. В програмата - Концерт за пиано и оркестър ла минор, оп. 54, и Четвърта симфония от Роберт Шуман. Входът е свободен.", "date": "2020.01.13", "title": "Концерт в Музикалната академия"}
