{"url": "https://duma.bg/tri-pati-vikaha-lineyka-v-arena-armeets-n202413", "text": "Три пъти се е наложило да идва линейка през нощта срещу понеделник в \"Арена Армеец\", където се събираха изборните протоколи от София. Двама членове на СИК са припаднали, като жената е била приета в УМБАЛ \"Св. Анна\", а мъжът е получил епилептичен припадък. Третият инцидент е с полицай, който бързо се е възстановил и се е върнал към задълженията си.  Тази година приемането на изборните книжа беше без съществени проблеми, а основна причина за забавянията отново бяха грешки в протоколите при попълването им.  Единственият инцидент предизвика лидерът на \"Атака\" и кандидат за кмет Волен Сидеров, който се опита на нахлуе в \"Арена Армеец\" след края на изборния ден. При пристигането си Сидеров вдигна насилствено бариерите заедно с Десислав Чуколов и Борислав Иванов, който е кандидат за районен кмет на \"Люлин\". Те бяха спрени от полицаите, които им обясниха, че нямат право да влязат в залата. Многократно попитан в качеството на какъв идва тук и къде в Изборния кодекс пише, че кандидат може да присъства на броенето на бюлетините, Сидеров отговори, че се представлява сам и има право да види как се отчитат резултатите.", "date": "2019.10.29", "title": "Три пъти викаха линейка в \"Арена Армеец\""}
{"url": "https://duma.bg/sportat-po-televiziyata-zapochvat-machovete-ot-parva-liga-grisho-na-korta-v-parizh-n202431", "text": "Футбол по Диема спорт 13.30 Берое - Ботев Вр 16.00 Локо Пд - Черно море 18.30 Царско село - Лудогорец 21.45 Евертън - Уотфорд по Диема спорт 2 19.30 Хамбургер - Щутгарт 21.45 Ман Сити - Саутхемптън по Нова спорт 21.00 Бохум - Байерн М по Макс спорт 3 20.00 Парма - Верона 22.00 Бреша - Интер по Макс спорт 4 20.00 Алавес - Атлетико М 22.15 Барселона - Валядолид по Евроспорт 1 Снукър 8.25 и 13.25 Уърлд оупън в Юшан по Макс спорт 1 Тенис 12.00 \"Мастърс\" в Париж", "date": "2019.10.29", "title": "Спортът по телевизията, започват мачовете от Първа лига, Гришо на корта в Париж"}
{"url": "https://duma.bg/strahlivetsat-prostite-i-bahurat-n202419", "text": "\"Дума не може да става, че българите искат да махнат ГЕРБ в момента и се опитват да направят това\". Това е от социолога Андрей Райчев, от вчера сутринта. Вие не искате да махнете ГЕРБ. Повтаряйте го често. Вие дори не се опитвате да го направите. Нали? Вие обичате ГЕРБ. Нали? Всички обичат ГЕРБ. И Бойко. И бахура, както казваха в \"На улицата\". На опера вече не ходят. Защото обичат Бойко. И бахура. А раздава ли Бойко бахур на улицата? Реален израз на вашата любов към ГЕРБ бе удвоеният резултат на основния опонент на управляващите - БСП. И дума да не става, че искате да махате ГЕРБ, само дето пратихте половината им кандидати за областните градове на балотаж. Вие дори не се и опитвате да ги отместите от позициите им, но столичният кмет получи със 70 000 гласа по-малко в сравнение с предишните избори и за пръв път от 2005 г. ще има балотаж в София.  Как се съвместяват тези твърдения с фактическата картина? Ами както се съвместяват твърденията, че БСП е претърпяла поражение, но пък показва по-добър резултат в сравнение с 2015 г. То не може \"Хем до края, хем душата в Рая\". Определете се.  Всъщност, цитатът е от песента на Слави Трифонов \"Господ ни обича\". Борисов също смята, че Господ го обича. Дори оная вечер му благодари, че го е подкрепил \"за кой ли път срещу тези лоши хора\".  Борисов лъже. Неговият бог започва да му обръща гръб. На трети избори поред виждаме ерозия на партията ГЕРБ и на личната му власт. Цветанов го напусна, остана му Тома Биков. Какъв Господ, какви пет лева.  Борисов послъга, когато каза, че безапелационно е победил БСП. След като социалистите са получили два пъти повече гласове на изборите в сравнение с предишните и дори имат шансове да спечелят два-три областни града, след като са втора сила в Столичния общински съвет, твърдението за \"безапелационна\" победа е неадекватно. Цялото му поведение е такова, но е разбираемо. Човекът е изнервен, нищо че партията му все още е първа сила. Позволи си лични обиди към опонентите. Нарече ги \"кукувици\". Явно говореше за жени. Срещу него има две такива. Мая Манолова и Корнелия Нинова. Защо пада толкова ниско, ако е \"безапелационен\" победител?  Една друга жена, съпругата на президента Десислава Радева, пусна във фейсбук по този повод сръбската песен \"Кукавица\". Там има следните редове: \"Страхливец, ти си само един страхливец в повече!\" Има защо да го е страх. Свалянето на Йорданка Фандъкова от поста би било генерална репетиция за свалянето на Бойко Борисов от власт. Поради това София е важна, поради това за нея се говори най-много, поради това гласуването не е просто за кмет, а като за парламентарни избори.  България е \"завладяна държава\". От \"шайката\". Всички усилия на демократичната опозиция, без значение дали е дясна или лява, трябва да бъдат насочени към свалянето на Борисов от власт. Всичко друго е второстепенно. Стана така, че топката сега е в полето на десницата и тя трябва да реши какво иска. Досега тя хем уж мразеше Борисов, хем го крепеше на власт и ядеше от бахура му.  Преди време Спас от Кочериново - десен анализатор и измамник по съвместителство, нашумя с репликата си: \"Не сте десни, прости сте\". Другата неделя ще стане ясно дали е бил прав.", "date": "2019.10.29", "title": " Страхливецът, простите и бахурът"}
{"url": "https://duma.bg/bez-iznenadi-v-chervenite-obshtini-n202416", "text": "Много от успешните кметове, издигнати и подкрепени от БСП, отново ще управляват общини. Владимир Москов печели безапелационно за седми път изборите в община Гоце Делчев, също за седми път ще управлява в Болярово Христо Христов. В Садово начело на общината с трети мандат остава социалистът Димитър Здравков. За трети път спечелиха вота и кметовете на Павликени, Троян, Правец и Самоков - Емануил Манолов, Донка Михайлова, Румен Гунински и Владимир Георгиев. В Полски Тръмбеш Георги Чакъров, който управлява общината без прекъсване от 2003 г., отново печели изборите на първия тур. Начело на община Кресна ще е досегашният й кмет Николай Георгиев, за втори мандат Ковачевци ще управлява Васил Станимиров. Румен Павлов спечели кметския пост в Стражица, а Пламен Чернев - пети мандат в община Сухиндол. В Генерал Тошево досегашният кмет Валентин Димитров отново печели, а Радко Петрунов ще продължи да работи за Трекляно. Инж. Ангел Жиланов печели на първи тур в Горна Малина. Четвърти мандат като кмет на община Балчик спечели Николай Ангелов.  Двама народни представители от БСП отиват на балотаж - Явор Божанков в Горна Оряховица и Йордан Младенов в Пещера. В ямболската община Тунджа само 1% не достигна на Георги Георгиев за победа от раз. На втория тур в Дупница Първан Дангов ще се надпреварва със сегашния кмет Методи Чимев от ГЕРБ, а в Радомир битката за БСП продължава Евдокия Асенова. В Асеновград доверието на избирателите отново очаква досегашният кмет Емил Караиванов, в Пирдоп за нов мандат се бори Ангел Геров, а в Левски - Любка Александрова. Социалисти и кандидати, подкрепени от БСП, отиват на балотажи в общините Хисаря, Кочериново, Бобошево, Златарица, Твърдица, Родопи, Добричка и др.", "date": "2019.10.29", "title": "Без изненади в \"червените\" общини "}
{"url": "https://duma.bg/bsp-otiva-na-balotazh-v-10-rayona-na-sofiya-n202414", "text": "Кандидат-кметовете на БСП в десет столични района отиват на балотаж в неделя, показват данните на ЦИК при обработени около половината от изборните протоколи. Най-голям успех социалистите постигат в район \"Изгрев\", където Делян Георгиев е с най-добър резултат. На втория тур той ще се бори срещу Филип Стоименов от \"Демократична България\". Трети е досегашният кмет Цветомир Жеков от ГЕРБ.  Оспорвана битка се очертава и в район \"Искър\", където кандидатът на БСП Борис Цветков ще се изправи срещу настоящия кмет Ивайло Цеков от ГЕРБ.  В район \"Връбница\" от името на левицата на балотаж отива Владимир Петров, а в \"Надежда\" - Стоян Цветков. В \"Илинден\" на втори тур са Иван Божилов (ГЕРБ) и Георги Томов (БСП). На балотаж в \"Младост\" ще бъде и независимият кандидат, подкрепен от БСП, Стефан Стефанов, а в \"Красна поляна\" - независимият Георги Миланов, също подкрепен от социалистите. Битката в район \"Сердика\" продължава Янко Янков от БСП, а за мандат в \"Младост\" се бори и Мая Александрова.  Балотажи ще решават изборите и в останалите райони на София, където ГЕРБ ще се бори с \"Демократична България\" или \"Движение България на гражданите\". От първи тур избран кандидат имаше само в Банкя. В Столичния общински съвет социалистите ще бъдат втора политическа сила. Те печелят около 17% от гласовете и вероятно ще удвоят съветниците си. ГЕРБ печели 32%, а \"Демократична България\" - 14%. В Общинския съвет ще влезе и независимият Борис Бонев, който спечели 10%.", "date": "2019.10.29", "title": "БСП отива на балотаж в 10 района на София"}
{"url": "https://duma.bg/bsp-udvoi-rezultata-si-na-mestnite-izbori-n202418", "text": "Двойно по-голямо присъствие на БСП в местната власт отчитат социалистите след първия тур на изборите. В София групата на левицата ще е втора политическа сила, а във Варна общинските съветници ще са тройно повече. Кандидати на БСП отиват на балотаж на 3 ноември в 12 областни града. В Русе Пенчо Милков води с 10% пред кандидата на ГЕРБ, а Денчо Бояджиев държи първенството в Разград. Оспорвана надпревара очаква Станислав Владимиров в Перник. Бившият евродепутат Момчил Неков ще се бори за Силистра, а Кольо Милев - за Сливен. Подкрепеният от БСП Румен Томов ще продължи състезанието в Благоевград. Втори тур за БСП ще има в Ловеч, Пазарджик, Смолян, Шумен и Ямбол. В София резултатите на Мая Манолова срещу Фандъкова разстроиха Борисов.", "date": "2019.10.29", "title": "БСП удвои резултата си на местните избори"}
{"url": "https://duma.bg/lavina-ot-balotazhi-v-oblastnite-gradove-n202417", "text": "Вторият тур в неделя дава възможност БСП да има кметове в 12  областни центъра. В Русе Пенчо Милков води с 10% пред конкурентката си от ГЕРБ. Около процент е и преднината, с която Денчо Бояджиев държи първенството в Разград. (виж таблицата) Оспорвана надпревара очаква Станислав Владимиров във Перник.  Бившият евродепутат от левицата Момчил Неков също ще се яви на втори тур за кмет на Силистра. Опит за нов мандат начело на Сливен в неделя ще направи Кольо Милев. Независимият, но подкрепен от БСП, Румен Томов ще бори статуквото в Благоевград. Както ДУМА вече писа, Мая Манолова е в битката за София. От името на левицата на втори тур в Ловеч, Пазарджик, Смолян, Шумен и Ямбол ще участват в надпреварата съответно Радина Банкова, Благо Солов, Стефан Сабрутев, Венцислав Венков и Катя Георгиева. Резултатите от първия тур на местните избори показват, че БСП увеличи двойно подкрепата си в цялата страна, включително и в София, коментира първите резултати от вота зам.-председателят на ПГ \"БСП за България\" Христо Проданов в телевизионно интервю. Според него има устойчива тенденция, която показва, че партията се движи по правилния път. Проданов подчерта, че в много общински съвети БСП е увеличила сериозно присъствието си и ще има блокираща квота, с което ще може да спира разпродаването на общинските земи и собственост. \"Резултатите в цялата страна показват, че ГЕРБ се срива сериозно на много места, НФСБ и \"Атака\" почти никъде ги няма, а ВМРО има голям спад в подкрепата си\", подчерта той. На балотажите левицата ще разчита на всички, които са я подкрепили на първия тур, и на тези, които не са излезли да гласуват. Хората трябва да осъзнаят, че колкото по-масово е гласуването, толкова повече купеният и корпоративният вот оказват по-малка тежест върху изборните резултати, категоричен бе социалистът. Проданов отбелязва задоволство и от резултатите на БСП в София, тъй като се очаква левицата да удвои общинските си съветници в столицата. Във Варна общинарите от БСП ще са тройно повече. \"Безспорен факт е, че в последните 4 избора БСП бележи ръст. Доказателство за това е изборът на президент, два пъти по-големият брой на депутатите, увеличеният брой на евродепутатите\", обясни и зам.-председателят на ПГ \"БСП за България\" Георги Свиленски. Той бе категоричен, че влиянието на ГЕРБ спада и като доказателство посочи балотажа в София и в почти всички столични райони. Това показва, че гражданите искат промяна, смята народният представител.  \"БСП се завръща в местната власт, а знакови крепости на ГЕРБ се пропукаха. Това е ясен знак, че гражданите на България искат промяна и трябва да повярват, че е в техните ръце\", заяви часове след края на изборния ден зам.-председателят на БСП Кирил Добрев. Той призова всички да бъдат изключително активни на балотажа. \"Това беше най-скромната, най-пестеливата, но най-направената от сърце и душа кампания, която БСП е правила от години. Въпреки това, в тази кампания нашите кандидати бяха най-проверяваните, най-надзираваните от всички възможни държавни институции\", обобщи председателят на Националния предизборен щаб на социалистите. С ирония той обяви, че иска да почерпи служителите от МВР-Видин с баницата, която бе конфискува от местния лидер на социалистическата партия с подозрение, че в нея има пари за незаконна агитация.", "date": "2019.10.29", "title": "Лавина от балотажи в областните градове"}
{"url": "https://duma.bg/sotsiolozi-podkrepata-za-gerb-erozira-n202415", "text": "Резултатите от местните избори показват, че подкрепата за ГЕРБ ерозира спрямо 2015 г. и предстои преструктуриране на политическото пространство в България. Около това мнение се обединиха вчера повечето социолози в коментарите на изборните резултати.  \"София категорично отхвърля националистическия и екстремен вот, резултатите на национал-популистките формации са значително по-ниски, отколкото на евроизборите\", заяви социологът Цветозар Томов. Той определи  кандидатурата на Борис Бонев като явление на изборите. Според Андрей Райчев лъжицата катран в меда на ГЕРБ идва от факта, че кметът на София Йорданка Фандъкова от 60% на миналите избори сега има едва 35% подкрепа. \"Пукнатината се вижда с просто око, но дали е пробив всъщност зависи от избирателите на \"Спаси София\" и \"Демократична България\", които имат да се изкажат сега по въпроса - да победим статуквото или все пак да си останем в традиционната поза главно да се бием с левите\", коментира Райчев. Политологът Даниел Смилов прогнозира, че битката за кметския пост в София на балотажа няма да е особено лесна. Според политолога Мария Пиргова Мая Манолова е лява кандидатура, но ще бъде подкрепена от либералното дясно и ще получи гласовете на избирателите на Борислав Игнатов и Борис Бонев.", "date": "2019.10.29", "title": "Социолози: Подкрепата за ГЕРБ ерозира"}
{"url": "https://duma.bg/borisov-obidi-opozitsiyata-na-kukuvitsi-n202411", "text": "Видимо изнервен от предстоящия балотаж в София, в неделя вечерта Борисов няколко пъти апелира към \"десните\" да се замислят какво искат. \"Десните хора по принцип са демократи, мислещи, знаещи, можещи и разсъждаващи. Ако те считат, че тези кукувици са промяна, Костинбродска промяна, ако БСП с половината от гласовете на ГЕРБ е промяна в София, да подкрепят Мая Манолова и да им е честито\", заяде се той. Борисов обяви \"безапелационна победа\" над БСП на местните избори. По думите му социалистите вече два пъти губели от ГЕРБ в София. Той отказа да признае пропукването на бастиона на ГЕРБ. На въпрос сигурна ли е победата на Фандъкова на втория тур, той отвърна, че единственото сигурно нещо е \"Орландовци\" (б.р. - гробищата). \"Всички обичат да говорят за промяна, но промяната започна от ГЕРБ. Ние направихме големи промени в партията и особено в София дадоха резултат\", каза Борисов. На въпрос с какви промени ще продължи, той лаконично отвърна: \"Ще видите!\". По думите му кампанията на ГЕРБ била \"мъдра и зряла\" и не се усещала липсата на Цветан Цветанов. \"Няма Цветанови, няма! Каквото имаше, си замина. И без него, и без мене, и без петел ще съмне\", отсече той.", "date": "2019.10.29", "title": "Борисов обиди опозицията на \"кукувици\""}
{"url": "https://duma.bg/stoichkov-lichno-se-izvinil-na-rahim-starling-n202434", "text": "Рахим Стърлинг е получил обаждане от Христо Стоичков във връзка с проявите на расизъм в София. Легендарният ни футболист се извинил на звездата на Манчестър Сити заради непристойното поведение на част от българските фенове към играчите на Англия на 14 октомври, съобщава \"Скай Спортс\". kавалерът на \"Златната топка\" за 1994 г. се чувствал засрамен от отношението на сънародниците ни и пожелал да поднесе извинения от името на футболистите на България. По време на разговора Стоичков се разплакал, като го направи в тв студио в САЩ непосредствено след мача. Обаждането е било организирано от бившия съотборник на Камата в Барселона Чики Бегиристайн, който е шеф в Сити, а треньор е Пеп Гуардиола. България очаква да научи какво ще бъде наказанието след събитията около европейската квалификация в София. УЕФА ни разследва по четири точки - за расистки прояви, хвърлени предмети към терена, прекъсване на националните химни и повторения на големия екран. Сред възможните наказания са няколко срещи пред празни трибуни и солидна парична глоба. Не е изключено обаче от УЕФА да действат още по-строго и да извадят тима от следващите квалификации за голямо първенство.", "date": "2019.10.29", "title": "Стоичков лично се извинил на Рахим Стърлинг"}
{"url": "https://duma.bg/bsp-otiva-na-balotazh-v-10-rayona-na-sofiya-n202410", "text": "Кандидат-кметовете на БСП в десет столични района отиват на балотаж в неделя, показват данните на ЦИК при обработени около половината от изборните протоколи. Най-голям успех социалистите постигат в район \"Изгрев\", където Делян Георгиев е с най-добър резултат. На втория тур той ще се бори срещу Филип Стоименов от \"Демократична България\". Трети е досегашният кмет Цветомир Жеков от ГЕРБ.  Оспорвана битка се очертава и в район \"Искър\", където кандидатът на БСП Борис Цветков ще се изправи срещу настоящия кмет Ивайло Цеков от ГЕРБ.  В район \"Връбница\" от името на левицата на балотаж отива Владимир Петров, а в \"Надежда\" - Стоян Цветков. В \"Илинден\" на втори тур са Иван Божилов (ГЕРБ) и Георги Томов (БСП). На балотаж в \"Младост\" ще бъде и независимият кандидат, подкрепен от БСП, Стефан Стефанов, а в \"Красна поляна\" - независимият Георги Миланов, също подкрепен от социалистите. Битката в район \"Сердика\" продължава Янко Янков от БСП, а за мандат в \"Младост\" се бори и Мая Александрова.  Балотажи ще решават изборите и в останалите райони на София, където ГЕРБ ще се бори с \"Демократична България\" или \"Движение България на гражданите\". От първи тур избран кандидат имаше само в Банкя. В Столичния общински съвет социалистите ще бъдат втора политическа сила. Те печелят около 17% от гласовете и вероятно ще удвоят съветниците си. ГЕРБ печели 32%, а \"Демократична България\" - 14%. В Общинския съвет ще влезе и независимият Борис Бонев, който спечели 10%.", "date": "2019.10.29", "title": "БСП отива на балотаж в 10 района на София"}
{"url": "https://duma.bg/skandalnite-upravnitsi-na-septemvri-i-nesebar-biha-na-parvi-tur-n202412", "text": "Град Септември преизбра още на първия тур скандалния си кмет Марин Рачев от ГЕРБ. Макар да е с условна присъда за укрити данъци за над 218 000 лв. и въпреки повдигнатите обвинения за длъжностни злоупотреби с платени, но неизвършени улични ремонти по обществени поръчки, ощетили общината с 200 000 лв., местните решиха той да продължи да ги управлява. Рачев взима 8923 гласа, или 70,33%, втора с 13% е кандидатката на БСП Петя Цанкова, която е и областен председател на социалистите в Пазарджишко.  Четвърти пореден мандат от раз спечели и кметът на Несебър Николай Димитров, който е в следствения арест на спецпрокуратурата в София. За него като независим кандидат са гласували 62% от избирателите, а за основния му опонент Атанас Терзиев от ГЕРБ - 37,5%. Преди дни Димитров и още петима кандидати за общински съветници бяха арестувани по обвинения за купуване на гласове при показна спецакция в Несебър. Имаше сигнали, че цената на глас там стигала до 200 лв. Преди 4 години Димитров спечели на първия тур с 53,5%. Скандалният бивш кмет на Галиче Ценко Чоков, осъден на първа инстанция на 4,5 години затвор като организатор на престъпна група за рекет, лихварство, побоища и палежи, загуби кметската надпревара в Бяла Слатина. Изборите там спечели Иво Цветков от ГЕРБ с 63,85%, Чоков е втори с 19,24%. Съпругата на Чоков - Цветелина Нелова, обаче отива на балотаж в с. Галиче срещу кандидата на ГЕРБ и настоящ кмет Страхил Стоянов.", "date": "2019.10.29", "title": "Скандалните управници на Септември и Несебър биха на първи тур "}
{"url": "https://duma.bg/vtori-den-gasiha-pozhari-v-stranata-n202405", "text": "Предимно високи храсти и сухи треви, които горяха вече два дни, гасиха и вчера в Стара планина над Чипровци, между върховете Дража глава и Голема чука. Имаше опасност огънят да обхване и гората. Фронтът бе близо 5 километра и обхващаше границата със Сърбия. Местността е силно пресечена, районът е труднодостъпен. Пожарникари с техника гасиха и от българска, и от сръбска страна. Продължи и гасенето на пожара в Рила. Довчера бяха изгорели около 400 дка високопланинска растителност, борова гора и смърч. Подозренията са, че бракониери са отговорни за пожара. ", "date": "2019.10.29", "title": "Втори ден гасиха пожари в страната"}
{"url": "https://duma.bg/smeshno-zhalki-n202404", "text": "Кроенето и прекрояването на Изборния кодекс и законите, свързани с партиите, доведоха до обичайния хаос около вота. В опита си да спастрят някой лев партийците се пробваха да не дават пари за социологически проучвания и екзитполове. В резултат на това в изборния ден осъзнахме кои областни центрове са любимци на властта, както и кои са приоритет за основните медии. Северозападът, южните райони и редица области потънаха в социологическа мъгла. Дори и обичайните сайтове-нарушители мълчаха за евентуални резултати за около 3/4 от големите областни центрове. Дали агенциите не се концентрираха само върху 4-5 областни града, за да се направят на важни? Дали не го направиха, само и само да се полюбуват на гърча в някои партийни централи заради неведението за резултатите? Много е възможно съвсем скоро отново да пробутат поредната порция опити за отпадане на забраната за публикуване на резултати...  Истинска агония цареше и в телевизионните студиа. Политолози, експерти и пишман коментатори се гърчеха в опит да звучат важно, но и да не се \"изсилят\" в полза на един или друг кандидат. Отново имаше медии, които решиха да заобиколят забраната за публикуване на прогнозни данни. Глоба от ЦИК обаче накара повечето да размислят. И заваляха обичайните жалби от медии за падане на забраната. Социолозите включиха мантрата как нямало нищо лошо данните да се оповестяват, още докато се гласува... Все пак тях не ги интересува доколко новините активират избирателите. Искат само да имат клиенти за проучванията си - колкото повече, толкова по-добре за тях. А \"пълненето\" на ефирно време доведе до абсурдни коментатори, несериозни репортери и тъжно-смешни ситуации. Пошлостта на пред- и следизброните студиа едва ли ще бъде премахната с наличие на непрестанен поток от данни. Малко повече експертност и мисъл им трябва. Иначе са досадни и смешно жалки.", "date": "2019.10.29", "title": " Смешно жалки"}
{"url": "https://duma.bg/razkriha-shpionin-v-ruskoto-posolstvo-v-sofiya-n202407", "text": "В посолството на Русия в София като първи секретар работи руски гражданин със статут на дипломат, който събира, с цел да издаде на чужда държава, информация, представляваща държавна тайна. Това обяви прокуратурата. След сигнал от ДАНС в спецпрокуратурата е образувано досъдебно производство за престъпление срещу републиката. Шпионската дейност е развивана от септември 2018 г. Според прокуратурата фактите в сигнала са потвърдени, а дипломатът осъществявал разузнавателна дейност, като провеждал \"регулярни конспиративни срещи с български граждани, включително и с ръководен служител, разполагащ с достъп до класифицирана информация на България, ЕС и НАТО\". Целта на срещите била придобиване с разузнавателна цел на информация, включително и чрез предложения за материални облаги. Според Виенската конвенция \"дипломатическият агент се ползва с имунитет по отношение на наказателната юрисдикция на приемащата държава\", поради което руският дипломат не е привлечен като обвиняем и наказателното производство е спряно. Главният прокурор Сотир Цацаров е уведомил официално министъра на външните работи за установеното в хода на разследването и за действията на прокуратурата. Още в петък е проведена среща с руския посланик. Отправено е искане руската страна да отзове своя служител до края на вчерашния ден. По информация на МВнР въпросното лице вече е напуснало територията на България.", "date": "2019.10.29", "title": " Разкриха шпионин в руското посолство в София"}
{"url": "https://duma.bg/sinitovo-kaza-ne-na-kariera-za-mramor-n202408", "text": "91% от жителите на пазарджишкото село Синитово гласуваха срещу изграждането на кариера за добив на мрамор в района. Хората изразиха мнението си на референдум, проведен заедно с местните избори в неделя, съобщи преизбраният кмет Борислав Алексиев. Решението за допитването в Синитово бе взето на 18 септември с гласовете на мнозинството общински съветници. То бе обжалвано от инвеститора, но на 4 октомври Пазарджишкият административен съд отхвърли жалбата.  Хората не са съгласни до домовете им да бъде разкрита кариера за добив на мрамор. Те направиха подписка, в която заявиха, че тя ще замърси околната среда и ще влоши качеството им на живот. Инвестиционното намерение предвиждаше освен 35-годишна концесия върху терена за добив на мрамор и разкриване на площадка за третиране на неопасни промишлени отпадъци, което допълнително засили напрежението в района.", "date": "2019.10.29", "title": " Синитово каза \"не\" на кариера за мрамор"}
{"url": "https://duma.bg/tunelat-pod-shipka-shte-struva-267-mln-lv-n202400", "text": "Строителството на тунел под връх Шипка ще струва 267,2 млн. лв., става ясно от поръчка, обявена от Агенцията \"Пътна инфраструктура\". Работата по съоръжението е пети етап от проекта за обходен път на Габрово. Тунелът се намира на 1 км западно от прохода Шипка и на 1 км източно от връх Малуша. Началото на целия обект е преди Габрово, а трасето се отделя вдясно от пътя Велико Търново - Габрово. Краят се включва в обхода на град Шипка при участъка Габрово - Казанлък.  Общата дължина на участъка е 10,5 км, от които ново строителство са 7,6 км, останалите ще бъдат реконструирани. Там ще има пет тунела, които ще са с обща дължина 4,011 км, ще има един подлез и седем моста. Според разширения идеен проект в тунела са предвидени две ленти за движение по 3,75 м, две водещи ивици по 0,50 м, два тротоара по 0,85 м, височина на строителния габарит на тунела - 4,80 м. Обходният път на Габрово е част от трансевропейския коридор Букурещ - Русе - Димитровград и Александруполис и е възлова точка при движението в посока Север - Юг.", "date": "2019.10.29", "title": "Тунелът под Шипка ще струва 267 млн. лв."}
{"url": "https://duma.bg/balgarite-investirat-samo-2-ot-spestyavaniyata-si-n202401", "text": "За последните 10 години обемът на инвестициите на домакинствата в България отбелязва ръст от 250%. За същия период обемът на депозитите се е увеличил със 135%. Въпреки изпреварващото нарастване на инвестициите, все още те представляват само 2.3% от всички спестявания на българите, докато останалите 98% са за депозитите. Това показва анализ на пазара на спестявания и инвестиции, представен от УниКредит Булбанк. Експертите на банката посочват, че разпределението на активите в портфейла на българските инвеститори се доближава до структурата на портфейла на средния европейския инвеститор. Според изчисленията в анализ на УниКредит Булбанк потенциалът за допълнителна доходност от капиталовите пазари е очевиден. Така например 1000 лв. депозирани през 2014 г. носят лихвен приход от 59 лв. към днешна дата или 1.15% на година. В същото време, 1000 лв. инвестирани в кошница от европейски облигации, биха имали възвращаемост от 139 лв., или почти 2,5 пъти по-висока от тази на депозита.", "date": "2019.10.29", "title": "Българите инвестират само 2% от спестяванията си "}
{"url": "https://duma.bg/chehat-petar-kelner-kupi-btv-n202402", "text": "Собственикът на бТВ \"Сентръл Юръпиън Медия Еунтръпрайсиз\" (Central European Media Enterprises - CME) и чешкият инвестиционен фонд ППФ (PPF) на милиардера Петър Келнер са постигнали окончателно споразумение СМЕ да бъде купена от ППФ в сделка за приблизително 2,1 млрд. долара, съобщиха от СМЕ, ППФ и бТВ. Сега тя трябва да бъде одобрена от акционерите на СМЕ, Европейската комисия и някои национални регулатори, което се очаква да отнеме няколко месеца. Със сделката ППФ получава 30 телевизионни канала в Централна и Източна Европа. Шест от тях са българските bTV, bTV Cinema, bTV Comedy, bTV Action, bTV Lady и Ring, останалите са в Чехия, Румъния, Словакия и Словения. В България Келнер ще успее да постигне търсената от него още през миналата година синегрия на сделката за купуването на телекома \"Теленор\" и се беше разбрал със собственика на \"Нова телевизия\" - шведската \"Ем Ти Джи\", но Комисията за защита на конкуренцията забрани сливането. Сега обаче думата за одобрението на концентрацията ще има генералната дирекция \"Конкуренция\" на Европейската комисия, тъй като сделката е трансгранична. Споразумението е одобрено единодушно от борда на директорите на СМЕ, с препоръката на специалния комитет на борда. Най-големият акционер на CME, американският телеком AT&T, е изразил съгласие да гласува в полза на сделката. Придобиването се очаква да бъде финализирано около средата на 2020 г. Общо 1,15 млрд. евро за сделката са изцяло гарантирани от група от банки като БНП-Париба, \"Креди Агрикол\", Креди Сюис, \"Ейч Ес Би Си\", \"Сосиете Женерал\" и \"Уникредит\". Компанията \"Джей Пи Морган\" е била финансов съветник на ППФ, а \"Уайт енд Кейс\" -  юридически съветник. CME e компания от медийната и развлекателната индустрия, която управлява водещи бизнеси в пет пазара от Централна и Източна Европа с общо население от близо 45 милиона души. ППФ инвестира в множество пазарни сегменти като финансови услуги, телекомуникации, биотехнологии, недвижими имоти и машинно инженерство. Бизнесът на инвестиционната група се простира от Европа до Северна Америка и в Азия. Фондът притежава активи за над 45 милиарда евро (към декември 2018 г.) Част о тях са и дружествата на \"Теленор\" в България, Сърбия, Черна гора и Унгария, които ППФ придоби миналото лято срещу 2,8 млрд. евро.", "date": "2019.10.29", "title": "Чехът Петър Келнер купи бТВ"}
{"url": "https://duma.bg/manolova-sezira-tsik-za-narusheniya-v-romski-sektsii-n202409", "text": "Инициативният комитет на Мая Манолова е сезирал ЦИК за изборни нарушения в ромските секции в \"Красна поляна\", \"Слатина\" и \"Люлин\". Подадени са над 30 сигнала. В \"Красна поляна\" е имало струпване на хора между 9 и 11 часа, а по-късно не е имало гласуващи. Това според хората на Манолова говори за организиран вот. По-рано през деня се появи информация, че в секция в \"Красна поляна\" от 176 действителни гласа 160 са за Фандъкова.  Междувременно Манолова заяви, че ще се яви на всеки лидерски дебат с Фандъкова, очи в очи, а не криейки се зад екипи и съветници. Така тя отговори на поканата на ГЕРБ за дебат на \"неутрален терен\", за която научила от медиите.", "date": "2019.10.29", "title": "Манолова сезира ЦИК за нарушения в ромски секции "}
{"url": "https://duma.bg/ne-ubivayte-zhurnalistikata!-n202406", "text": "На 1 ноември, Ден на народните будители и Ден на българската журналистика, УС на СБЖ организира протест пред Народното събрание \"Не убивайте журналистиката в България!\" Разчитаме на журналистическата солидарност и на подкрепата на всички, за които словото не е слугиня, а камбана! ОЧАКВАМЕ ВИ на 1 ноември от 11 ч.!                        УС на СБЖ", "date": "2019.10.29", "title": "Не убивайте журналистиката! "}
{"url": "https://duma.bg/ukrainskite-turisti-u-nas-sa-poveche-ot-ruskite-n202403", "text": "Украинските туристи в България вече са повече от руските, показват данни на НСИ за септември. Почивалите в България граждани на Украйна са 42 хил., а на Русия - 37 хил. За година броят на руснаците намалява с 14%, а на украинците расте с 27%. Общият брой чужди туристи, посетили България през септември, е малко под 600 хил. души, което е с 3 на сто по-малко от предходната година. Най-много летовници България е посрещнала от Германия - 79 хил. души, но и те намаляват спрямо година по-рано с близо 28%. Спад има и на туристите от Румъния, Чехия, Сърбия, Израел. На второ място по предпочитания към почивка в България е Румъния, откъдето през месеца са пристигнали 60 хил. души. Трета е Полша с 51 хил., а Украйна е четвърта с 42 хил. Същевременно през септември пътуванията на българи в чужбина с цел почивка и екскурзия се увеличават с 6% спрямо същия месец на миналата година. Общо 234 хил. български туристи са пътували зад граница през месеца с два национални празника в календара. Броят им е рекорден за последните 10 г. За сравнение - през 2009 г. едва 125 хил. души са си го позволили. Една трета от пътуванията - 79 хил., са били към Гърция, която е най-посещаваната от българи туристическа дестинация. На второ място е Турция, посрещнала 35,9 хил. български туристи. Въпреки че запазва второто си място като най-желан маршрут за почивка, Турция е загубила част от желаещите да я посетят българи, които през септември 2018 г. са били 43,8 хил. Най-масово се посещават съседните на България държави. В Северна Македония са били 16,6 хил., в Сърбия - 13 хил. По около 8-9 хил. души са пътували до Румъния, Италия, Испания, Франция. В Германия са прекарали част от времето си 12 хил. български туристи.", "date": "2019.10.29", "title": "Украинските туристи у нас са повече от руските"}
{"url": "https://duma.bg/bnb-pusna-srebarna-moneta-za-dryanovskiya-manastir-n202399", "text": "Българската народна банка (БНБ) пусна в обращение сребърна възпоменателна монета на тема \"Дряновски манастир\" от серията \"Български църкви и манастири\", съобщиха от Централната банка. Цената на монетата е 78 лева, а номиналната й стойност - 10 лева. Тя ще се продава в централата на БНБ, на каси на пл.\"Княз Александър Първи\" 1 и в Касовия център на БНБ на ул.\"Михаил Тенев\" 10, както и в офиси и клонове на още четири банки.", "date": "2019.10.29", "title": "БНБ пусна сребърна монета за Дряновския манастир"}
{"url": "https://duma.bg/kupuvame-sigurnost-koyato-sami-propilyahme-n202398", "text": "До 10 ноември остават малко дни. Защо да не спретнем поредица от тържества и един военен парад под лозунга \"30 години демокрация\"? Точно за парада ми е думата. Има с какво да го направим. Бащите ни са се погрижили за това. Над столицата могат да прелетят няколко изтребителя от наличните МиГ-29, които пазеха и пазят въздушното ни пространство повече от три десетилетия във времената на Варшавския договор и на Североатлантическия пакт. А защо не и щурмовакът-бомбардировач Су-25? Той пък е на въоръжение у нас от 1986 г. И ще бъде отново след ремонта в Беларус. Още по-стар от демокрацията е вертолетът войник Ми-17. Той лети у нас от 1985 г. Дълго носеше националния трибагреник на Гергьовден и гасеше горски пожари. Случиха му се някои случки, но не е за отписване. Ранният следобед на 17 юни 1979 г. на несъществуващото вече военно летище в Пловдив, където днес се намира жилищният комплекс \"Тракия\",  първата четворка Ми-24 пристига в България. Той е баткото в ударната ни авиация. Своеобразно признание за Ми-24 е участието му в големия военен парад на 9 септември 1981 г. по случай честването на \"1300 години България\". В края на август 14 вертолета Ми-24 са пребазирани на летище Божурище до София. Вертолетният строй от четири тройки или общо 12 машини е допълнен от три Ми-8. Но това е преди 38 години. Разполагаме, разбира се, и с  Вертолетите \"Кугар\" са не по-малко полезни за армията, макар че някои политици от време на време питат за какво са били купени. Както и за \"Пилатус\"-ите. И за \"Спартан\"-ите, които много често са на хуманитарна мисия. В днешно време, обаче, партийно-политическите съображения в националната сигурност и отбраната не са изключения, а по-скоро нещо обикновено. Изпълнението на едно такова решение например може да осигури американските Ф-16 за парадите на 6 май след 6-7 години. Във флота също си имаме рожби на демокрацията. Плават фрегати втора употреба. Скоро ще посрещнем и два кораба минни ловци, които също са употребявани. Нови там са вертолетите \"Пантер\", но към тях предстои да прибавим един, вече използван, \"Долфин\". Изобщо флотът ни, който се прослави в Балканската война, торпилирайки най-известния турски крайцер \"Хамидие\", по-скоро се разделя с техниката си или попълва строя с втора употреба. Най-вероятно по тази формула ще се сбъдне и мечтата на още живите подводничари - да имаме подводница и в морето, а не само в музея. Ослушваме се дали някой няма да се откаже от неговата, за да я вземем. (Не само ВМС останаха без подводния флот. И пехотата си няма вече Ракетни войски.) Сега гледаме към двата патрулни кораба, за които чакаме договор до пролетта. Дано не се препънат нещата, както стана преди близо две години. Но ние сме майстори на актуализациите. За година-две актуализирахме не само проектите за корабите и самолетите, но и държавния бюджет. Сега, както вървят нещата с промените в схемите за плащане, може да се стигне до нови актуализации.  Но да се върнем на темата за военния парад и за пехотата. Нови бойни машини  но пък си имаме стари. И те са отпреди демокрацията. Засега вършат работа. Както и танковете Т-72 от 1973 г. Очаква се десет да излязат от ремонт във военния завод в Търговище. Нарязахме Т-55 и сега можем само да съжаляваме. Все пак, според Плана за развитие на Въоръжените сили, до 2020 г. България трябва да има 90 танка, 404 бронирани бойни машини, 190 артилерийски системи, 29 бойни самолета, 7 бойни кораба и 4 безпилотни самолета. Все по-малко обаче модернизацията на Въоръжените ни сили зависи от нас. Депутатите гласуват едно, но след това става друго. Платихме наведнъж на САЩ осемте самолета Ф-16, а трябваше плащането да бъде разсрочено. Сега решаваме, че ще изплащаме бойните машини не в продължение на 12 години, а на 8, като натоварваме последните две. За съжаление нямаме икономика, която да посрещне поне част от проблемите на превъоръжаването. Вместо да плаща на българската отбранителна промишленост, народът ни си дава парите на други държави. Да, тук също има политически обяснения. \"Купуваме сигурност\", е лозунгът на много властимащи и кръжащи около тях. Така е, като не можем сами да си я направим, ще я купуваме.  За парада, разбира се,  Защото по жълтите плочки на столицата не могат да маршируват стратегии, закони, програми и планове, с които съкращавахме числеността на армията ни. За да стигнем до положението, когато днес правим национална кампания \"Бъди войник\" за преодоляване на некомплекта. Както казва народът, каквото човек сам си направи, никой не може да му го направи. И изборите преди ден затвърждават тази максима...      Българинът, обаче, е феномен. От какви ли ситуации не е излизал. И във войни, и в мирно време. Така е и сега. Има войска, има и хора в нея. Независимо, че им дават по лъжичка, само и само да не свалят униформите. Тази година 10 процента по-големи заплати, догодина още 10 и т.н. А на други - двойно и тройно. Но тя, армията, е свикнала да си мълчи. А и политиците направиха така законите, че от всички структури на системата за национална сигурност единствено военнослужещите нямат свое професионално представителство за диалог с властта.  Сякаш е по-добре да изчакаме с парада на демокрацията. Поне до следващия юбилей... Впрочем, демокрацията едва ли се нуждае от военен парад. Ако изобщо я има, разбира се. По-скоро ние се нуждаем от равносметка какво се случи през последите три десетилетия, включително в отбраната и Въоръжените сили.", "date": "2019.10.29", "title": "\"Купуваме сигурност\",  която сами пропиляхме"}
{"url": "https://duma.bg/hamiltan-s-10-a-pobeda-za-sezona-n202374", "text": "Люис Хамилтън (Вбр) записа 10-а победа за сезона във Формула 1, след като беше най-бърз в старта за Гран при на Мексико. Британският пилот на Мерцедес излъга съперниците си със стратегия с едно влизане в бокса на пистата \"Ерманос Родригес\" и така успя да изпревари стартиралите от първите две места пилоти на Ферари Шарл Леклер (Мон) и Себастиан Фетел (Гер). Актуалният световен шампион спря хронометрите на 1:36:48:904 ч., като изпревари с 1,766 сек. Фетел и с 3,553 сек. съотборника си Валтери Ботас (Фин). Най-губещи се оказаха пилотите на Ферари, които имаха и проблеми с гумите и трудно завиваха, особено Леклер, завършил 4-ти на 6,368 сек. Тежък ден имаше и победителят в Мексико от предните 2 години Макс Верстапен (Хол, Ред Бул), който след старта първо навлезе в тревата след контакт с Хамилтън и изгуби няколко позиции, а обиколки след като изпревари Ботас, спука гума и от последната позиция се добра до шестата на 1:08:807 мин. Победата беше под №100 за Мерцедес във Формула 1, а Хамилтън може да стане шампион още в неделя в Остин, САЩ. Той има 363 т., пред Ботас 289, Леклер 236, Фетел 230 и др. До края на сезона остават 3 кръга, а Хамилтън се нуждае само от 5 т., за да вземе шеста световна титла. В САЩ той трябва да завърши минимум осми. \"Всеки пилот е различен. Някои са умни и агресивни, а други правят глупости. На Макс, ако не му оставиш допълнително пространство, е много вероятно да се сблъскате. Той е магнит за проблеми\", заяви Хамилтън след успех №83. Той е само на 8 победи от рекорда на Михаел Шумахер.", "date": "2019.10.29", "title": " Хамилтън с 10-а победа за сезона"}
{"url": "https://duma.bg/uchenicheski-tvorbi-predstavya-galeriya-sofiya-pres-n202387", "text": "Галерия книжарница \"София прес\" представя изложба на ученици от 142 ОУ \"Веселин Ханчев\" в София под наслов \"Let It Be\". Изложбата ще бъде открита на 1 ноември - Ден на народните будители, от 11 ч. Училището е създадено през 1966 г., в специално построена сграда, която се намира на територията на район \"Красно село\", и е  профилирано в изучаване на чужди езици. С годините то се е превърнало в еталон за добро образование, доказателство за това са многото награди и отличия, завоюваните призови места в различни конкурси и състезания. В експозицията може да се видят творби на възпитаниците на Иван Апостолов, преподавател по изобразително изкуство. Пейзажите, свободните композиции и натюрмортите са плод на любов към изкуството, старание, всеотдайност и постоянството на талантливите ученици. Изложбата ще продължи до 10 ноември. Осъществява се с помощта на СБХ.", "date": "2019.10.29", "title": "Ученически творби представя галерия \"София прес\""}
{"url": "https://duma.bg/evrosayuzat-pak-otlozhi-brekzit-n202397", "text": "Европейският съюз официално отложи Брекзит за 31 януари 2020 г., съобщи председателят на Европейския съвет Доналд Туск. \"ЕС се съгласи да приеме молбата на Великобритания за гъвкаво отлагане на Брекзит до 31 януари 2020 г. Решението се очаква да бъде формализирано чрез писмена процедура\", написа Туск в туитър. \"Гъвкаво отлагане\" означава, че Великобритания ще може да напусне общността и преди края на януари, ако ратифицира споразумението. Според проекта за декларация се изключва възможността за предоговаряне на окончателното споразумение между Брюксел и Лондон, като се изисква от Великобритания да изпълни ангажиментите си към ЕС по време на отсрочката. Оформянето на отлагането в писмен вид пък означава, че лидерите на страните членки на ЕС няма да се събират на извънредна среща на върха за Брекзит. Решението дава възможност на премиера на Великобритания Борис Джонсън да прокара дневния си ред за организиране на предсрочни парламентарни избори, вероятно през декември, ако Камарата на общините подкрепи предложението му. По-рано либералдемократите и Шотландската национална партия обявиха, че ще подкрепят избори на 9 декември, ако вариантът за Брекзит без сделка на 31 октомври бъде изключен. Според източници от офиса на Борис Джонсън премиерът е готов да направи всичко по силите си, за да осъществи провеждането на избори, които да спомогнат за изпълнението на Брекзит, в това число е възможно да обмисли и варианти, предложени от опозиционни партии. Вчера източник съобщи пред Ройтерс, че френският президент Еманюел Макрон се е съгласил да се даде нова отсрочка на Великобритания. Според проектоплана, обсъден от посланиците на страните членки на Евросъюза, 1 декември или 1 януари също се разглеждат като вероятни дати за Брекзит в случай, че британският парламент ратифицира сделката на ЕС с премиера на Великобритания Борис Джонсън.", "date": "2019.10.29", "title": " Евросъюзът пак  отложи Брекзит"}
{"url": "https://duma.bg/uchenitsi-na-nikola-nikolov-dariha-byusta-mu-na-operata-n202390", "text": "Меломаните, изпълнили до краен предел партерното фоайе на Софийската опера на 26 октомври, пророниха сълзи от вълнение по време на церемонията, на която учениците на легендарния тенор Никола Николов дариха негов скулптурен портрет на театъра. Идеята е 12 години след кончината на певеца той да се \"завърне\" завинаги в операта. Божидар Николов - преуспелият ученик на Никола Николов, доведе акцията докрай, като я координира от Виена. Заедно с него средства за монумента дариха Цветан Цветков, Калуди Калудов, Георги Петков, Димо Василев, Иван Йонков, Емил Райков, Владимир Цонев, Марио Петров, Пеньо Пирозов, Ивайло Михайлов, Хрисимир Дамянов,  Хакан Айсев от Турция, Атанас Узунов и Крум Гълъбов. В памет на любимия учител и незабравим колега пяха басът ветеран Димитър Станчев, сопраните Ангелина Манчева, Радостина Николаева и Силвана Пръвчева, мецосопраното Иванка Нинова,  великолепният баритон Крум Гълъбов, тенорите Божидар Николов и Цветан Цветков. Овациите обра младата солистка на операта в Белград Весна Джуркович с арията на Мюзета от \"Бохеми\". Весна  е ученичка на Божидар Николов и по този начин усвоява белкантото в стила на Никола Николов. На финала всички изпълниха италианския хит \"Не ме забравяй\". \"Щастлив съм, че ми беше колега\", каза басът Димитър Станчев и целуна скулптурния портрет. \"Никола Николов ще остане завинаги в сърцата ни. Беше скъп приятел на моето семейство. С майка ми, звездата на Варненската опера Лиляна Анастасова, неведнъж са пели заедно\", каза певицата Меглена Лукова. Удовлетворението си от участието в концерта сподели и Радостина Николаева, слушала Никола Николов само на записи.  \"Видяхме се за последно с моя скъп маестро през горещото лято на 2007-а. Бях за малко в София, помоли ме да го закарам до вилата му в Бояна да нахрани животинките. Той обичаше и домашните любимци, и уличните котета и кучета. После попяхме малко в операта. Заминах си, а след няколко дни Цветан Цветков ми изпрати есемес: \"Маестрото почина. Плача.\" И аз плаках много, не можах да присъствам на погребението му. Всички го помним, той остава в сърцата и на колегите си, и на публиката. Много съм доволен от работата на младия скулптор Мартин Трифонов, желая му да преуспява\", каза Божидар Николов.  На церемонията присъстваха артистките от поколението на Никола Николов Рени Пенкова и Роза Митова, които са делили сцена с него. Поппевицата Роси Рос, известният режисьор Георги Симеонов и музикалният критик Марин Бончев също уважиха събитието и останаха възхитени от концерта. В настоящия момент в Софийската опера на видно място са изложени два скулптурни портрета - на Николай Гяуров и на Никола Николов. В неизвестност е ефектно изработената глава на буфо баса Павел Елмазов. ", "date": "2019.10.29", "title": "Ученици на Никола Николов   дариха бюста му на операта "}
{"url": "https://duma.bg/antikvaren-organ-ot-1853-g-poluchi-varnenskata-opera-n202389", "text": "Даниела Димова, директорка на Театрално-музикалния продуцентски център Варна, представи пред медиите на сцена Ротонда новата придобивка на оперния театър - рядък инструмент с антикварна стойност. Тя изказа дълбока благодарност на дарителите, наследници на Кинка Николова Григорова от Варна, и подчерта, че приема техния жест като признание за творческата дейност на музикалната институция. Инструментът представлява изящен и много добре запазен орган, марка \"Parcard\", произведен през 1853 г. в Америка. Този хармониум принадлежи към групата на т.нар. езичкови органи, чийто звук се извлича от свободно трептящи езичета без тръби. Той разполага с един или два мануала, а там, където е педалиерата при по-големите органи, е монтиран специален педал, с който музикантът сам изпълва с въздух всмукващия мех. Конструиран за първи път в началото на XIX век от Александър Дьобен в Париж, този тип инструменти придобива широка популярност като част от състава на салонните оркестри. На подобен орган се изпълняват творби от Лист, Дворжак, Шьонберг и други композитори.", "date": "2019.10.29", "title": " Антикварен орган от 1853 Г. получи Варненската опера  "}
{"url": "https://duma.bg/levitsata-s-istoricheski-rezultat-v-tyuringiya-n202395", "text": "Партия „Левицата“ спечели местните избори в германската провинция Тюрингия и за първи път в историята на обединена Германия е най-силната политическа сила във федерална провинция.  Двете управляващи страната партии - ХДС и ГСДП - записаха много лоши резултати, заемайки съответно трето и четвърто място. Втори са \"Алтернатива за Германия\", които са на противоположния край на политическия спектър от левите. Въпреки добрия си резултат \"Левицата\" трудно ще сформира нова коалиция със социалдемократите и зелените. Германската социалдемократическа партия достигна едва 8,3 процента. Зелените са на петпроцентовата бариера и е възможно да напуснат местния парламент.  Досега Тюрингия бе управлявана от трипартийна лява коалиция начело с Бодо Рамелов. Според наблюдателите в крайна сметка в Тюрингия може да се стигне до правителство на малцинството, отново начело с Рамелов.", "date": "2019.10.29", "title": " Левицата с исторически резултат в Тюрингия"}
{"url": "https://duma.bg/kratki-novini-n202394", "text": "Осем имигранти бяха спасени във френското пристанище Кале от нов камион-убиец. Сред тях има и четири деца, съобщи Дойче веле. Всички са приети в местна болница със симптоми на леко измръзване. Полицията е задържала двамата шофьори на хладилния камион. Съобщава се, че те са румънци. Мигрантите са заявили, че са пристигнали от Афганистан. Камионът, с който са пътували, вероятно е отивал към Великобритания. Държавната сирийка агенция SANA съобщи за сблъсъци в т. нар. зона за сигурност между опозиционните Сирийски демократични сили и турските военни с контролираните от тях сирийски формирования. Уточнява се, че сблъсъците са станали в района на Рас ел Аин в североизточната част на страната, който е в установената от Турция зона за сигурност. Турското министерство на отбраната обвини кюрдските отряди, че са атакували турски военен патрул. Според Анкара кюрдите са използвали ракети и гранатомети. Загинал е един военен, още петима са ранени. Министърът на финансите на САЩ Стивън Мнучин заяви, че САЩ ще засилят икономическия натиск върху Иран заради ядрената му програма. Той коментира, че Вашингтон е осъществил успешна \"кампания за максимален натиск със санкции\", но \"има още идеи\", които ще бъдат реализирани в скоро време. Кралят на Белгия Филип назначи Софи Вилмес за служебен премиер, финансов министър и за държавните служби. Това е първата жена, която става премиер на кралството. Вилмес ще смени на тази длъжност лидера на партия \"Реформаторско движение\" Шарл Мишел. Той бе избран за председател Европейския съвет и от 1 декември ще встъпи в новата си длъжност.", "date": "2019.10.29", "title": "Кратки новини"}
{"url": "https://duma.bg/brak-po-prinuda-n202391", "text": "Малко повече от сто дни след началото на \"деолигархизацията\" на Молдова Партията на социалистите на Република Молдова (ПСРМ), излъчила президента на страната Игор Додон, се отличи с достойни резултати на първия тур на местните избори, като взе властта в голяма част от местните общини. От 55 града в Молдова ПСРМ печели на първи тур в 12 и отива на втори в други 18, а в столицата Кишинев спечели първия тур със солидна преднина пред кандидата на десницата. Там социалистът Йон Чебан води на десния представител на блока \"Акум\" (\"Сега\") с 40,16% срещу 31,09%. Левите имат и повече общински съветници в Кишинев - 22 от 51 места, а основните им опоненти от \"Акум\" 19 съветници.  В провинцията социалистите печелят в столицата на гагаузката автономия Комрат, а в други големи градове - Белци и Оргеев, са спечелени съответно от лидера на партията \"Наша партия\" Ренато Усати и Павел Вережану от партията \"Шор\". Любопитно е, че лидерът на последната политическа сила Илан Шор бе осъден преди две години на над 7 години затвор по мегаделото за кражбата на 1 милиард долара, но още е на свобода и дори стана депутат т.г. Ренато Усатий пък доскоро се криеше в Русия, защото в Молдова бе издирван по обвинение в убийство, но по-късно Интерпол призна това преследване за политическо.  Местните избори бяха сочени като тест за издръжливост пред създадената с благословията на ЕС, САЩ и Русия през юни т.г. коалиция между ПСРМ и блока \"Акум\", който е съставен от десни партии, именуващи се \"проевропейски\", но и прорумънски в същото време. Коалицията по принуда между тези идеологически антагонисти се състоя, за да бъде извадена страната от мъртвата хватка на най-големия олигарх и лидер на управлявалата доскоро Демократическа партия Владимир Плахотнюк, който от 2016 г. буквално беше превърнал Молдова в свое феодално владение, като контролираше всички видове власти. Председателят на Съвета на Европа Турбьорн Ягланд дори написа статия за Молдова, озаглавена \"Завзетата държава\". Коалицията между \"Акум\" и ПСРМ позволи Демократическата партия да бъде пратена в опозиция, Плахонюк бе заставен от САЩ да напусне страната, а правителството на Мая Санду, излъчена от \"Акум\", получи картбланш от Европа да осъществи \"деолигархизация\" на страната. За изминалите малко над 100 дни новото правителство, което за пръв път в молдовската история има повече жени, отколкото мъже (7 на 5), буквално измете или накара редица фигури на режима на Плахотнюк да напуснат властовите структури. Сред тях бяха ръководителите на държавния Антикорупционен център, инспектората на полицията, целият Конститиционен съд и ЦИК, ръководството на Граничната полиция, главният прокурор. Ръководствата на службата за охрана, на митницата, на Централния пазар в Кишинев, на бюрото по бежанците, на затворите, редица полицейски ръководители. Всяко едно от тези действия, освен че бе част от \"деолигархизацията\", одобрена при това в доклад на ПАСЕ, потенциално можеше да послужи за раздор между социалистите и акумците, но това не се случи, въпреки очакванията на управлявалите доскоро \"демократи\". Има, разбира се, и недоволни, които смятат, че чистката е недостатъчна, че новото правителство само имитира борба с корупцията, защото нямало наказани за \"кражбата на милиарда\" от трите държавни банки отпреди четири години, нямало задържани за опита на Плахотнюк да узурпира властта по време на \"двоевластието\" през юни т.г., самият той не бил доставен с белезници в Молдова и това говорело за сделка с бившия олигарх. В този случай обаче правителството на Санду и президента Додон едва ли могат да направят нещо особено, защото по мнението на мнозина наблюдатели Плахотнюк е напуснал страната в замяна на гаранции, дадени му от САЩ, заради услуги, които е правел на американската държава.  През стоте си дни доминираното от \"Акум\" и подкрепеното от левите правителство на Санду провеждаше балансирана между Европа и Русия външна политика, с което значително се отличи от предходните му. Без да загърбва връзките с Брюксел, кабинетът на Санду спря да води откровена антируска политика. Това направление сега май се държи изцяло от президента Додон, който е чест гост в Москва. Отпадна забраната руски журналисти да посещават страната, състоя се визита на министъра на отбраната Сергей Шойгу, който предложи на колегите си да подпишат тригодишен план за сътрудничество, размразен бе диалогът по извозването на старите съветски боеприпаси от Приднестровието, Молдова бе посетена и от руския министър на селското стопанство Дмитрий Патрушев. По време пък на септемврийската си визита в Москва новият външен министър Нику Попеску обяви, че започва \"работа по нормализация на отношенията между Молдова и Русия\". На свой ред Москва удължи срока за безмитен внос на редица молдовски стоки и запази без промяна цената на газа.  Прави впечатление, че ПСРМ и \"Акум\" избягват през тези месеци да кръстосват шпаги по теми, които са диаметрално противоположни като тази за начина на интеграцията на Приднестровието. Но и там нещата помръднаха от мъртвата точка. Падна забраната чиновници да посещават неконтролираната от Кишинев територия, от догодина се очаква възобновяване на преговорите за уреждане на Приднестровския конфликт. Видно е, че тази коалиция, която бе отписвана като \"невъзможна\" преди време заради драматичните различия на членовете й, може да води доста сносна политика при съответната външна подкрепа. \"Тази коалиция беше създадена при участието на външните партньори, именно те оказват определящо влияние върху двете й части и поради това ще бъде доста трудно да се преминат \"червените линии\", коментира за РИА \"Новости\" доцентът от Руския държавен хуманитарен университет Александър Гушчин. Според него резултатите от местните избори няма да доведат до разпадане на ляво-дясната коалиция, а и молдованите свързвали с нея определени надежди за промяна.    В интервю за молдовското издание на \"Московски комсомолец\" в началото на октомври президентът Додон заявява, че ще направи всичко възможно, за да може коалицията на бившата му партия с \"Акум\" да изкара цял четиригодишен мандат. Според Додон трудностите пред коалицията тепърва започват, но той призова партньорите \"по неволя\" да се издигнат над тяснопартийния интерес и да мислят за бъдещето на страната.  Израз на желанието за съхраняване и развитие на тази коалиция, вероятно е и предложението на левия кандидат-кмет Чебан към АКУМ да създадат коалиция в общинския съвет на Кишинев, като при победа на социалиста на втория тур, той бил готов да отстъпи на акумци две от креслата на четиримата заместник-кметове, както и това на председателя на местния парламент.  Молдова е една от най-бедните страни в Европа и нейната бедност в значителна степен е провокирана от разпадането на СССР и лишаването на страната от предишните пазари за селскостопанските й стоки. Поради това тя има остра нужда както от традиционните й руски пазари, включително и като пазар на труда, така и от европейските инвестиции в икономиката й. Нито едното, нито другото е възможно, ако правителството в Кишинев заема антируска или антиевропейска позиция. С така обаче сформираната по принуда коалиция Молдова има шанс да напипа, поне в периода, докато си стъпи на краката след \"ерата Плахотнюк\", верния път, за да излезе от хроничната бедност, изостаналост и корумпираност.  Западноевропейската практика показа, че създаването на \"широки\" коалиции, в които заедно работят леви и десни, излиза през носа на левицата. Молдова обаче далеч не е Западна Европа. Тя има да решава като държава задачи от съвсем друг порядък, в сравнение с Германия, например. При такава изключителност на случая, може би възможните партийни загуби от коалицията с десницата ще се окажат по-малки от изгодите, получени от сталибилизирането и дори спасяването на държавата и политическата й система. Случаят с Молдова обаче би следвало да бъде и предупреждение към всички авторитарни лидери от Източна Европа, Балканите, а и постсъветското пространство, че интересите на великите сили могат по причудлив начин да се преплитат в най-неочаквани комбинации. Схемата, по която олигархът-феодал Плахотнюк бе низвергнат от властта, а партии антагонисти бяха заставени да сключат \"брак\", макар и по принуда, вероятно се разглежда вече като използваема и спрямо други \"завладени страни\". За такива примери не е нужно да се озъртаме надалече. ", "date": "2019.10.29", "title": "Брак по принуда"}
{"url": "https://duma.bg/grisho-s-lek-progres-predi-parizh-n202373", "text": "Григор Димитров се изкачи с 2 места в ранглистата преди \"Мастърс\"-а в Париж, който е последният му турнир за сезона. Първата ни ракета е с 1477 т., а във френската столица има да брани 80 т. от достигането до III кръг преди година. На старта в зала \"Берси\" хасковлията излиза срещу участващия с \"уайлд кард\" представител на домакините Юго Умбер (№56). Досега двамата не са се срещали. Французинът е на 21 г. и наскоро игра 1/2-финал на турнира в Антверпен, където загуби от бъдещия шампион Анди Мъри. Най-доброто му  представяне през сезона е 1/8-финал на \"Уимбълдън\", където загуби от Новак Джокович (Сърб). Джокера води в ранглистата с 9545 т., пред Рафаел Надал (Исп) 9225 и Роджър Федерер (Швейц) 6950. В последния момент Маестрото, който спечели за 10-и път турнира в Базел и има вече 103 турнирни титли, отказа \"Мастърс\"-а в Париж, за да се готви за финалите на най-добрите 8 за сезона в Лондон (10-17 ноември).", "date": "2019.10.29", "title": "Гришо с лек прогрес преди Париж"}
{"url": "https://duma.bg/kuche-s-mentov-tsvyat-se-rodi-v-germaniya-n202382", "text": "Кученце с ментов цвят се роди в германския град Вермелкирхен. То се отличава от братята си по своя зеленикав оттенък, за което получило прякора Мохито, съобщи Стърн. С течение на времето този цвят ще изчезне, допълва изданието. Мохито се родил заедно с осем братя и сестри. Собственичката им - 43-годишната Джоана Джъстис, заяви, че в началото е била много притеснена, но всичките девет кученца са здрави. Ветеринарят Кристиян Димитриадис от Дюселдорф нарече този случай рядък. Специалистът обясни, че причината за необичайния цвят на Мохито е зеленият пигмент биливердин, който се отделя при разтварянето на плацентата преди раждането на кученцето. Но това няма да продължи дълго, добави Димитриадис. Джъстис все още не е решила дали да задържи Мохито за себе си, но той ще прекара поне осем седмици с майка си Мелъди.", "date": "2019.10.29", "title": " Куче с ментов цвят се роди в Германия"}
{"url": "https://duma.bg/voyna-na-svetovete-s-nov-8-chasov-prochit-n202384", "text": "Прочутият роман на Хърбърт Уелс \"Война на световете\" пак ще завладее ценители, но този път с нов 8-часов прочит. Дръзката телевизионна интерпретация на епичната драма ще дебютира с два премиерни епизода на 31 октомври, от 21 ч. само по Fox. Поредицата ще се излъчва всеки четвъртък по същото време. Зрителите ще са в напрежение от начало до край, проследявайки как впечатляващия, пълен със загадки и интрига сюжет е пренесен в днешна Европа. Когато астрономи неочаквано долавят сигнал от друга галактика, го приемат като доказателство за разумен извънземен живот. Нито властите, нито населението са наясно какво да очакват от предстоящия контакт. Но за броени дни човешката цивилизация е почти заличена от това внезапно нашествие. Само неколцина са оцелелите в зловещо опустелия свят. Докато пришълците продължават да избиват населението на Земята, хората не спират да задават мъчещия ги въпрос: кои са нашествениците и защо целят унищожението ни? Това е история за обикновени хора в необикновена ситуация. Те са нещо повече от жертви на брутална битка. Защото, както ще се разбере, нападението на извънземните не е случайно - то се заражда пред очите ни. В основата на поредицата е вечната история за човечността. Целта е хората да се замислят как ще се справим, ако утре ни нападнат извънземни и сложат край на живота, който познаваме. Най-важното е какви изводи ще направим един за друг и най-вече за себе си?... В актьорския състав на \"Война на световете\" са утвърдени имена, сред които изпъкват Гейбриъл Бърн, Елизабет Макгавърн, Леа Дрюкер, Наташа Литъл, Дейзи Едгар Джоунс, Стефан Кайар, Адел Беншериф и Гийом Гуи. Зад изключителната драма стои носителят на БАФТА за най-добър сценарий Хауърд Овърман. Изпълнителни продуценти са удостоените с \"Еми\" Джони Капс и Джулиън Мърфи. Сериалът е съвместна продукция на Canal+ и Fox Networks Group, Европа и Африка.", "date": "2019.10.29", "title": "\"Война на световете\" с нов 8-часов прочит"}
{"url": "https://duma.bg/datata-n202385", "text": "ДЕН НА БЕСАРАБСКИТЕ БЪЛГАРИ. Датата е избрана през 1938 г. от потомците на бесарабските и таврийските българи по повод 100-годишнината от освещаването на катедралния храм \"Свето Преображение господне\" (на снимката) в Болград (29 октомври 1838 г.). Тогава се ражда инициативата 29 октомври (16 октомври ст.ст.) да бъде Ден на бесарабските българи. 529 Г. ПР.Н.Е. - ИЗДАДЕН Е ПЪРВИЯТ ПИСМЕН ДОКУМЕНТ ЗА ПРАВАТА НА ЧОВЕКА. Персийският цар Кир II Велики със завладяването на Вавилон разписва Манифеста на Кир, известен още като Цилиндъра на Кир. Каменният цилиндър е открит през 1879 г. при разкопки в Ирак. Обявен е от иранския шах Мохамед Реза Пахлави през 1960 г. за първото писмено доказателство за зачитането на правата на човека в историята. 1889 - УМИРА НИКОЛАЙ ЧЕРНИШЕВСКИ, РУСКИ ПИСАТЕЛ (Р. 1828 Г.). Общественик, икономист и философ. Заедно с Херцен става един от създателите на народничеството. В романа \"Какво да се прави\" (1862-1863) описва живота на хората от новото общество - \"разумните егоисти\", които живеят от своя труд и по нов начин устройват семейния си живот и живота в обществото. 1944 - РАЖДА СЕ ХРИСТИНА АНГЕЛАКОВА, ОПЕРНА ПЕВИЦА И ПЕДАГОГ (УМИРА 2018 Г.). Била е преподавател по оперно пеене във Вокалния факултет на Държавната музикална академия \"Панчо Владигеров\", директор на Софийската опера и балет, председател на фондация \"Национална опера и балет\". Носителка на престижни награди и ордени. Удостоена със званието \"Народен артист\". Почетен гражданин на Исперих. 1969 - РОЖДЕН ДЕН НА ИНТЕРНЕТ. На тази дата е осъществен първият успешен опит на учени от Калифорнийския университет (Лос Анджелис) и от Научноизследователския институт Стамфорд (Кънектикът) да свържат два компютъра. Документ свидетелства, че късно вечерта са обменени първите електронни съобщения чрез NCP протокол. По-късно се появяват и същинските мрежи, които образуват интернет - те остават в историята под името ARPANET. 2004 - ПЪРВИ ПОДПИС НА КИРИЛИЦА ПОД ЕВРОПЕЙСКИ ДОКУМЕНТ. На тази дата в Рим, Италия, министър-председателят Симеон Сакскобургготски подписва Заключителния акт на Междуправителствената конференция на Европейския съюз, която приема Конституцията за Европа. Този подпис от името на България е първият на кирилица под европейски документ. 2008 - УМИРА УИЛЯМ УОРТЪН, АМЕРИКАНСКИ ПИСАТЕЛ (Р. 1925 Г.). Първия си роман \"Пилето\" публикува през 1978 г. С него жъне голям успех, особено след като книгата е филмирана от режисьора Алън Паркър с участието на Никълъс Кейдж в главната роля. След това публикува още осем романа, два от които - \"Отбой в полунощ\" и \"Татко\", също са филмирани.", "date": "2019.10.29", "title": "Датата"}
{"url": "https://duma.bg/zvezdi-nahluha-v-noviya-klip-na-bratya-argirovi-n202383", "text": "Братя Аргирови заснеха клип към най-новата си песен \"Ние\", в който е пълно със звездно участие. Във видеото на Георги Марков се забелязва чаровната Цвети Радойчева, Рафи, Криско, Димитър Рачков и половин дузина млади красавици в секси дрешки. Най-популярният дует от 80-те се завърна в родното музикално пространство и под светлините на прожекторите с гръм и трясък. С актуалното си парче Благовест и Светослав влязоха направо в тренда на новото поколение - и то през парадния вход, твърдят експерти от бранша. Легендарните братя дълго време живееха в различни държави и бяха преустановили съвместната си певческа кариера. Но сега отново са във вихъра си. Музиката на \"Ние\" е на Искрата; текст - Спиро Ибсен, а част от него е на далматински език. Дядото на Аргирови е от Далмация и в негова чест изпълнителите често използват местен фолклорен мотив. В рамките на седмица клипът е гледан почти 55 хиляди пъти.", "date": "2019.10.29", "title": " Звезди нахлуха в новия клип на братя Аргирови"}
{"url": "https://duma.bg/tramp-se-gotvi-da-napusne-i-otkrito-nebe-n202396", "text": "Президентът на САЩ Доналд Тръмп е подписал документ, в който заявява намерение САЩ да напуснат Договора за открито небе, съобщава \"Уол Стрийт джърнъл\" с позоваване на свои източници. Американската администрация обаче все още не е взела окончателно решение по този въпрос. На въпрос на \"Уол Стрийт джърнъл\" по темата от Белия дом са отказали коментар.  В Договора за открито небе участват 23 страни. Той им дава право да извършват полети над териториите една на друга, за да наблюдават военни активности. Председателят на комисията по външните работи към Камарата на представителите Елиът Енгъл изрази опасения, че ако Вашингтон се оттегли от договора, това може да доведе до разцепление в НАТО. В понеделник външният министър на РФ Сергей Лавров заяви, че ако това стане, ще бъде печално. Той обаче уточни, че не разполага с повече информация от изнесената в пресата.", "date": "2019.10.29", "title": " Тръмп се готви да напусне и \"Открито небе\""}
{"url": "https://duma.bg/shtangistite-sas-17-evromedala-n202375", "text": "Българските щангисти се прибраха с общо 17 медала от Европейското първенство до 20 и до 23 години в Букурещ. При по-малките титлите в двубоя заслужиха Ангел Русев (55 кг) с 243 кг (107+136) и Христо Христов (109) с 396 кг (180+216). Брат му Стефчо Христов остана 10-и с 320 кг (150+170). При по-големите златото взе Божидар Андреев (81) с 361 кг (163+198). Русев взе още бронз в изхвърлянето и злато в изтласкването, а другите двама доминираха и бяха над всички и в двете движения.  Андреев триумфира в по-горната категория след като през пролетта стана еврошампион за мъже в Батуми, Грузия, а на Световното в Патая, Тайланд, взе бронз при щангистите до 73 кг.  В румънската столица при тежкоатлетите до 20 г. Стилян Гроздев (67) взе сребро с 302 кг (135+167), а Валентин Генчев (67) - бронз с 299 кг (134+165), като и двамата взеха същите отличия и в движенията.  При девойките Мария-Магдалена Кирева (71) добави сребро в изхвърлянето с 92 кг, но остана четвърта в двубоя с 200 кг. Васил Маринов взе бронз в първото упражнение със 161 кг, но се класира пети с 352 кг двубой. Последната ни участничка при 23-годишните Джесика Иванова (+87) завърши пета при най-тежките с 212 кг (94+118), а 12 от 13-те ни щангисти в Букурещ се класираха в призовите шестици. \"Благодаря на треньорите по места, на всички от щаба на националните отбори и на ръководството на федерацията. Най-важното е, че почти всички от нашите представители в Букурещ се доближиха максимално до личните си постижения, които показваха в тренировките. Имаме талантливи младежи, сега въпросът е да ги запазим за спорта и да им създадем условия да се развиват\", каза треньорът на всички национални отбори Иван Иванов, олимпийски шампион от Барселона 1992.", "date": "2019.10.29", "title": "Щангистите със 17 евромедала"}
{"url": "https://duma.bg/salimova-zavarshi-11-s-robot-n202372", "text": "Изгряващата ни звезда в шахмата Нургюл Салимова завърши 1:1 в първата по рода си битка с робот. Партиите се проведоха в столичен мол. Първата игра бе на 20-о ниво, което е най-високото за робота Chess Player. Салимова се предаде, като обяви, че нивото е било равно на ЕЛО 2500. При този коефициент се дава титлата \"гросмайстор за мъже\" в шаха. Нашата шампионка затрудни робота, който досега не се беше изправял срещу толкова силен играч. След това 16-годишната Салимова взе реванш на по-ниско ниво и победи машината само за 10 мин. Състезателката на бургаския клуб Шах 64 коментира, че двубоят е бил интересен, защото роботите не грешат, а и не показват емоции в играта. ", "date": "2019.10.29", "title": "Салимова завърши 1:1 с робот"}
{"url": "https://duma.bg/prandi-varna-izgonenite-v-sastava-za-berlin-n202371", "text": "Селекционерът на националния отбор по волейбол на България Силвано Пранди върна изгонените волейболисти за олимпийската квалификация в Берлин (5-10 януари). В разширения състав попаднаха братята Валентин и Георги Братоев, диагоналите Боян Йорданов и Николай Учиков и центърът Николай Николов. Петимата пропуснаха квалификацията във Варна, както и Евро 2019, където нашите отпаднаха на 1/8-финал след невзрачни изяви. Впоследствие от федерацията дадоха ултиматум на Професора или да връща опитните играчи, или ще бъде уволнен. Пранди включи в групата и ветерана Тодор Алексиев, който не е играл скоро за България. \"През следващите 2 месеца ще следим всички изявени състезатели и тези, които са в най-добра форма, ще попаднат в групата от 14 за турнира. Напълно е възможно да повикам и състезател, който сега не присъства в разширения състав, но се е представил на високо ниво. За мен е важно да събера най-подготвените и да направим всичко, което зависи от нас, за да спечелим квотата. Ще бъде трудно, но не и невъзможно\", каза Пранди. Групата: разпределители: Георги Сеганов, Георги Братоев, Добромир Димитров и Владимир Станков; диагонали: Цветан Соколов, Боян Йорданов, Николай Учиков, Венелин Кадънков и Радослав Парапунов; посрещачи: Тодор Скримов, Тодор Алексиев, Валентин Братоев, Николай Пенчев, Розалин Пенчев, Мартин Атанасов, Георги Петров и Аспарух Аспарухов; центрове: Виктор Йосифов, Николай Николов, Теодор Тодоров, Светослав Гоцев, Алекс Грозданов и Красимир Георгиев; либера: Теодор Салпаров, Владислав Иванов, Петър Каракашев, Мартин Иванов и Ивайло Лалов.", "date": "2019.10.29", "title": "Пранди върна изгонените в състава за Берлин"}
{"url": "https://duma.bg/fenove-izbraha-despodov-za-%E2%84%961-n202377", "text": "Феновете на Щурм Грац избраха Кирил Десподов за Играч на мача срещу Санкт Пьолтен, в който българинът реализира първия хеттрик в кариерата си. Нападателят получи най-много гласове във фенския сайт sturmnetz.at, който му поставя и много високата оценка от 1,1 (в австрийската система най-високата оценка е 1). \"Каква вечер за 22-годишния българин. На почивката все още изглеждаше недоволен. Опитваше много, но продължаваше да няма късмет. Това се промени през второто полувреме. В рамките на 30 минути играещият под наем от Каляри футболист се разписа 3 пъти. Десподов се чувства определено добре в Щурм, остава да се надяваме, че ще може да превърне това добро чувство в още много голове. Съвсем логично и напълно заслужено беше избран за Играч на мача\", пише изданието. Щурм победи като гост с 4:0 последния в класирането Санкт Пьолтен.", "date": "2019.10.29", "title": "Фенове избраха Десподов за №1"}
{"url": "https://duma.bg/paragvay-smenya-haiti-za-kontrolata-n202379", "text": "Българският национален отбор по футбол ще приеме Парагвай вместо Хаити в приятелски мач на 14 ноември на ст. „Васил Левски“ от 19.00 ч. Контролата ще е официален дебют на Георги Дерменджиев и щаба му начело на „лъвовете“, които 3 дни по-късно ще приключат квалификациите за Евро 2020 с мач срещу Чехия. Новият селекционер представи на брифинг в НФБ \"Бояна\" асистентите си Неделчо Матушев, Елин Топузаков и Любомир Шейтанов. Последните двама дълго време работиха в Левски, където пловдивчанинът бе треньор през пролетта. 64-годишният специалист обяви, че не се плаши от негативните резултати на националите и обяви, че целта му е да класира България на Евро 2020 през турнира Лига на нациите. Той настоява за пълна подкрепа към тима. “Да бъдеш треньор на България е много голяма чест. Когато си подбираш екип, хората трябва да гледат напред, да не са страхливи и да имат една цел. Шансът, който ни се отваря през март, трябва да го използваме максимално. Нямаме право на експерименти. Едни искат подмладяване, други искат с по-опитни играчи. Не е време за експерименти. Трябва да направим максималното, за да подобрим психологическото състояние на играчите. Важното е да уважаваме играчите, които имаме, да бъдем реалисти и да подкрепяме тези момчета, за да дадат максимума от себе си. Ние като българи трябва да си подкрепяме отбора. Вярно е, че има много трудни моменти, но имам надежда и вярвам, че момчетата могат да дадат повече от това, което виждахме досега. Важен момент е кои хора ще бъдат повикани. Те трябва да са лидери, да помогнат обстановката да бъде изчистена\", обяви Дерменджиев. \"За нас е важно март месец всички да са здрави и в добра форма. Тогава ще хвърлим всичко в тези двубои”, каза още той. \"Чакаме март, защото България от много време не е била на голям форум. Дано не прегорим. Това е държавен отбор, това е името на България. На никой не му е приятно да губи. Националният отбор обира всичко, което се случва във футбола. Имаме талантливи момчета. Преди сме играли на големи форуми. Отново ще имаме талантливи момчета, сега периодът е такъв, но съм сигурен, че пак ще имаме. Футболният съюз не е виновен за това. Пращаме играчи да се развиват в чужбина. Кажете ми един, който да е пробил в голям отбор. Първото нещо е родителите да му намерят мениджър и да го пратят в чужбина”, допълни пловдивчанинът. Той иска Ивелин Попов да остане капитан на тима и обяви още 7 футболисти, играещи в чужбина за последните 2 мача на националите през 2019 г. Освен на Попето за двата мача той ще разчита на Кирил Десподов (Щурм, Ав), Страхил Попов (Касъмпаша, Тур), възстановения след контузия Васил Божиков (Слован Братислава, Слвк), Георги Костадинов (Арсенал Тула, Рус), Симеон Славчев (Карабах, Азерб), Божидар Краев (Жил Висенте, Порт). Изненадващо в списъка му е и Божидар Чорбаджийски (ФКСБ, Рум). Съставът ще бъде допълнен с играчи от efbet Лигата след мачовете от 14-и и 15-и кръг. ", "date": "2019.10.29", "title": "Парагвай сменя  Хаити за контролата"}
{"url": "https://duma.bg/4-godishen-didzhey-vleze-v-gines-n202381", "text": "Арчи Норбъри е едва на 4 години и 130 дни, но вече е вписан в Книгата с рекордите на Гинес като най-младия диджей в света. Музикалното дете се превърна в истинска сензация с изявите си в нощни клубове, популярни фестивали и телевизионни предавания. За да бъде признат рекордът му, DJ Archie трябваше да изпълни компилация за цял час пред аудитория от поне 20 души без родителски надзор. Момчето избра да демонстрира таланта си в хонконгския нощен клуб \"Бунгало\", забавлявайки ентусиазираната публика с 60 минути класическа денс музика. Роденият в Дубай невръстен артист наскоро се премести със семейството си в Хонконг. Талантът прави миксове и се упражнява на пулта от двегодишна възраст, след като наблюдава баща си - диджей Джон Норбъри. Оттогава Арчи прави голямо впечатление в музикалната индустрия, свири на фестивали, включително Бумтаун в Хемпшир и Клокенфлаг в Хонконг, а също се изявява с известния дует Ragga Twins. Най-същественото му представяне до този момент е на Ривър Тотс в Есекс, където миксира пред 7000 души. Малкият диджей продължава да развива уменията си и учи нови трикове от своя татко. Вече има близо 20 000 последователи на страницата си в инстаграм. Предишният рекордьор, известен с името DJ Arch Junior, спечели титлата през 2017 г. в Йоханесбург, Южна Африка, когато е бил на 5 години и 38 дни.", "date": "2019.10.29", "title": " 4-годишен диджей влезе в \"Гинес\""}
{"url": "https://duma.bg/stasi-ivanov-ne-barza-za-chuzhbina-n202378", "text": "Младежкият национал Станислав Иванов обяви, че е концентриран върху изявите си в Левски и не обръща внимание на слуховете за трансфер в чужбина. Според близкия до управата на \"сините\" румънски мениджър Джовани Бекали за 20-годишния талант от Габрово и за холандеца Найджъл Робърта в клуба са получени оферти. \"Не обръщам внимание на това, което се пише. Аз съм концентриран върху играта ми в Левски. Не мисля за други неща. Левски от 10 години не е печелил купа и всички много искаме трофей. Надявам се възможно най-скоро това да се случи. Не мисля, че 4 т. са много в борбата с Лудогорец. Не победихме в мача срещу тях, но разликата не е толкова голяма. Доста отбори, които са зад нас, все пак успяват да вземат точки от Лудогорец\", заяви Стаси. Той спечели допитването на Пресклуб \"България\" за Играч на октомври с 13 от общо 21 гласа на спортните редакции. 5 гласа получи Георги Илиев (Локо Пд), а 3 - Али Соу (ЦСКА). Иванов, който е традиционен титуляр за Левски, остана резерва в последния мач с Арда (2:1), но заби втория гол. \"Треньорът така реши. Ако прецени да играя 5 минути, ще го направя и отново ще дам 100% от себе си. Тези неща не зависят от мен. Моята работа е на терена, а неговото решение в случая си беше правилно. Показвал съм много пъти, че имам добър ляв крак, в случая успях и да вкарам гол. Но не си поставям цели за голове, важно е Левски да печели. Не трябва да се притесняваме от предстоящия мач с Дунав. Тренираме всеки ден и ще се постараем да вземем мача\", заяви Стаси. ", "date": "2019.10.29", "title": "Стаси Иванов не бърза за чужбина"}
{"url": "https://duma.bg/svatbata-shte-sviri-na-tsska-sf-s-etar-n202376", "text": "Ивайло Стоянов-Сватбата беше назначен на дербито на XIV кръг на efbet Лигата между Етър и ЦСКА-Сф. Срещата е утре от 18.30 часа. Останалите наряди: днес, 13.30: Берое - Ботев Вр (Георги Давидов); 16.00: Локо Пд - Черно море (Волен Чинков); 18.30: Царско село - Лудогорец (Николай Йорданов); сряда, 16.00: Ботев Вр - Арда (Драгомир Драганов); четвъртък, 16.00: Витоша Б - Славия (Станислав Тодоров); 18.30: Левски - Дунав (Никола Попов).", "date": "2019.10.29", "title": " Сватбата ще свири на ЦСКА-Сф с Етър "}
{"url": "https://duma.bg/kitaytsi-lekuvat-maymuni-s-chay-n202380", "text": "Китайски специалисти установиха, че зеленият чай може да се използва за клетъчна терапия, при която специфично вещество активира група вкарани в организма на мишки и маймуни стволови клетки, съобщи MedicalXpress. Били изследвани свойствата на протокатехиновата киселина, която се произвежда от организма при консумация на напитката. Експертите създали с помощта на генното инженерство човешки ембрионни бъбречни клетки, които се активират в присъствието на протокатехинова киселина, и ги вкарали у мишки. Гризачите погълнали зелен чай, в резултат на което клетките се активирали. В рамите на други експерименти учените използвали протокатехинова киселина, за да се подобри технологията за генно редактиране CRISPR-Cas9, при която се внасят изменения в даден участък на ДНК. Освен това у мишки и маймуни зеленият чай активирал клетки, които били имплантирани в панкреаса, за да се лекува диабет. Клетъчна терапия се използва в борбата с наследствени болести и рак, както и срещу трудно лечими сърдечносъдови, невродегенеративни и автоимунни заболявания.", "date": "2019.10.29", "title": "Китайци лекуват маймуни с чай"}
{"url": "https://duma.bg/mladezhkiyat-dzhaz-festival-v-dimitrovgrad-zapochva-dnes-n202388", "text": "XI младежки джаз фестивал ще се състои от 29 до 31 октомври в Димитровград в рамките на Есенните музикални дни \"Жул Леви\", научи ДУМА от Димитър Русев. НМА \"Проф. Панчо Владигеров\" ще представи проекта \"Connections\" днес, 29 октомври, от 13 ч. във видеозалата на ПЕГ \"Иван Богоров\". От 18 ч. в камерна зала КДК ще звучи \"Windoo Ethno Prodject\". На 30 октомври от 13.30 ч. в актовата зала на ПГ \"Проф. Асен Златаров\" програмата продължава с концерт на Джаз трио при АМТИИ - Пловдив. Вечерта от 18 ч. в камерна зала КДК ще се представи Кристиан Желев квартет. В третия ден на фестивала - 31 октомври, от 13 ч. в СУ \"Любен Каравелов\" ще свири квартет от НУМСИ \"Христина Морфова\" - Стара Загора. Акустично джаз трио от Димитровград (съорганизатор на фестивала) и приятели ще изнесат концерт същата вечер от 18 ч. в камерна зала КДК. Съпътстващо събитие от програмата е фотоизложбата \"Състояния\". Входът за всички прояви е свободен.", "date": "2019.10.29", "title": "Младежкият джаз фестивал в Димитровград започва днес"}
{"url": "https://duma.bg/50-vekovniyat-kitay-e-lyulkata-na-sotsialisticheskata-ideya-n202393", "text": "Последното десетилетие на миналия ХХ век се оказа изключително интересно, дори уникално. В резултат на усилията на политическия антидует Елцин-Горбачов бе демонтирана най-голямата по територия страна в света - СССР. Разрушен бе мощният военен съюз, известен като Варшавски договор. Неголемите държави от т.нар. Източен блок бяха оставени на свободно падане от техния политико-икономически ментор Москва. И то без да гръмне една пушка, без да бъде изстрелян дори един патрон. Съветска Русия доброволно се отказа от територия около 5 млн. кв. км и загуби половината  от 300-милионното си население. Геополитическо богатство, трупано със столетия, отлетя за миг под дружните аплодисменти на САЩ и Западна Европа. \"Миролюбецът Горби\" дори бе поканен на приятелска вечеря от английската кралица! Що се отнася до ликвидирането на Варшавския договор, новите приятели на Запад увериха Москва, че другата голяма военна организация НАТО няма да настъпи и на метър на изток. Сега под неин контрол е почти цяла Европа, да не кажем целия свят с изключение, може би, на Джибути.  А бъдещето? О, в бъдещето, щедро заявиха новите западни приятели, ние ще ви помогнем, ще ви научим как стават нещата в един демократичен свят. И наистина бъдещето изглеждаше наистина блестящо - руснаци и американци си разменяха политически, икономически и военни гостувания. Тази практика превзе и  бившите соцстрани. По подобие на Москва  наш виден партиен другар покани едноокия пират, суперконсерватора Ричард Ран,  да моделира бъдещето на страната ни. А в същото време мой стар колега ми разказваше как, влизайки в сградата на БНТ, заварил едър, елегантно облечен тъмнокож мъж, който се ширел в кабинета на бившия директор Асен Агов. На въпроса \"Какво, по дяволите, прави този човек тука?\" му било отговорено, че това е \"от посолството на САЩ в София експерт по медиите\".  Няма да се спирам на резултатите от гениалния план \"Ран -ът\". Всички ги виждаме, всички сме им яли попарата. И живите и неиздържалите \"реформите\", и стотиците хиляди млади емигранти, потърсили в чужбинско горчивия хляб на изгнаника. Един от водещите  шамани, хейтъри и гробокопачи, очевидно, бе полският американец или американският поляк Збигнев Бжежински, нарочен за експерт на Белия дом по въпросите на Изтока (разбирай Съветска Русия). Този (вече покоен) учен със съмнителна теоретична подготовка и практика побърза да сложи две дебели черни черти на кръст над понятия като \"социализъм\", \"марксизъм\", \"комунизъм\", като всеки път аргументите му стигаха  само до  бившия СССР и държавите от Източна Европа. Зад него се наредиха стотици   европейски епигони и верни хейтъри. Песнопойци създадоха мелодии като нашенската: \"Спете спокойно деца, комунизмът си отива...\" В тази щастлива обстановка корабът на чичо Сам плуваше гордо вдигнал раирания флаг. Но както се казва, всяко хубаво нещо има край. Така стана и тогава в края на миналия и в зората на този век. Кормилото на обедняла, объркана, покрусена Русия бе поето от бившия офицер от съветското разузнаване Владимир Путин, който зададе простичкия въпрос \"А так ли надо?\"  първо нейната военна мощ, а после и стопанските й мускули. И корабът на чичо Сам, който  си плуваше в езерните води на самодоволството, изведнъж се изправи пред нови поколения руски атомни ракети, нови свръхподводници и ред други военни \"играчки\", които направо предизвикаха шок в Пентагона. И отново Русия стана враг 1 на Америка Но на 30-годишнината от тримфалното за Запада рухване на Берлинската стена, една огромна източна държавна - Народна република Китай - отпразнува своя 70-и рожден ден. За нас, хората, които от  по-дълго време се занимаваме с международна политика, този тържествен юбилей беше очакван и  логичен резултат. Под звъна на свещени  камбани и на 70 оръдейни салюта, по огромния централен столичен площад \"Тянанмън\" мина представителен военен парад - 15 000 униформени  млади мъже и жени от различни родове войски със сурови, решителни лица, над 500 бронирани машини, танкове и тежки ракетоносци, над 160 самолета, включващи  въведения преди три години на въоръжение в КНОА (Китайската  армия) \"невидим\" изтребител - бомбардировач \"Джей 20\", перфектна машина  пето поколение. Разбира се, на парада не можеше да мине огромният самолетоносач на китайския флот, нито вторият, който се довършва във военните докове. Нито модерните атомни подводници монтирани на южния остров Хайнан, за които опитен експерт от Пентагона писа с неприкрита боязън, че поради структурата на острова, бойните единици на Китай стремглаво се спускали в дълбоки води и шпионските сателити не били в състояние да разберат нито вида, нито посоката на поредния подводен  кораб. Вече от няколко години в годишните си доклади до Белия дом униформените експерти на САЩ сочат именно Китай  Но да се върнем към тържествено отбелязания юбилеен ден. Тогава заваляха фантастичните цифри: 450 пъти повишаване на брутния вътрешен продукт (БВП)  за 70-годишния период; 60 пъти увеличение на приходите на хората за 7 десетилетия, над 700 милиона души изведени от бедността за посочения срок, нещо невиждано в историята на човечеството,  отбелязано в аналите на ООН!  И какво ли още не. Да това е съвременен Китай, държавата изграждаща т.нар. социализъм с китайска специфика. Държава, в която ръководството е  осъществявано от 80-милионната Китайска комунистическа партия, подкрепяна от над 100-милионния Младежки комунистически съюз. Една уважавана от мен колежка писа, че нов Китай доказа, че социалната държава е възможна. Бих добавил, че доказа триумфът на социализма, на Марксовите идеи, макар и с азиатска окраска. А това доказателство е в рамките на  страна с 1,4 милиарда население - 20 процента от човечеството. За сравнение, САЩ и цяла Европа имат едва над 10 процента от глобалното население. А какво да кажем за 100-милионния комунистически Виетнам? А за Швеция - социалистическата крепост на Скандинавия, където покойният премиер Улоф Палме коментираше преди години, че истинската народна власт ще дойде тогава, когато във всеки дом има компютър, включен в мрежа, и гласоподавателите - мъже и жени на изборна възраст - отделят по няколко часа в седмицата, за да кажат \"Да\" или \"Не\" на всички  документи и проектозакони, подготвяни в парламента. Човекът, който приемаше интервюиращи го журналисти в кухнята, докато режеше салата за неделния обяд, или ходеше под ръка със съпругата си до кварталното кино  без охрана, за да може един полудял сръбски емигрант да го наръга смъртоносно с нож пред очите на хората. А  какво да кажем за огромните многомилионни индийски щати с комунистически правителства? За булевардите, кръщавани с името на легендарния виетнамски лидер Хо Ши Мин и за гигантските статуи на Карл Маркс в Индия?  Или за социалистическа Венецуела, или за Острова на свободата - Куба? \"Ние не налагаме нашия опит и държавен строй на никого\", многократно  повтаря президентът на КНР Си Цзинпин. И добавя, че всяка страна има право на избор на политическата система, в която би искала да живее. Тук се изкушавам да споделя и едни мои лични изводи. Ако търсим наистина началото, най-дълбоките корени на социалистическата идея, то пак  би трябвало да се обърнем към 50-вековен  Китай, където е открито почти всичко - от хартията и барута, до коприната и футболната топка, от печатницата до компаса. Още преди 3000 години великият мъдрец Конфуций, тачен и до днес от мнозина китайци като светец, декларира, че  Тоест най-малката,  основната колективна единица. И добавя, че в семейството всеки трябва да получава според нуждите си, а да работи според възможностите си. И че най-добре е семейството да живее заедно, като младите почитат свято и се вслушват в гласа на беловласите си бащи и деди. И точно тук, според мен, се крие живецът на прословутия азиатски колективизъм - основата на едно истински социално общество. През 80-те години, когато Япония беше на върха на икономическата си слава, имах възможност да посетя тази страна. И докато чаках за интервю  председателя на японския парламент, в приемната зала попаднах на книгата \"Япония като номер 1: уроци за Америка\" (Japan  as Number 1: Lessons for America) на известния американски учен г-жа Езра Фогел (Ezra Vogel). И едно изречение от предговора се заби в паметта ми: \"Руските болшевики само биха могли да мечтаят за японския колективизъм\". С този колективизъм можах да се срещна при интервюто с директора на един от огромните японски заводи за автомобили. С известна тревога той ми обясняваше как работниците се отказвали от годишната си 14-дневна  отпуска с въпроса: \"Какво ще прави  БЕЗ МЕН МОЯТ ЗАВОД?\". Половин час по-късно при обиколката из завода видях как голям кръг работници, в центъра на която стоеше местният майстор (или началник),  И си представих за момент, как нашенски майстор кара (или само предлага) на работници подобна колективна проява: колко \"благословии\" би получил по адрес на женската половина от семейството си. А да не забравяме, че Япония и народът й са поели много от традициите и мъдростта именно на Китай. Да, несъмнено белият човек, европеецът, американецът, е много по-голям индивидуалист от азиатеца - за добро или лошо. Но както показва и досегашната практика, социалната идея при умело, честно и разумно ръководство би могла да тържествува, както например, в лява, кралска Швеция или в  демократична, федерална Швейцария, известна със своите постоянни народни референдуми по важни въпроси.  Защото именно сега, в зората на четвъртата индустриалната революция, въпросът за социалната държава отново застава с пълна сила пред всички нас. Периодът, в който  настъпва пълното тържество на квантовия суперкомпютър с размер на десетстотинкова монета и на киборгите, механичните \"човеци\". Период,  който мнозина съвременни теоретици оценяват  като  потенциал за \"киберкомунизъм\" - общество, в което се работи осем часа  седмично или има четиридневен уикенд, или четиримесечна отпуска, а всеки човек действа по възможностите си и получава според нуждите си. Това е твърде далечна перспектива?  Не. Само в периода  2025/30 година, според много оценки, над 700 млн.  хора в трудоспособна възраст ще загубят работата си (ще бъдат заменени с автоматика), а това не е никак малък процент от петте милиарда работещи по света. Господа хейтъри и гробокопачи на комунизма и социалната идея, настъпва време за събуждане, освободете се от обзелия ви транс и опиянение и погледнете  трезво света - той вече е друг", "date": "2019.10.29", "title": " 50-вековният Китай е люлката   на социалистическата идея "}
