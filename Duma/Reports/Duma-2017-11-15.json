{"url": "http://duma.bg/node/155927", "text": "Държавата се отказва от защитата на интереса си и е готова на споразумение със Симеон Сакскобургготски и роднините му за двореца във \"Врана\". Това стана ясно на вчерашното, проведено тихомълком, поредно заседание по делото, което се влачи от 2011 г. Адвокатите, представляващи държавата, представиха в съда молба от министъра на регионалното развитие и благоустройството Николай Нанков, който иска спиране на съдебното производство, за да може спорещите страни да се споразумеят. Документът предизвика искрена изненада както у съдията по делото, така и у някои от присъстващите.  \nДУМА припомня, че до момента държавата печели всички дела по т.нар. царски имоти. На 30 май т.г. Софийският апелативен съд постанови, че държавното дружество \"Врана\" ЕАД е собственик на 1414 дка към някогашното стопанство на двореца \"Врана\". Така Симеон Сакскобурготски и Мария-Луиза Хробок изгубиха от МРРБ и МЗХГ. Земеделското министерство се представляваше от адвокатската къща \"Савова и сие\", която вчера се занима и с казуса за двореца. Това са и адвокатите за дворците  \"Ситняково\", \"Бистрица\"и горите в Рила. До момента ВКС отсъди в полза на държавата по делата за \"Кричим\", \"Саръгьол\" и \"Ситняково\". \nЗа сметка на обичайния шум около делата за царските имоти, поредният епизод от сагата за двореца във Врана се промъкна тихомълком в кулоарите на Софийския градски съд. Този път казусът не е определен като дело \"с медиен интерес\" и информация за него липсва на страницата на СГС. Залата, в която се гледа казусът, също е трудна за откриване, ако човек не знае номера на делото. С час закъснение започна поредното заседание, което приключи за около 10 минути.  \nРазвитие по делото отново няма, тъй като съдията насрочи ново заседание за 13,30 часа на 8 май 2018 г. Причината за поредното отлагане е смърт на заинтересовано лице, частична липса на документи за това, както и отсъствието на представител на Столичната община, която също е страна по делото.  \nДо неочаквано бърз и безславен край на казуса за двореца обаче можеше да се стигне заради искането на Ненков. Единственото, което спря съдията да закрие делото, бе фактът, че един от адвокатите не бе упълномощен от всички наследници за сключването на споразумение. Един адвокат заяви принципно съгласие за сделката. \nНе стана ясно дали МРРБ иска споразумение по всички казуси, касаещи \"царските имоти\". Заедно с Министерството на земеделието, храните и горите ведомството е страна и по други казуси. Въпросът за Царска Бистрица предстои да бъде разгледан на последна инстанция, до момента съдът се произнася в полза на държавата. Не е решена и съдбата на 16 500 дка рилски гори, към които Сакскобугготски има апетити. Пред залата този път липсваше обичайната група журналисти   \n", "date": "2017.11.15", "title": " Държавата се отказва от двореца \"Врана\"  "}
{"url": "http://duma.bg/node/155912", "text": "Образувана е преписка за дискриминационна дейност при прием на ученици в първи клас в поне 143 училища в страната, съобщиха вчера от Върховната административна прокуратура. \nОт прокуратурата са проучили произволно допълнителни критерии за класиране на ученици в първи клас в някои училища в София. Установено е, че педагогическите съвети са въвели предимства за деца, чиито родители работят в МОН, Столичната община или държавната администрация или са държавен или общински служител в системата на образованието. Според прокуратурата така произходът на останалите деца отрича правото им да участват в класирането за прием в първи клас наравно с деца с такива родители. Преписката на прокуратурата ще се разгледа на публично заседание днес.  \n    \n", "date": "2017.11.15", "title": "Установиха дискриминация при приема на първолаци в 143 училища"}
{"url": "http://duma.bg/node/155913", "text": "Спорната и дългоочаквана сеч на опасни дървета ще започне в Борисовата градина в София, след като вчера общинските съветници от комисията по околна среда към СОС дадоха своето разрешение. Решението бе взето след бурна дискусия с представители на неправителствени организации, които се обявиха в защита на дърветата в парка.  \nСтановището за сеч на опасни дървета влезе за разглеждане в комисията след две поредни отлагания и предизвика широк обществен интерес, а в залата присъстваха и много граждани с активна позиция по проблема. Те настояваха да разберат защо вместо обявените около 400 дървета за сеч тяхна проверка е показала, че маркираните са над 800. От дирекция \"Зелени системи\" потвърдиха, че по план трябва да се отсекат 733 дървета и да се окастрят над 100, а 400 се оказа не предвидената бройка, а кубическите метри дървен материал за премахване. Това предизвика недоумението на природозащитниците, които за пореден път попитаха защо сечта е предвидена като част от инвентаризацията на Борисовата градина, за която документ още не е приет от общината. \nКато компромисно решение общинските съветници приеха на този етап да не бъдат изсичани всички установени опасни дървета, а само напълно сухите и наклонените в зона до 25 метра от алеите. Все още обаче не е ясно колко точно дървета ще бъдат премахнати в площта между бул. \"Драган Цанков\", алея \"Яворов\", Колодрума и бившата къпалня \"Мария Луиза\". Въпреки че има маркирана опасна растителност и извън 25-метровата територия, засега тя ще се запази, но тези площи ще бъдат заградени и достъпът на хора в тях ще бъде ограничен. Зам.-кметът Йоана Христова ще докладва на следващото заседание на комисията кога ще бъдат отсечени останалите маркирани дървета.  \nПредседателят на комисията Лорита Радева (ГЕРБ) категорично отрече всякакви твърдения за предстоящо строителство в Борисовата градина и ги определи като лъжи. Тя потвърди, че Подробният устройствен план на парка не е приет и в него не се предвижда ново строителство, а самата съветничка щяла да подкрепи и становище за премахване на всички съоръжения, които не са специфични за парковата територия.   \n", "date": "2017.11.15", "title": "Разрешиха сечта на опасни дървета в Борисовата градина  "}
{"url": "http://duma.bg/node/155914", "text": "Днес, 15.11.,сряда, от 17.30 ч. в салона на дружеството на ул. \"Славянска\" 6 ще бъде изнесена лекция на тема: \n\"Европа не разбира посланията на ислямския тероризъм\". Лектор : Мирослав Попов. \n ЗАПОВЯДАЙТЕ!     \n", "date": "2017.11.15", "title": "ДНЕС"}
{"url": "http://duma.bg/node/155915", "text": "Пътна полиция ще постави стационарна камера за засичане на превишена скорост в участъка на Околовръстния път на София от разклона за Казичене до отбивката за \"Ботевградско шосе\". Инспектор Николай Крушарски от КАТ в София съобщи още, че след ремонта на тази част от пътя се наблюдава предразполагане на водачите за каране с превишена скорост. Сега скоростта се контролира с мобилни радари, като за пет часа в понеделник са заснети 102 клипа за превишена скорост. Вчера за четири часа са установени повече от 90 превишения на скоростта.  \n    \n", "date": "2017.11.15", "title": "Нова камера ще спира гонките на околовръстното на София"}
{"url": "http://duma.bg/node/155916", "text": "Три години след наводнението в Бургас от 2014 г., когато загинаха трима души, няма виновни за тогавашното бедствие. След поройните дъждове тогава загинаха бургазлийките Недялка Толева и Камелия Желязкова, както и 27-годишен мъж. Досъдебното производство за смъртта на двете жени е прекратено преди година, съобщи БНР. Като основна причина в делото се посочва лошото време. За образуваната приливна вълна обясненията по делото са рекорден валеж, неправилно избрано място за пътя Бургас-Созопол и лоша поддръжка на водосбора на река Отманлийска. \nПрипомняме, че огромна вълна помете участък в района на парк \"Росенец\" в нощта срещу 6 септември 2014 година. Водата отнесе коли в близкото дере, където смъртта си намериха 21-годишната Камелия и 69-годишната Недялка. Според хидроложката експертиза е валяло 176 литра на квадратен метър. \nВодосборът на река Отманлийска бил обрасъл. Растителността пречела на нормалния отток на водата. Там имало строителни отпадъци и автомобилни гуми. Въпреки това прокурорът е преценил, че няма виновни длъжностни лица и досъдебното производство е прекратено през октомври м.г.   \n", "date": "2017.11.15", "title": "Няма виновни за жертвите от наводнението в Бургас през 2014 г."}
{"url": "http://duma.bg/node/155917", "text": "Общинският съветник от БСП в София Борис Цветков отново отправя питане към столичния кмет Йорданка Фандъкова за ремонта на две опасни детски градини в район \"Искър\". Това са 36 и 96 ДГ, които са изградени с етернитови елементи, които съдържат азбест и заради това се налага реконструкцията им. Цветков напомня на Фандъкова, че още през 2016 г. тя е обещала, че работата по двете градини ще бъде предложена за включване в проектобюджета за 2017 г.  \n\"Ясно е, че освен нетърпящите отлагане реконструкции, по обясними причини поредна година не се прави какъвто и да е и освежителен ремонт и това доведе до лошото състояние на сградите и неприемлива за децата и учителите среда\", пише в питането си общинският съветник. Той изброява, че сградите са със стара дограма, стари балатуми, оголващи се части от мазилката и откриване на етернита, периодично рушащи се и падащи отломки от терасите на втория етаж на 36 ДГ и др. В бившето 4 ОДЗ (сега филиал на 21 ДГ) пък не е сменена дограмата, което влошава условията и средата за обучение и отглеждане на децата и увеличава значително разходите на градината.     \n", "date": "2017.11.15", "title": "БСП отново пита Фандъкова за опасни детски градини"}
{"url": "http://duma.bg/node/155918", "text": "За хората от 48 населени места в Северозападна България не е осигурен никакъв обществен транспорт. В тях жителите са 8754. За други 43 населени места с 6878 жители има транспортни връзки под 5 дни в седмицата, което затруднява достъпа им до работа, административни, здравни и образователни услуги. Това показва одит на Сметната палата, в който са установени пропуски и слабости както в нормативната уредба на обществения пътнически транспорт, така и в действията на отговорните органи и институции. \nТранспортните проблеми в Северозападния район са анализирани заради трайното най-ниско равнище на развитие. Районът обхваща териториите на областите Видин, Монтана, Враца, Плевен и Ловеч. \nОт Сметната палата са установили, че липсва процедура за обсъждане с гражданите на планирани промени на автобусните линии и маршрутните им разписания. Изискванията за възлагането на обществените превози не са спазили общините Белоградчик, Враца, Вършец, Кула, Мездра и Плевен, в резултат на което са лишили превозвачите от възможността за получаване на компенсации. Има неяснота при прилагането на Закона за обществените поръчки при възлагането на обществените пътнически превози. \nСметната палата дава 21 препоръки на министъра на транспорта, информационните технологии и съобщенията, 3 препоръки на  директора на ИА \"Автомобилна администрация\" и 6 препоръки на кметовете на проверените общини, които трябва да се изпълнят до края на 2018 г. Сред тях са да се обсъди възможността за обединяване на транспортните схеми при тяхното разработване и утвърждаване с единно ръководство на процесите. \n    \n", "date": "2017.11.15", "title": "В 48 села в Северозапада няма обществен транспорт"}
{"url": "http://duma.bg/node/155919", "text": "Синдикатът на служителите в затворите в България (ССЗБ) започна вчера поетапен символичен протест. В началото служителите на местата за лишаване от свобода и съдебната охрана ще носят трикольорни ленти, съобщиха от синдиката. До протестните действия се стигна след решение на ССЗБ от 3 ноември. Недоволстващите напомнят, че вече са изпратили писмено своите искания до председателя на Народното събрание Димитър Главчев, до парламентарната комисия по бюджет и финанси и до министъра на правосъдието Цецка Цачева. \nПротестиращите настояват за финансово обезпечаване на дейността на ГД \"Изпълнение на наказанията\" и ГД \"Охрана\", гарантирано финансиране за основното възнаграждение на персонала, придружаващите допълнителни плащания с постоянен характер и други възнаграждения и плащания, равностойни на служителите на МВР. \nОт синдиката добавят, че е \"време да започнат да задават неудобни въпроси\". Първото им питане е защо при очевидното наличие на бюджет за застраховки не е сключен договор за задължителната по закон Групова рискова застраховка \"Живот\" за личния състав на ГД \"Изпълнение на наказанията\" за изтичащата 2017 г. Служителите не са застраховани и в случаи на временна загуба на работоспособност, причинена от трудова злополука или от злополука, настъпила по повод на изпълнение на служебни задължения или злоумишлени действия на трети лица, настъпила по повод на изпълнение на служебни задължения. Синдикалистите смятат, че работодателят не предоставя адекватна и пълноценна защита на интересите на служителите при съществуващия висок риск от посегателство над персонала в затворите и при постоянния контакт с инфекциозно болни. \nПротестната кампания ще продължи с провеждане на синдикални събрания на открито пред затворите и съдебните сгради в страната. В четвъртък от 10 ч. надзиратели, служители в следствения арест и съдебната охрана ще излязат пред столичния затвор като част от щафетната подготовка на синдикатите за по-продължителни протести.     \n", "date": "2017.11.15", "title": "Надзирателите излизат на протест"}
{"url": "http://duma.bg/node/155920", "text": "След разкритията за организиран трафик на мигранти в документалния филм \"Граница\" на депутата от левицата Елена Йончева БСП иска незабавната оставка на вътрешния министър Валентин Радев и вицепремиера Валери Симеонов. Това заяви вчера на пресконференция лидерът на социалистите Корнелия Нинова. \n\"По темата граница и филма на Елена Йончева става дума не само за национална сигурност, но и за корупция\", каза Нинова. И припомни, че в това защитно съоръжение данъкоплатците и ЕС са изсипали 200 млн. лв. Тя подчерта още, че има свидетел в лицето на анонимен граничен служител, който разказва за организирани канали за трафик, които се ползват с протекция по високите етажи на властта. \n\"БСП ще поиска чрез българското и международното право защита на служителя от филма на Йончева като свидетел за обективно разследване и носене не на отговорност за онова, което се видя и чу във филма\", посочи лидерът на социалистите. По думите й става въпрос за свидетелски показания за организиран трафик, дирижиран по високите етажи.     \n", "date": "2017.11.15", "title": "Оставка на Валентин Радев и Валери Симеонов, настояват социалистите"}
{"url": "http://duma.bg/node/155921", "text": "50% от българите подкрепят вот на недоверие към управляващите за корупция, шуробаджанащина и т.н. Това сочат данните от експресен телефонен сондаж на \"Галъп интернешънъл\", проведен на 7 и 8 ноември. Искането на ДПС \"Обединените патриоти\" да напуснат управлението се отхвърля от 58% от респондентите, а 29% го подкрепят. \n 48% от българите са съгласни, че когато се появят съмнения в корупция, е добре един управленец да подаде оставка, без да се чака разследване, доказателства и т.н. Същият е процентът на тези, които искат да се изчака за доказателства при съмнение за подобно престъпление.  \n79% смятат, че здравеопазването у нас се движи към по-лошо в последните няколко години въпреки влагането на нови средства в системата. Дори привържениците на управляващата партия споделят това мнение, добавят от \"Галъп\". \nПовече от 70% от определилите се за привърженици на БСП намират скорошния конгрес на БСП за успешен за Нинова и за партията. \nПовече от половината анкетирани приемат, че протестите в последните седмици не са обичайни и свидетелстват за тежка ситуация. 42% пък са по-близо до мнението, че такива протести са нещо обичайно, когато се обсъжда бюджет - вероятно защото различните обществени групи ползват момента, за да постигнат по-добро финансиране в следващата бюджетна рамка. \n    \n", "date": "2017.11.15", "title": "50% подкрепят вота на недоверие за корупцията"}
{"url": "http://duma.bg/node/155910", "text": "40% от жените на възраст под 30 години са с диабет, стана ясно вчера, когато бе отбелязан Световният ден за борба с диабета. Според ендокринолозите е тревожен фактът, че между 30 и 50% от диабетиците у нас не са диагностицирани. Затова лекарите посъветваха при установяване на бременност акушер-гинеколозите винаги да изпращат младата дама при ендокринолог. Така рисковете от усложнения в по-късен етап от бременността ще бъдат игнорирани. \nБроят на хората с диабет се е утроил след 2000 г., в резултат на което глобалните разходи за болестта вече достигат 850 млрд. долара годишно.   \n", "date": "2017.11.15", "title": "40% от младите българки са с диабет"}
{"url": "http://duma.bg/node/155911", "text": "Резултатите от дейностите по програма \"Въвеждане на съвременни методи в образованието и работата с младите таланти\" бяха представени в Големия салон на БАН. 17 проекта се изпълняват по програмата, която е финансирана със средства, отпуснати от Министерския съвет. \nУчените работят за насърчаването на изследователския подход в обучението в българските училища, като целта е усвоените знания да се прилагат творчески от учениците, обяви директорът на ИМИ акад. Веселин Дренски. Той добави, че през първите шест месеца на програмата са обучени 1000 учители в различни области на науката. 800 учители по математика и информатика от цялата страна са преминали обучение за прилагане на нови методи в образованието и са подготвени за обучители на свои колеги.     \n", "date": "2017.11.15", "title": "БАН работи по 17 проекта за модернизиране на образованието"}
{"url": "http://duma.bg/node/155860", "text": "Известната американска певица Пинк оглави за втори път в кариерата си британската класация за албуми, съобщи официалната компания, която следи продажбите. Изпълнителката покори върха в седмичния чарт, след като от седмия й студиен албум \"Beautiful Trauma\" за периода на отчитане са продадени 70 000 единици. \nПинк, чието истинско име е Алиша Мур, оглави за първи път британската албумна класация през 2008 г. с тавата \"Funhouse\". \nВторо място в този седмичния чарт заема първенецът от миналата седмица Лиъм Галахър с албума \"As You Were\". Следва рок музикантът Робърт Плант с новата си тава \"Carry Fire\". Челната петица в британската класация за албуми се допълва от певците Ед Шийран с \":\" (Divide) и Бек с \"Colors\".   \n", "date": "2017.11.15", "title": "Американска певица оглави британски чарт за албуми"}
{"url": "http://duma.bg/node/155861", "text": "Процентът на самотните жени, които са доволни от статуса си, превишава аналогичния показател при мъжете, съобщи Лента. Резултатите от анкета сочат, че 61 на сто от дамите без партньор са удовлетворени от личния си живот и не се стремят да имат продължителни взаимоотношения. Изследването разкрива, че делът на доволните от самотата си мъже е далеч по-малък - 49%. Освен това 75 на сто от интервюираните жени заявили, че през последната година не са се стремили да имат надеждна връзка. Сред мъжете този показател също е по-нисък - 65%. Тенденцията е особено ярко изразена сред хората над 45-годишна възраст. \nСпоред Емили Гранди от университета на Есекс подобно поведение може да се обясни с това, че пълноценното отношение изисква от нежния пол значително повече усилия, отколкото от мъжете. \"Жените продължават да вършат повече работа вкъщи - те готвят, грижат се за дома и имат по-големи емоционални загуби\", уточни експертката. Гранди допълни, че самотните дами са общителни, докато омъжените са потопени изцяло в семейните грижи.   \n", "date": "2017.11.15", "title": "Самотните жени са по-щастливи"}
{"url": "http://duma.bg/node/155862", "text": "Британският изобретател Ричард Браунинг влезе в Книгата на рекордите за най-висока скорост, достигната с реактивен летателен костюм. Авантюристът лично демонстрира разработката си, прелитайки над езеро с над 51 км/ч. \n38-годишният смелчага представи своята реактивна раница през пролетта. Тогава той беше наречен \"Железният човек\" - на името на героя от популярния комикс. Костюмът изстрелва носителя си вертикално нагоре и се управлява чрез движения на ръцете, а в шлема има вграден екран. Изобретението струва 40 000 паунда.   \n", "date": "2017.11.15", "title": "Изобретател влезе в \"Гинес\" с реактивната си раница"}
{"url": "http://duma.bg/node/155863", "text": "В авторския спектакъл \"Няма драма\" Миро Симеонов говори за мъЖа с главно Ж и даМата с главно М. Постановката е отличена със сребърен медал на Международните делфийски игри по StandUp комедия - ЮАР 2017. \nАктьорът обещава да заведе публиката на хумористично пътешествие през всички забележителности на отношенията: Сам-Търсене-Връзка-Семейство-Бебе-Предай Нататък! Има и бонус материал: Каква е супер силата на жените; Какво всъщност искат; Как Господ създал жената по Свой образ и подобие... и как създал мъжа, притиснат от крайния срок! \n* Ако обичаш някого, пусни го. Ако се върне, значи никой не го иска... Ако не се върне - пиши му sms, като се напиеш! \n* Как да намерим по-добрата си половинка, без да загубим по-лошата. \n* Параграф 22 и невъзможната комуникация. Как е по-правилно: \"Мъжете са от Марс, а жените чифтокопитни\" или \"Жените са от Венера, а мъжете са идиоти\"?! \n* Повечето хора \"предлагат\" по-добра версия на себе си, докато излизат по срещи (т.е. са на промоция), а после се чудим къде отиде онзи човек в началото на връзката... \n* Играта на \"развален телефон\" - ти й кажеш: \"Черното ти стои добре!\", тя отвърне: \"Дебела ли ме наричаш?\" \n* Жената иска съвсем малко - храна, вода и разговори... и от време на време нов чифт обувки (които да подхождат на старата чанта). \n* И накрая, нека заровим томахавката, но да не забравяме къде - в случай на нужда! \nБилети за представлението, което ще се играе на 16 ноември от 19.30 ч., се продават на касата на Сити Марк арт център (бул. \"Янко Сакъзов\" 30) и онлайн на ticketsbg.com.   \n", "date": "2017.11.15", "title": "За мъЖа с главно Ж и даМата с главно М говори Миро Симеонов"}
{"url": "http://duma.bg/node/155864", "text": "Синът на Лепа Брена - Стефан Живойнович, ще се изяви на концерта на балканската икона в българската столица. Двамата ще изпълнят заедно обща песен, което ще бъде и своеобразен дебют за талантливия младеж пред почитателите на сръбската звезда у нас. \nМузикалните критици предричат обещаваща кариера на Стефан. Наследникът на Брена и великия тенисист Боба Живойнович е 25-годишен, като вече има няколко успешни парчета зад гърба си, сред които е и сингълът \"Druga Liga\", превърнал се в един от най-слушаните хитове в Сърбия. Синът на юголегендата е една от изгряващите звезди в западната ни съседка. \nНовината за участието му в концерта на любимката на Балканите у нас идва малко след като самата тя обяви, че подготвя 30-минутен биографичен филм за живота и кариерата си, който публиката в \"Арена Армеец\" ще има възможност да види непосредствено преди началото на вълнуващия спектакъл на 18 декември. \nБилети за концерта на цени от 20 до 55 лв. се продават в мрежата на Eventim. ВИП пакети за събитието има на bileti365.com, уточниха организаторите от \"Moko Solution\". \n    \n", "date": "2017.11.15", "title": "Синът на Лепа Брена пее на концерта й в София"}
{"url": "http://duma.bg/node/155865", "text": "След успехите, които страната ни постигна в най-авторитетния музикален конкурс в Европа в последните две години, БНТ заяви участие в \"Евровизия 2018\" пред Европейския съюз за радио и телевизия. Обществената медия отново се обръща към музикалните професионалисти у нас, за да определи българската песен и наш представител в \"Евровизия 2018\". \nНа официалния сайт на БНТ вече е обявен регламентът за участие в селекцията. Кандидатите могат да бъдат професионални екипи или продуцентски компании с цялостна концепция за представянето. Предложенията трябва да включват песен, изпълнител и стратегия за сценичната презентация, както и бюджет за свързаните с това разходи, които продуцентската компания или екип е готов/а да поеме. Срокът за подаване на концепциите е 20 декември 2017 г. \n\"Отново ще търсим харизматичен артист, силна песен и ефектни сценични решения. Подаваме ръка на музикалните професионалисти и вярваме, че заедно допринасяме българските творци да имат своето достойно място в музикалната среда на Европа. Показателни за това са постиженията, които вече завоювахме - второто място на Кристиан Костов на \"Евровизия 2017\" и четвъртата позиция на Поли Генова на \"Евровизия 2016\", заяви Йоана Левиева-Сойър, делегиран продуцент \"Специални проекти\" в БНТ. \nВсички постъпили предложения ще бъдат обсъдени от специално назначена комисия с участие на представители на Българската национална телевизия, както и чуждестранни експерти с опит в музикалния бранш и в \"Евровизия\". ------------- \nПълният регламент, включващ изискванията към кандидатите, песента, изпълнителя и сценичната концепция, е достъпен на официалния сайт на медията:   \n", "date": "2017.11.15", "title": "БНТ търси партньор за \"Евровизия 2018\" "}
{"url": "http://duma.bg/node/155866", "text": "Вторият роман от Захари Карабашлиев \"Хавра\" ще бъде представен в пет града в страната до края на ноември, съобщават издателите му от \"Сиела\". \nСлед като историята, обединяваща съдбите на Никола - завърнал се в България, за да открие истината за смъртта на баща си, и тази на Вера Елегина - млада руска аристократка, неразривно свързана с делото на журналиста Джанюариъс Макгахан в България, развълнува стотици читатели и след успешните премиери на романа в София, Бургас и във Варна, авторът ще представи книгата си в още шест града. \"Хавра\" ще гостува на 16 ноември от 18 ч. в Добрич, Огледалната зала \"Нели Божкова\", 17 ноември от 18.30 ч. в Русе, книжарница \"Ciela Books & Music мол Русе, 23 ноември от 17.30 ч. в Монтана, Регионалната библиотека \"Гео Милев\", 24 ноември от 18.30 ч. в Плевен, книжарница \"Ciela Books&Music - мол Плевен, 30 ноември от 17.30 ч. в Сливен, библиотека \"Зора\".     \n", "date": "2017.11.15", "title": " Захари Карабашлиев на турне из страната с \"Хавра\""}
{"url": "http://duma.bg/node/155867", "text": "Концертът \"Музикална дъга\", в който ще се включат Хироюки Коинума и Мари Сакамото - изпълнители на японска бамбукова флейта шино-буе, и оркестър \"Симфониета София\" с диригент маестро Свилен Симеонов, ще се състои днес от 19 ч. в зала 11 на Националния дворец на културата (кино \"Люмиер\"). Концертът представлява своеобразно пътешествие из музиката на Япония и България, символизиращо приятелството между двете страни. \"Музикална дъга\" ще предложи на публиката богата палитра от японска и българска музика, съчетавайки традициите и духовността на две различни култури. Солисти от българска страна ще бъдат Гроздан Грозев - кавал, и Венцислав Андонов - гайда. Ще прозвучат произведения от Хидеаки Хирай, Хироюки Коинума, Димитър Сагаев, Кирил Ламбов, Юли Дамянов, Венцислав Андонов, както и известни японски и български народни песни, специално аранжирани и оркестрирани за представлението. Концертът, организиран от ОКИ \"Надежда\" и приятели и с подкрепата на посолството на Япония в България, е част от 28-ите Дни на японската култура у нас. \n    \n", "date": "2017.11.15", "title": "Музикална дъга от класика и фолклор на две различни култури"}
{"url": "http://duma.bg/node/155868", "text": "Премиерата на книгата \"Световете на литературата. Разговори със Светлозар Игов\" се  състоя в Добрич в рамките на събитията, организирани от дом-паметник \"Йордан Йовков\", посветени на 80-годишнината от смъртта на певеца на Добруджа. Неслучайно първото представяне е тук, сподели проф. Игов, който е носител и на наградата \"Йордан Йовков\". Той е член на Добричкото дружество на писателите. \"Книгата на проф. Антония Велкова-Гайдаржиева е изстрадана,  защото в нея споделям своите литературни занимания, тя се явява духовна автобиография, казва литературоведът. Аз самият съм автор на една такава книга с поета Петър Алипиев\", припомня проф. Игов. Книгата за него, по думите му, е ценно свидетелство за времето, в което се е занимавал с критика. Предложените \"изповеди\" на критика и историка на литературата, на поета и прозаика, на афориста и есеиста, на преводача и мемоариста Светлозар Игов заедно с финалната студия на Антония Велкова-Гайдаржиева конструират плътен философско-критически портрет на съвременния литературовед и хуманитарист. Тази книга е споделен разказ за литературата като преживян опит, за пътищата на творческо дело, като цялост и единство, допълва проф. Игов. \n    \n", "date": "2017.11.15", "title": "Книга за проф. Светлозар Игов с премиера в Добрич"}
{"url": "http://duma.bg/node/155869", "text": "Колцина са хората, казали такива темелни неща от свое име, които да ни изпълват с уважение и респект: \"Живее се в поробена страна. Не се живее в опозорена страна, особено когато си се родил в нея и си носил вериги за нея. България обаче навсякъде ще нося в сърцето си и ней ще бъдат всички мои мисли и чувства.\" Това са слова на приятеля, съратника и събрата на Иван Вазов - Константин Величков. Книга за него е стъкмил Продрум Димов. Заслугата на Продрум е да събере в едно книжно тяло най-важното от него и за него - за да се види по-нагледно, по-релефно що за човек е този нашенец. Иван Вазов е казал, че Константин Величков е човекът, чийто живот бе всецяло отдаден в служба на отечеството, на неговото възраждане и освобождение, на неговия умствен и духовен напредък, благородният деятел с богато надарена природа, бляскав оратор, даровит държавник, дълбоко чувстващ поет, идеално честният гражданин, беззаветно любящ България. \nТакива думи са изрекли за Константин Величков и Стоян Радев, Николай Райнов, Михаил Арнаудов, Иван Сестримски и много други. Защо припомням всичко това? За да го върна в съзнанието ни, в паметта ни, в пантеона на големите българи. Защото тегне някаква забрава над името му, над образа, който се родее със светците. \n\"Величков е бил крайно впечатлителен по природа, с жив, нервен темперамент, с идеална насока на ума...\" - твърди акад. Михаил Арнаудов. А Николай Райнов прибавя конкретен щрих към образа му: \"...тоя романтичен дух, работил едновременно в толкова много посоки, е можел да бъде ясновидец, за когото съдбините на България представляват отворена книга.\" \nЕто такъв колос стои до своя приятел и събрат Иван Вазов и ние трябва да не забравяме това, да го носим в себе си, в личния си пантеон. Затова на 16 ноември от 17,30 ч. в Централния клуб на БСП на ул. \"Позитано\" 20 ще бъде представянето на документалната книга за Константин Величков.     \n", "date": "2017.11.15", "title": " Образ, който се родее със светците  "}
{"url": "http://duma.bg/node/155870", "text": "Сборникът \"Сърце на длан\" от дългогодишния водещ на \"Нощен хоризонт\" Румен Стоичков ще бъде представен днес от 18 ч. в литературния клуб на Столичната библиотека. В четвъртата си книга авторът споделя репортажи от малките населени места в България и някои интервюта със знаменити личности, състояли се през годините в неговото предаване. На представянето ще звучат разкази за богатата история и традициите на Младежко, Вишнево, Сяново, Гарван, Остра могила и всички останали селца, които са се изпречили на пътя на автора. Той ще покаже снимки от мегданите, улиците, кръчмите, градинките и църквите им.     \n", "date": "2017.11.15", "title": " Литературна вечер с Румен Стоичков"}
{"url": "http://duma.bg/node/155871", "text": "Концерт с любими руски романси под наслов \"Прелест и вълшебство\" - песните на Теменужка Тюфекчиева, посветен на 100-годишнината на ВОСР, ще се състои днес от 17.30 ч. в Руския културно-информационен център в София. Проявата се осъществява с медийното съдействие на в. \"Пенсионер\". Входът е свободен. \n    \n", "date": "2017.11.15", "title": "Концерт с любими руски романси в РКИЦ"}
{"url": "http://duma.bg/node/155872", "text": "Представяне на новата книга на Светозар Казанджиев \"Милост\" (изд. \"Български писател\") организират Клубът на дейците на културата в Смолян, Съюзът на българските писатели и Съюзът на тракийските дружества в България днес, 15 ноември, от 18 ч. в Тракийския дом в София, ул. \"Стефан Караджа\" 7А. Книгата съдържа 43 кратки разказа с подзаглавие \"Истории за разказване\". За нея и за автора ще говори писателката Здравка Евтимова, редакторка на книгата и авторка на предговора. \"Четейки някои разкази, имам чувството, че Светозар Казанджиев пише със собствената си кръв. Това не са измислици, които ще прехвърлиш, ще си вземеш още салата и ще забиеш поглед в поредното риалити шоу по телевизията. Това е светът на България - на онзи прекрасен клоун в цирка, който е способен да накара цял един град да се почувства голям, красив и уникален (Белият лебед), това са истории, в които малките, стъпканите несретници носят светлина и красота...\", пише Евтимова.   \n", "date": "2017.11.15", "title": "Светозар Казанджиев с премиера в Тракийския дом"}
{"url": "http://duma.bg/node/155873", "text": "Фондация \"Файнакт\" представя премиерата на своя проект \"Градски шум - Черната кутия\" на сцената на Музикалния театър на 16 ноември от 19 ч. Със спектакъла се изявяват двама от най-интересните млади хореографи - Асен Наков и Филип Миланов, с миниатюрите \"Моето второ Аз\" и \"Save the kid\" по музика на Станислав Генадиев. В постановките освен професионални изпълнители от балет \"Арабеск\" участват ученици от Националното училище за танцово изкуство, както и други ученици с изявен интерес към съвременния танц \n    \n", "date": "2017.11.15", "title": "ПРЕМИЕРА"}
{"url": "http://duma.bg/node/155874", "text": "Красимир Калушев и Стефани Дойчинова са третокурсници в специалност \"Филмова и телевизионна режисура\", а Александра Елезова е дипломант в специалност \"Анимация и виртуален дизайн\" на НАТФИЗ. Заедно с още близо 250 студенти на факултет \"Екранни изкуства\" те се обучават в тенденциите на съвременното кино и медии от най-елитните експерти в дисциплините, сред които проф. д-р Станислав Семерджиев, проф. д-р Дочо Боджаков, проф. д-р Светослав Овчаров, проф. д.н. Божидар Манов, проф. д.н. Любомир Халачев, проф. д.н. Мая Димитрова, проф. д-р Теодор Янев, проф. д.н. Николай Лазаров, проф. д-р Емилия Стоева, доц. Владислав Будинов, доц. Юрий Дачев, доц. Любомир Христов, доц. Росица Илиева...  \nВсеотдайността и взискателността на преподавателите и усърдието на студентите по традиция носят награди на НАТФИЗ, отбелязва Десислава Димитрова, главен експерт \"Връзки с обществеността\" на академията. Такава е наградата за забележителен питчинг на Красимир Калушев от 14-ото издание на хонконгския фестивал \"14th Global Chinese Universities Student Film and TV Festival\", както и двете награди от 13-ото издание на фестивала за студентски филми \"Ранно пиле 2017\" за най-добър български филм на Стефани Дойчинова за \"След 100 метра завийте надясно!\" и за най-добра анимация на  Александра Елезова за \"Портрет\".  \n  \n    \n", "date": "2017.11.15", "title": "Филмови награди за студенти от НАТФИЗ"}
{"url": "http://duma.bg/node/155875", "text": "Българските читатели могат да се срещнат с две от най-важните творби в творческия път на Йордан Радичков. Днес от 18.30 ч. в театралната зала на Столичната библиотека ще бъде представен осми том от \"Йордан Радичков. Събрани съчинения\" (изд. \"НИКЕ\"), който съдържа пътеписа му от Сибир от 1967 г. \"Неосветените дворове\", както и любопитен разказ за пътуването му до Швеция от 1980 г. \"Малка северна сага\".  \nПредставянето на изданието ще бъде придружено от изложба с непоказвани досега фотографии от пътешествието на писателя до една от най-суровите области на Земята. Черно-белите снимки разказват за срещите му с еленовъди, якути, сребърната лисица, снежната пустош и тайгата. Благодарение на фотографа Александър Сертев снимките бяха възстановени от тежко увредени ленти и ще намерят своя нов живот в изложбата \"Неосветените дворове\" с партньорството на Столичната библиотека (продължава до 30 ноември).   \nГостите ще имат и специалната възможност да научат повече за двете произведения от разговора с проф. Инна Пелева и проф. Вера Ганчева. \nВ новия том читателят ще се запознае и с бележките на автора. Това е текст, който в няколко страници чертае цялата книга и представя неподправените впечатления на Радичков от суровия живот из сибирските земи.  \nСлед успеха на \"Неосветените дворове\" и множество преводи книгата е забелязана и от критиците в Швеция. Специалистите са така развълнувани от историята за Сибир, че канят Радичков да попътува из Скандинавието и да напише друг пътепис за техните земи. Така през 1980 г. на бял свят се появява \"Малка северна сага\". Книгата разказва за впечатленията на автора от пътуванията му до Швеция през различни сезони и по различни поводи - от най-дългия ден в Швеция до участието му на кръгли маси с Кърт Вонегът и Хайнрих Бьол. Заедно с това авторовата мисъл непрестанно тегли към родния край и спомените за близките хора, детството, бомбардировките над София, сънищата на младата му тогава майка и литературна панихида, отслужена в памет на Емилиян Станев и неговите безчетни кучета.   \n", "date": "2017.11.15", "title": "Нова среща с Йордан Радичков между Сибир и Швеция "}
{"url": "http://duma.bg/node/155876", "text": "В навечерието на Деня на българските будители се състоя премиерата на класическата комедия на Н.В. Гогол \"Женитба\". Реализацията й е дело на Сити Марк арт център и формация \"Артисти със сребро в косите\". Режисьор-постановчик е Никола Петков - доказан майстор на комедии, сатири, хумористични зрелища. В творческата му биография Н.В. Гогол заема значително място, поставял е многократно \"Ревизор\" и \"Женитба\". Паметен е спектакълът на \"Женитба\" и на сцената на Народния театър \"Иван Вазов\" с чудесен актьорски състав. \nДнес \"Женитба\" под режисурата на Никола Петков се играе в залата на арт центъра в София на бул. \"Янко Сакъзов\" 30 (популярното преди и любимо кино \"Левски\"). В случая \"Женитба\" е в негов сценичен вариант, превод и даже палави текстови импровизации. \nИ на пресконференцията, и на премиерата спектакълът се радваше на многочислена публика, която възторжено посрещна трупата на \"Артисти със сребро в косите\". Преди да влязат в залата, зрителите се озовават във входното фоайе, където са изложени картини на Ставри Калинов. Те с артистизма си ги потапят в атмосфера, контрастна на стилистиката и характера на спектакъла, но от това и двете произведения печелят. \nОт името на Сити Марк арт център пресконференцията се водеше от Христо Киров, който с пълно основание определи този спектакъл като събитие. За Кольо Петков Гогол е \"основателят на \"модерното течение на абсурдизма\". В режисьорското си решение Н. Петков е търсил не само смешното, гротесковото, а по неговите думи \"да обрисуваме човешкия характер, гледан не само отстрани, а да го обърнем и с лице напред, да го покажем и в опакото, отгоре и отдолу, не само чрез острата и смешна сатира, но и в човешкия му трагизъм. Поставяме сатира, с ноти на трагизъм, с ноти на особена тъга.\" Публиката, видяла спектакъла, почувства, че намерението е постигнато. \nЗа специалистите, познаващи текста на \"Женитба\", голяма изненада беше отсъствието на първата сцена на комедията, където се експонират главните действащи лица на Подкальосин и Кочкарьов с действие в дома на Подкальосин, където се появява и сватовницата Фьокла Ивановна. Режисьорът обясни това свое дръзко решение с невъзможността на тази малка сцена да осъществи и организира две различни места на действие. Затова стремителното развитие на събитията се извършва само в дома на кандидатката за женитба Агафия Тихоновна. При това решение времетраенето на спектакъла е час и половина, без промени на сценичното пространство. Съкратен е и образът на кандидат-жениха - търговеца Стариков. \nДекорът хитроумно е решен от Надежда Митева. С шарени басмени ивици, окачени в полукръг, е очертано сценичното пространство. По различните басми са окачени разнообразни кукли. Кукли са поставени и по всеки от столовете на авансцената. Всеки от кандидат-женихите, когато поиска да седне на стол, трябва да вдигне куклата. Подсъзнателно в ръцете му тя придобива вид на бебе - нещото, невъзможно при възрастта на мераклиите за брак. Но количеството кукли на сцената дава повод и за марионетъчна игра на героите, нещо, което подсилва карикатурността на ситуациите, предизвиква смях в салона. \nСатиричното и смислово внушение на спектакъла зрелищно се подсилва от великолепното решение на цялостния образ на костюмите от водещата в тази област българска художничка Елена Иванова. Исторически като кройка и силует те съответстват на епохата и са дворянски за кандидатите за брак, но са осъществени от груботъкан лен, даже напомнящ като материя едва ли не за материята на чувалите. Фраковете, жилетките и пардесютата са в светлобежов цвят, символ на социалното уеднаквяване на обществената несъстоятелност на залязващото дворянство. Отдавна изпаднали от политическия елит, тези \"дворяни\" се борят чрез брак по сметка да се докопат до материално благополучие и костюмът е този, който подчертава темата на сатирата. \nАко някой някъде се е надявал, че текстът на Гогол може да работи на русофобска тема, той се е провалил. Провалят го нашите артисти със сребро в косите. Повечето от тях са пенсионирани по административни разпореждания за навършена възраст, а не дали могат с опита и таланта си да бъдат полезни в щатните театри. Тези творци имат красиви гласове, великолепна техника на говора и нямат нищо общо с модата на мрънкащите си колеги по сцените на столичните театри, където само можеш да гадаеш какво се приказва. Сега такава е модата. Тези артисти от \"Женитба\" на Н. Петков правят ролите си със завидна енергия, влюбеност в произведението на Гогол и обръщат сатиричната насоченост към нашите съвременни нрави. Тук пазарната икономика диктува всичко и даже браковете по сметка, иначе е невъзможно елементарното оцеляване. Скръбно, но факт. \nЖенският състав на постановката е поставен по-скоро на втори план. Дамата, която мечтае за женитба, богатата търговска дъщеря Агафия Тихоновна, се изпълнява от Емилия Цанкова - известна актриса и режисьорка от кукления театър. Нейната леля Ирина Пантелеймоновна е поверена на актрисата от Сатиричния театър Красимира Казанджиева. Жена властна и със самочувствие, но смешно безсилна пред желанието на бъдещата булка да се ожени не за търговец, а маниакално да настоява за дворянин. Сватовницата Фьокла се играе от дългогодишната актриса от Младежкия театър Мара Чапанова в битово характерен план. Интересно ще бъде в тази роля да видим и Гинка Станчева, която по-късно ще влезе в спектакъла. \nНа голямата ни артистка Жоржета Чакърова е поверена малката роличка на слугинчето Дуня, но тя я превръща в ярка запомняща се роля. Тя посреща и изпраща всички \"дворяни\" - кандидати за брак, и техните упорити връщания в дома на търговската дъщеря. Слабичка и крехка, Жоржета Чакърова при всяка нова своя поява на сцената проследява натрупващата се на плещите й умора. Започва с високите регистри на гласа си и изненадващо преминава към все по-ниски тонове. Много е смешна, когато, отпусната на стол и безразлична към ставащото, превежда изречения на немски монолог на лелята. Фраза по фраза. В създадената от режисьора дуетна сцена с жалващия се Анучкин, Жоржета Чакърова почти пантомимно изиграва съчувствие и е доведена до комедийна безсловесност. Сатиричното в образа на тази Дуня е, че няма и не може да има съзнанието за своето превъзходство над търговските и дворянските ищахи. Никола Петков превръща възрастта на артистките в качество на сатиричния си спектакъл. Както и на образите на дворяните. \nНай-ярък и въздействащ сред желаещите женитба е образът на Жевакин, създаден от Любомир Бъчваров. Талантът му владее цялото сценично пространство. Чувството му за хумор и хипербола е завладяващо при монолога му как се е справял с италианския в Сицилия, която щастливо пояснява, че е \"Си Цилия\". Блестящ и в монолога си и демонстрацията на фрака си от английски плат с вид на зебло, който го е съпътствал десетилетия. Този морски капитан на Любомир Бъчваров е комичен с щастливия си оптимизъм и самочувствие. Отказаният му брак предизвиква само недоумение като нещо невъзможно при осъзнат чар. \nШироката палитра от сценични образи в групата на дворяните, жадуващи женитба, ярко се изявяват Стефан Германов като Подкальосин, сладострастно тероризиран от приятеля си Кочкарьов на Илия Божилов, много добрия Антон Тонев в образа на Анучкин и Стефан Илиев в ролята на човека с дворянска фамилия \"Пържени Яйца\". Разнообразни, изпипани комедийно образи на хора, изпаднали от елита, но жадуващи чрез женитба социален просперитет, мечтаещи за нова социална реализация. \nБлестящо режисьорско хрумване е играта с булчинския безкрайно дълъг воал, озовал се в бързината с венеца си от бели цветя върху главата на Подкальосин - вечно колебаещ се, вечно измъкващ се от намерението си за женитба на чудесния Стефан Германов. За да не се измъкне за пореден път, Кочкарьов в този спектакъл го омотава в булчинския воал, но Подкальосин го използва едва ли не като въже, за да се измъкне през прозореца. С този воал всички артисти се покланят при бурните аплодисменти на публиката. \nПовечето медии, верни на рекламните си пароли БеГе (BG), не отразиха раждането на спектакъла на \"Артисти със сребро в косите\". Само че театралната общественост не живее в нещото, наречено BG, а в България, все още, и културна България може да се радва на този спектакъл. \n    \n", "date": "2017.11.15", "title": "Смешна до сълзи сатира с тъжна горчилка  "}
{"url": "http://duma.bg/node/155880", "text": "А честито! Високоседящото началство на България ни приши към нов военен пакт - \"чисто европейски\". Никакви американци в него нямало да се бъркат. Заедно с още 22 страни от ЕС одобрихме идеята на Франция и Германия, т.е. - тяхната амбиция, да вземат юздите на войната в свои ръце. Милите, не са имали това удоволствие от края на Втората световна война, когато Щатите им ги измъкнаха и ги поставиха под своя чадър. \nСтавало дума за някакъв механизъм за Постоянно структурирано сътрудничество (PESCO). Западни наблюдатели нямат съмнение, че това е нов военен алианс. Присъединилите се към него членки на ЕС трябва \"да са на една и съща позиция по отношение на отбраната\". Според немския в. \"Ди Велт\" от всяка страна ще се изисква да поеме най-малко 20 ангажимента, включващи \"регулярното увеличаване на бюджетните военни разходи за постигане на поставените цели\", както и да \"внасят съществен принос\" във въоръжените сили на ЕС. Наред с това \"ще са длъжни да участват най-малко в един съвместен проект\". Твърди се, че много скоро членовете на новия военен пакт ще се договорят за първите 10 съвместни проекта. Едно от главните изисквания е всички да се включат във \"военния Шенген\" - така, че контингентите да могат свободно да кръстосват из Европа, както си поискат. Да не чакат разрешение от националните власти. \nДали някой от колективното ни държавно началство ще благоволи да извести българите в какви проекти ги набутват? Колко ще им струва поредното членство? Откъде ще дойдат въпросните бюджетни разходи, които трябвало непрекъснато да растат, като не отпада и яремът за увеличаване на вноските за НАТО? Не ни ли идва в повече едновременното членство в два военни съюза? Твърде съмнително е, че ще получим внятен отговор. Самодоволното ни правителство си взе решението да върже държавата за мъглявото и опасно начинание и хич не му иде наум преди това да попита народа. Така стана и с присъединяването ни към НАТО. В други - пак като нас, бивши соцстрани направиха референдуми. У нас - няма. Най-много да чуем тежкобузести министерски особи да декламират от телевизора патетичните оди за пословичната \"българска лоялност към евроатлантическите съюзници\". Ще ни уверяват, че пословицата \"На гол тумбак чифте пищови\" не се отнася за нас, защото икономиката ни била цъфнала, а затова и тумбакът ни не бил гол. Който има обратното усещане, сигурно халюцинира. \nОще по-обезпокоително е обстоятелството, че и ситите тумбаци в \"голямата Европа\" не са много сигурни дали ще им стигнат силите да потеглят машината на европейския военен пакт. Според германския външен министър евроотбраната дори щяла да спести средства. Може би това важи за Германия, която вижда в PESCO преди всичко механизъм за модернизиране на собствената си армия. Неотдавна германски военни експерти алармираха, че макар страната да е локомотив в ЕС, същото не се отнася за Бундесвера. Вертолетите трудно излитали, танковете засядали, имало дефицит на запасни части. Даже в НАТО били разтревожени от състоянието на германската военна промишленост. Затова в Берлин искат \"широко сътрудничество\" в новия пакт, та покрай унифицирането и модернизирането на всички армии потягането на Бундесвера да им излезе по-евтино. \nДругият инициатор - Париж, има свои амбиции и те са различни от германските. Там виждат обединението по-ограничено - многонационални части да са в състояние да действат оперативно в различни части на света - главно в Африка и Близкия изток, където са интересите на Франция. Всяка от включилите се в авантюрата страни си прави свои тънки сметки. Правят си ги и петте, които засега не са дали одобрението си - Великобритания, закопчаната за нея Ирландия, Дания, Португалия, Австрия и Малта. По-дебели са сметките на комисарите в Брюксел. Към пакта се прикачиха традиционно неутралните Финландия, Швеция и Кипър. Така, вместо да вземат трудното за тях решение за членство в НАТО, лесно ще бъдат вързани към атлантическите структури. Англия няма какво да я мислят - и вън от ЕС, тя е с четири лапи за всеки почин, насочен срещу Русия. За да всели увереност в съюзниците, премиерката Тереза Мей дръпна разпалена реч, в която обеща и след Брекзит да защитава Европа от \"руската агресия\". Патосът й не помръкна, въпреки че бунтари от собствената й партия й искат оставката и тя с единия крак е извън политиката. \nВ мъглявината на различните сметки е ясно едно: новият военен пакт е замислен като помощна структура на НАТО в общото противостоене срещу Русия. И в ЕС, и в НАТО официално го признават. Освен това надеждата е PESCO да засили представата за значимостта на Европа на международната сцена, от която тя бавно изчезва. Европа постепенно се превърна в инструмент на външната политика на САЩ. Значимостта на Европа в международните дела красноречиво бе определена от американския политолог Джон Мишаймър: \"Европа днес е скъп музей от глобално значение\". \n    \n", "date": "2017.11.15", "title": "На гол тумбак чифте пищови"}
{"url": "http://duma.bg/node/155877", "text": "1630 - УМИРА ЙОХАН КЕПЛЕР, НЕМСКИ МАТЕМАТИК, АСТРОНОМ И АСТРОЛОГ (Р. 1571 Г.). Ключова фигура в Научната революция през ХVI-ХVII в. Най-известен е със своите закони за движението на планетите, наречени на негово име. Определят го като \"първия теоретичен астрофизик\" или като \"последния научен астролог\". 1670 - УМИРА ЯН КОМЕНСКИ, ЧЕШКИ МИСЛИТЕЛ И ПЕДАГОГ (Р. 1592 Г.). Родоначалник на съвременната педагогика. ЮНЕСКО връчва медал на негово име - едно от най-престижните международни отличия в областта на педагогиката и образователните технологии. 1819 - УМИРА ДАНИЪЛ РЪДЪРФОРД, ШОТЛАНДСКИ ХИМИК (Р. 1749 Г.). Учи в университета в Единбург, където неговият баща е професор по медицина. Като студент открива азота през 1772 г. и описва кислорода, или жизненоважния въздух, както го нарича, през 1778 г. 1881 - УМИРА КОЛЬО ФИЧЕТО, АРХИТЕКТ ОТ ЕПОХАТА НА ВЪЗРАЖДАНЕТО (Р. 1800 Г.). Рожденото му име е Никола Иванович Фичев. Един от основателите на църковната и гражданската архитектура. Като майстор строи църквите \"Св. Никола\" в Търново, \"Св. Димитър\" в Килифаревския манастир, \"Св. Богородица\" в Търново, \"Свети Николай\" в Дряново, както и Беленския мост, Ловешкия покрит мост (на снимката), Конака в Търново и др. 1917 - УМИРА ЕМИЛ ДЮРКЕМ, ФРЕНСКИ СОЦИОЛОГ (Р. 1858 Г.). Трудът му \"Правилата на социологическия метод\" от 1895 г. за пръв път дефинира принципите и целите на науката социология. 1976 - УМИРА ЖАН ГАБЕН, ФРЕНСКИ АКТЬОР (Р. 1904 Г.). Рожденото му име е Жан-Алексис Монкорже. Още няма 12, когато тръгва по стъпките на родителите си артисти и взима псевдонима на баща си - Габен. Става звезда на мюзикхола и оперетата, включително и на знаменития \"Мулен Руж\". Сред най-известните ленти с негово участие са \"На дъното\", \"Човекът-звяр\", \"Великата илюзия\", \"Кеят на мъглите\", \"Денят се ражда\", \"Сицилианският клан\", \"Двама мъже в града\", \"Светата година\". 1988 - ОСЪЩЕСТВЕН Е ЕДИНСТВЕНИЯТ ПОЛЕТ НА КОСМИЧЕСКАТА СОВАЛКА \"БУРАН\". \"Снежна буря\" е космически кораб за многократно използване, създаден в СССР в средата на 80-те години на ХХ в. Изстрелян е в орбита с помощта на ракетата носител \"Енергия\", без екипаж на борда - корабът се управлява от земята. \"Буран\" обикаля Земята два пъти за 206-минутен полет. След разпадането на СССР проектът първоначално е замразен, а към 1993 г. - прекратен. \"Буран\" е унищожен през 2002 г. при инцидент с хангара, в който е съхраняван. 1990 - НРБ Е ПРЕИМЕНУВАНА НА РЕПУБЛИКА БЪЛГАРИЯ. На тази дата VII Велико Народно събрание променя името на държавата. Народна република България е официалното име на страната от 15 септември 1946 г. до 15 ноември 1990 г.     \n", "date": "2017.11.15", "title": "Датата"}
{"url": "http://duma.bg/node/155878", "text": "Спомняме си как започна всичко. Носеха се въодушевени песни \"45 години стигат\", \"Времето е наше\". Надеждите бяха големи, а обещанията - още по-големи: \"България - Швейцария на Балканите\" и т.н. \nПояви се музикалният жанр чалга и всичко у нас се превърна в чалга. Докато обаче сред чалга парчетата имаше и някои по-професионални, повечето от решенията на политиците бяха пълна чалга.  \nДойдоха Ран и Ът да ни ограмотят в капитализма. След това дойде Лукановата зима, след която Костов освободи цените и последва апелът на тогавашния премиер \"За Бога, братя, не купувайте!\".  \nСлед това едни, които нищо не разбираха от селско стопанство, започнаха да го ликвидират. Те не знаеха какво е \"експоненциална експлозия\". Като пример ще дам моя случай. Моят прадядо е притежавал земите на цяло село. Той имал 5 деца - 1 син и 4 дъщери. На сина оставил повече земя, но и на дъщерите дал за прикя. Всички те са имали по 3-4 деца, моята баба - 4. Тези деца са имали по 2-3 деца. Накрая се оказа, че аз владеех 1-2 дка земя и около 2 дка ливади. Те, разбира се, отидоха при житните барони. Аз получавам около 35-36 лв. на година. Какво остава за тези, чиито прадядовци са имали по 5-10 дка земя? Така селското стопанство у нас бе превзето от житни култури, а прославената с градинарството си България внася плодове и зеленчуци. За които по пазарите ни лъжат, че са български. С животновъдството стана същото. Преди 1989 г. България е имала около 50 млн. крави, а сега - само 200 000. Така започна декомунизацията в селското стопанство. \nСлед това ни връхлетя банковата криза. Хората, които имаха пари за гарсониера, можеха да купят с тях хладилник. Така им се пада - това са пари, спечелени при комунизма. \nПоследва приватизацията на индустрията, която някои наричат \"криминална\". Почти цялата тежка индустрия стана на скрап. Безработицата нарaсна, с нея - и мизерията  Казаха, че имаме прекалено много тежка индустрия, а трябвало да развиваме малките и средните предприятия. Само дето тези, които го казаха, не разбираха, че пазарът на произвеждащите малки и средни предприятия е тежката индустрия. Това поне разбрах, като работех в такива фирми в САЩ, Германия и Унгария. Създаде се индустрия, произвеждаща на ишлеме към чужди фирми. Обаче и тя не беше достатъчна. Инак се нароиха малки търговски обекти в гаражите и такива в областта на услугите. След като навлязоха големите търговски вериги, повечето от тях фалираха. \nКато видяха целия провал и че сме най-бедната държава в Европа, десните започнаха да обясняват, че това било, защото комунистите ръководели икономиката. Така рече един бивш директор на \"Булгаргаз\". Демек, ако всички са като него, България ще цъфне и върже. Жалко, че клонирането стигна само до овцата Доли, инак щяхме да го клонираме и да го назначим на всяка ръководна длъжност. Други десни разправят, че българският селянин се отучил да работи по време на комунизма. Истина е, той тогава забрави ралото и \"Дий, воле, дий\". \nТрети говорят, че през тези 45 години било прекъснато нормалното развитие на държавата. Каква нормална държава е имало, като, особено през 20-те години, земеделци и комунисти са били избивани, а депутати, критикували правителството, са били убивани на улицата. Френският писател Барбюс написа роман за тези престъпления, продължили на практика до 1944 г. \nРазбира се, в първите дни след 9 септември, когато не е имало ни полиция, ни милиция, който е имал да си отмъщава на някого - отмъстил е. Голям шум се вдига около атентата в църквата \"Свети Крал\", сегашната \"Св. София\". Говори се, че този атентат е поръчан от Коминтерна. Истината е друга - тогавашният секретар на Коминтерна Васил Коларов е пратил писмо да не се провежда атентатът. Според съветника на цар Борис - Лулчев, атентатът е проведен от тогавашната Държавна сигурност (Л. Лулчев, \"Благословение\"). Дали е така, не мога да кажа.   \nТук е мястото да обърна внимание на особеностите на българския антикомунизъм Възседнаха го синовете и дъщерите на близките до висшата номенклатура, както и агенти на бившата ДС. А комисията по досиетата ли? Досиета се използваха и сега се използват по предназначение. Не мога да подмина онова, което бившият образователен министър Сергей Игнатов направи, за да очерни ВАК. Извади досиетата на известни учени, членове на съветите и комисиите на ВАК. Повечето от тях не бяха доносници. \nТъй като у нас се забелязва все по-голяма \"носталгия\" към периода преди демокрацията, десните наложиха бесен антикомунизъм. Стигна се дотам, че който хвали комунизма, да бъде глобяван. Това е парекселанс Маккартизъм. И този закон беше гласуван от ГЕРБ, където почти цялото ръководство са бивши партайгеносен (партийни другари) от БКП. А (вече бивш) депутат от ГЕРБ даже заяви от трибуната на Народното събрание, че БКП била терористична организация, забравяйки, че членовете на една терористична организация са терористи, т.е. и ръководството на ГЕРБ са били такива. \nВъпреки че нашите демократи постоянно говорят, че уважават всяко мнение, в държавата се е установила самоцензура - за годините преди 1989 г. да се говорят само лоши неща. Самоцензурата е резултат от скрита цензура. Така журналист от многотиражен седмичник, пишейки за историята на футбола, за всеки провал на националния отбор на световно първенство, се чувства задължен да обвинява Политбюро. \nВече се очертава нова област в литературата - \nкапиталистически реализъм Докато при социалистическия реализъм положителният главен герой е ударникът комунист, който гради светлото комунистическо бъдеще (четете романа \"Мъже\" от Георги Марков за пример), то в капиталистическия реализъм главният герой са буржоата, фабрикантът, банкерът отпреди 1944 г. Не сегашните капиталисти, защото те са комунистически олигарси. Така една дама, вдъхновена от филма \"Сексът и града\", написа \"Сексът и комунизма\". Там отрицателният герой - комунистическатa номенклатура, яде лук и мирише на лук, а бившият буржоа е елегантен и мирише на парфюм. Абе, аз се сещам къде го е мирисала тоз лук авторката, ама хайде да не се заяждаме. Главната героиня нищо не я интересува, само прави секс и мечтае да отиде в Западна Германия. Като че на Германия й трябва такъв... Абе, и ние правехме секс по времето на комунизма, ама залягахме и над материала. Неслучайно получих покани и работих в американска, германска и унгарска фирма.   \nТази самоцензура се разпространи и към материалите за Русия и Путин. Заразени от западната антируска истерия, антикомунизмът и русофобията при някои десни достигнаха нивото на страстна религия. Според Асоциацията на психиатрите в САЩ такава религиозност говори за mental disorder (умствено разстройство). \nСред десните се навъдиха едни историчари, а и професионалните историци станаха политически коректни, внимават какво говорят. Пак за самоцензура говорим. Това личи най-ясно по въпроса за македонската нация. Те налагат тезата, че тя е създадена от чужда сила - Коминтерна. Най са ми интересни войводите от ВМРО. Те или не си знаят историята, или се правят, че не знаят някои факти. Чисто и просто забравят датата 6 май 1924 г. Какво е станало тогава? Ами тогава се е провела Майската конференция във Виена между ВМРО на Тодор Александров, ВМРО на генерал Протогеров и Коминтерна и там чрез Майския манифест е обявена \"македонската нация\". След това и Тодор Александров, и ген. Протогеров са убити от хората на Ванче Михайлов по заповед на ген. Вълков. След 1934 г. той е получил 4 смъртни присъди. Тъй като Мусолини е искал Македония за Италия, Михайлов се е съгласил.* Тогава кой от героите на ВМРО е останал да милее за България?  \nИзключително негативната роля на царските режими някак се премълчава у нас. Илинденското и Преображенското възстание не са подкрепени от царския режим, защото нито илинденските, нито преображенските дейци са искали съединение с България заради режима на Фердинанд. Преображенци са искали да правят отделна Странджанска република. Да не говорим за действията на Фердинанд в края на Балканската война. Вместо да изчака решението на руския цар за една зона около Скопие, той се обръща към Австро-Унгария и решава да уреди въпроса с военни сили. Знаем как го решава. Даже върховистът Борис Сарафов се скарва с Фердинанд и заговорва за македонска нация.* И Майската конференция, и обявената македонска нация са следствия от скарването на ВМРО-тата с Александър Цанков.  \nНай-пресен е скандалът с изказването на говорителката на руското външно министерство Мария Захарова, че Съветската армия е спасила евреите в България. Не съм съгласен с процентите на Иво Христов - по-малко от 80% са дебили, ама ги има. Наистина, спасили сме евреите и трябва да се гордеем с това, но това спасение е само при условие, че Съветската армия е победила. Ако Хитлер беше победил, ни цар Борис, ни църквата, никой нямаше да спре Хитлер да ги изпрати в газовите камери. Нещо повече - според един френски историк цар Борис е сменил политиката си спрямо българските евреи след провала на армията на Паулус при Сталинград, явно е усетил накъде отива войната. Всички тези исторически факти или се премълчават, или се изкривяват. Да не говорим за периода 1944-1989 г.  \nНяма да споменавам за мизерните заплати и още по-мизерните пенсии. Тук единственият лозунг на правителството е \"Па-ари няма - действайте\". \nТрябва някой да извика, че царят е гол. И да каже, че така широко прокламираният либерален капитализъм не може да осигури просперитет на българите. \n                 \n", "date": "2017.11.15", "title": "27 години простотии стигат!  "}
{"url": "http://duma.bg/node/155879", "text": "75-годишнината на поета и драматурга Петър Анастасов премина някак далеч от публичните манифестации, от заслужените квалификации и уважение към неговото литературно дело. А това е несправедливо! Единствено във вестника на писателите \"Словото днес\" прошумя, че е удостоен със званието Почетен гражданин на Пловдив. Ето защо, в името на възстановяване на една справедливост, ще кажа още в началото, че става дума за голям съвременен поет, чието творчество тепърва ще бъде съпоставяно с направеното от най-автентичните ни поети през ХХ в. и началото на ХХI в. \nРоденият в пловдивското село Марково творец,  дълбокият и многопластов лирик, сърцеведът, роден, за да ни прави съпричастни на истината - удобна и неудобна, красива и грозна,  безкомпромисно защитена и подло предадена, посвети своя живот, за да дълбае в душата на човека до себе си! Да диалогизира с него без насилие над чувствата, а непринудено и органично, с вродена мярка за изповед, себепознание и стил. Петър Анастасов, след период на искряща като шампанско лирика, стигна до най-трудното в призванието на писателя - простотата и яснотата на говора! Благодарение на тях той черпи вдъхновение от онова познание за човека, на дъното на което се намират страданието и искреността, спохождани само понякога от сияния на надежда.  \nОтдавна живея с поетичния свят на Петър Анастасов. Тогава, през 70-те и 80-те години на миналото столетие, го възприемах като наследник на най-добрите черти на българската поезия. Да е съкровен до болка, но и до болка отзивчив към социалните беди. Да е тих и земен, но и непреклонен, остро драматичен, когато срещне поругаване на човешкото в човека. Да е интроспективен, но и изцяло открит към съдбата на своя народ. Силно впечатление ми направиха  дебютната му книга \"Зимна нежност\" (1968), а после \"Тройно огледало\" (1972), \"Площад на хълма\", \"Както те обичам\" (1982) и т.н. Но може би най-висок драматизъм крият стихотворенията му, писани през годините на прехода и поместени в стихосбирките \"40 стихотворения\" (1993) и \"Този черен бял лист\", в последвалия ги двутомник с избрано творчество.  \nВ тези творби, сътворени най-вече след 1989 г., Анастасов с кожата си усети, че през последния четвърт век въжделенията му за пречистен хармоничен универсум не просто се разколебават, но и рухват. Че чужди на духовността сили организират поход срещу своя народ. Че на ревизия, груба и реваншистка, се подлага съкровеното му отношение към народа! Тази ситуация възроди в него затаеното му свойство да не прави компромиси със собствената си съвест. Казвам \"затаеното му свойство\", тъй като и по време на социализма той се отличаваше с подобна коравина на духа. В литературните ни среди се помнят упреците, с които засипваше тогавашния елит, отчуждил се от народните стремежи и мъки. В антологичното стихотворение \"С народа сме...\" - отговор на Вапцаровото \"Но в бурята ще бъдем пак със тебе/ народе мой, защото те обичахме\", Петър Анастасов предупреди за тоталната криза, която  обхваща България, за нарицателните разминавания между народа и интелигенцията: \n\"С народа сме. Обичаме го също. \nИ също сме готови да умрем. \nНо той недоверчиво се отвръща, \nкогато ние в него се кълнем. \n... \nБезплодно красноречие, тиради - \nпорой от гласове, а няма глас. \nОгласяме салони и площади - \nс народа сме, но той дали е с нас.\" \nА в бележитото си стихотворение \"Лешоядите идат\", покъртителен монолог на човеколюбеца и гражданина срещу завладяното от фалшификати и злодеяния общество, Анастасов намира българско продължение на безсмъртната творба на Константинос Кафавис \"В очакване на варварите\". Продължение-присъда над трагедията, преживявана от българския народ в най-новите исторически условия: \n\"Захвърлени бебета в кофи за смет \nи писъци в подлеза - слизане в ада. \nСреднощно завръщане като късмет \nв сутрешни вестници като награда.  Стъписан, отчаян, обиден и ням, \nнародът отново очаква месия. \nА ние без капчица срам \nот очната ставка с народа се крием.  В безплодни единства - един срещу друг - \nи всеки със себе си като в мида. \nЛежа под чаршафа - все още съм тук, \nвсе още съм жив. Лешоядите идат.\" \nТова стихотворение, поместено в книгата \"Този черен бял лист\" и отразило душевните състояния на поета след 1989 г., е неопровержимо свидетелство срещу настъплението на демократичното варварство в родните предели.  Никаква милост към гробокопачите на вярата, никакъв белег на самосъжаление! - такъв е девизът на поета. Температурата на преживяването му  взривява възприетата класическа организация на стиха, за да намери пристан и в зони на  свободното стихосложение. \nВ какво се състоеше показателната промяна? \nПреди всичко поетът измести ъгъла на изображение. Чувството му за истина го подтикна да подложи на безкомпромисна критика налаганите след 90-те години форми на живот, които вместо избавление и свобода донасяха непоносими беди и социално поробване на народа. Залови се да изобразява действителността като груба, егоистична и жестока, останала без цели, подчинена на всеобщата деградация. Пловдивският творец прозря: настъпва гибелен и ускорен растеж на обезпаметяването и оскотяването!   \nЩастливо обитаваните гори и птичите песни започнаха да напускат поетичното му пространство.  Оказа се, че \"кафявата пеперуда\" я готвят за хербарий. Дъждовете заваляха \"черни, лъскави, студени\". Поникнаха отровни цветя на тежката равносметка. И това се случи, защото \"времето е вълче\", а човекът пълзи \"свободен като червей\";  защото е \"нелепо да бъдеш автор на мълчание\". Поетът се нае да изследва генетиката на смъртта като социално заболяване, да глуми и бичува  еснафското благополучие и благоприличие.  \nДраматургията на Петър Анастасов, и тя остава трайно в летописа на новата ни култура. Тук ще посоча само три негови пиеси - \"Обещай ми светло минало\", \"Голям колкото малка ябълка\" и \"Църква за вълци\". \nМоже би няма да е излишно, ако кажа накрая, че Анастасов е личност с леви убеждения и че  членува в Българската социалистическа партия.  Този избор, без съмнение, той го е направил, защото така му диктува чувството за порядъчност. Въпросът е и ние, левите българи, да изпитаме гордост, че един от нас е високо надареният български поет и драматург Петър Анастасов.        \nЩе завърша с прекрасното стихотворение на Петър Анастасов \"В полунощ...\", продължавайки да смятам, че написаните редове говорят много по-безспорно от всякакви добри или недотам добри литературно-критически заключения: \n\"В полунощ \nще си взема трикракото столче \nи ще седна край Млечния път. \nАз опитах от всички наслади и повече \nне желая да служа на своята плът.  Поживях на земята, за нищо не плача, \nсамо дето пропуснах да бъда щастлив. \nНо ще бъда навярно, когато палача \nсе надвеси над мене, добър и вежлив.  И навярно по лудата лунна секира \nще усетя в един възхитителен миг, \nче човекът се ражда, когато умира, \nи с това е безсмъртен, с това е велик. Аз отвикнах от близкия край да се плаша. \nМного свои неща не довърших до край. \nНо докрай ще изпия горчивата чаша, \nа пък вие решавайте - ад или рай.  А сега \nще запаля цигара от горест, \nобгорен от поредната земна беда, \nи ще хвърля кибритена клечка отгоре, \nа пък долу ще мислят, че пада звезда...\"     \n", "date": "2017.11.15", "title": "През проверките на времето "}
{"url": "http://duma.bg/node/155881", "text": "\nНавършват се 140 години от Освобождението на България и възстановяването на нашата държавност. \nНа 24 април руският император Александър II с манифест обявява война на Османската империя. На 22 юни руската армия форсира Дунава, заема Северна Добруджа и на 27 щурмува Свищов. Генерал Гурко с 12 000-ата си войска, в която е включено и българското опълчение, освобождава старата ни столица Търново, прехвърля Балкана и освобождава Стара Загора. \nНо победният щурм е спрян от 40-хилядната армия на Сюлейман паша. Брянският и Орловският полк, заедно с така наречената желязна батарея се окопават на прохода Шипка заедно с 5-хилядното българско опълчение... Останалото го знаете от великото стихотворение на Иван Вазов \n \"О, Шипка!\" \nБългари и приятели на България, ние никога не ще забравим героизма на всички, които изковаха победата на нашето Освобождение! Решихме по подобаващ, достоен начин да отбележим 140-ия юбилей на тази освободителна за България война. \nУчредихме Общонационален комитет под патронажа на президента на Република България г-н Румен Радев, който да координира и подпомага проявите и мероприятията, свързани с честването на нашето Освобождение във всички кътчета на Родината ни. \nПредвиждат се изложби, издаване на книги, конференции, тържества с участието на популярни артисти, писатели и обществени дейци, реновиране на паметниците, построени в чест на загиналите гренадири, сержанти, офицери и български опълченци. \nОбръщаме се към вас, скъпи сънародници, у нас и в чужбина, приятели на нашия народ, да съберем необходимите средства, за да отбележим достойно и гордо свободата, на която се радваме 140 години. Открихме сметка в Банка ДСК: \n02/0000000024835866 \n    IBAN:  BG 92STSA93000024835866 \n    BIC:  STSABGSF Даренията могат да бъдат в лева, евро, долари, рубли. Разчитаме на вашата подкрепа! В края на 2018 г. ще издадем книга на дарителите, където ще публикуваме точен отчет и имената на всички, дали своята лепта за това свято, благородно и всенародно дело - честване на 140 години от Освобождението. Да бъдем заедно, както това са сторили нашите опълченци и руските освободители на легендарния връх Шипка в името на свободата на България!     \n", "date": "2017.11.15", "title": "Да отбележим заедно 140 години от Освобождението на България!"}
{"url": "http://duma.bg/node/155882", "text": "Авторът на ДУМА, приятелят на вестника, писателят с 11 книги зад гърба си, сценаристът на игрални филми и новели, както и на телевизионния сериал \"Неочаквана ваканция\" Никола Статков издаде нова книга. Дванадесета поред, този път автобиографична. \"Така живях\" е с романтичното подзаглавие \"85 стъпки от люлката\" и ще ви пренесе в по-далечни и по-близки дни, месеци и години, за които авторът не пести емоции, вълнения и думи.  \nПредпочетох перото пред бюрото - с това откровение направилият 85 стъпки от люлката досега Никола Статков дава ясен отговор защо е избрал не да прави държавническа или партийна кариера, а да твори за хората. \"Когато човек е дете, не мисли, че има старост, че има смърт. И това е прекрасно, защото живее пълноценно, без страх от бъдещето. Аз отдавна съм бил дете, вече съм в заника на дните си, нямам никакви илюзии, знам - дотук беше всичко. Живях достойно. Лошо никому не съм направил, добрини съм сторвал на много хора. Рядко съм получавал благодарност, знам, че тази стока винаги е била дефицитна; в повечето случаи всичко свършва така: изтъках си платното, ритнах ти кросното. Винаги съм бил признателен за стореното ми добро, ничие кросно не съм ритал...\" Така звучи изповедта на твореца, писателя, Човека Никола Статков. \nЗа почитателите на документалистиката, истинските новини и недалечното минало в книгата има премного факти, срещи и разкази за известни личности. Има и горещи реакции. И сравнения между онова, социалистическото, и настоящето. \"Не отричам нито една идиотщина, нито едно престъпление, били по времето на социализма. Но тогава имаше идеали и идеи за бъдещето на България. Днес няма нищо. Вече 27 години страната се управлява, с малки изключения, от люде, които мислят само за баницата, само за гювеча...\", констатира с болка Статков. И с още по-голяма тревога отбелязва: \"Не вярвам, че България има бъдеще. Не вярвам, че човечеството има бъдеще.\" \nАвторът не е изпълнен с негативизъм, не е песимист, споделя болка, натрупана в годините - от люлката до днес. Днес, което го тревожи, вбесява, притеснява, кара да бъде нащрек и да алармира за всяка нередност. Прави го и със статиите в ДУМА, и с книгата \"Така живях\". Прави го с присъщото му чувство за нетърпимост и непримиримост: \"Гледах по телевизията, в която работих повече от 30 години, предаване, в което редакторът разговаряше с три жени; едната от тях, Албена, игра като момиче някога в моя сериал \"Неочаквана ваканция\". Хвалиха филма. Мерси. Защо обаче не го излъчват? Ами защото темата му е от съпротивата против фашизма, а както се знае, животно като фашизма у нас не е имало, партизаните са били терористи и бандити.\" Така пише Никола Статков. Защото така е живял и онези, които не знаят, не помнят или не искат да помнят, няма как да му свалят шапка. \nБлагодарим, приятелю!   \n", "date": "2017.11.15", "title": "Така живях  "}
{"url": "http://duma.bg/node/155883", "text": "Слушах по програма \"Хоризонт\" на националното радио коментари за гафа на депутата от групата на социалистите проф. Иво Христов. Спорът между опонентите на двете основни парламентарни сили придоби леко фарсов характер - и с въпроса да подаде ли депутатът оставка, и с аргументацията по него, и с опитите на водещата да измъкне на повърхността някой скандален детайл за подгряване на интереса на аудиторията. И се забърка един непонятен коктейл от интерпретации на исторически факти, политически гафове и конюнктурна парламентарна активност за повдигане на политическия рейтинг. Словесно-фактологичен коктейл с блудкав привкус. Омесиха различни теми в една амалгама с цел предизвикване на скандална новина. \nТвърдението, че \"80% (от населението) са дебилни и не могат да се подписват\" наистина е гаф. Няма непосредствена връзка между неграмотност и глупост, ако приемем, че професорът е говорил иносказателно.  От друга страна, липсата на знания у нашето общество за конкретни исторически факти за ролята на Червената армия при спасяването на българските евреи през Втората световна война също няма отношение към интелекта на българската нация. \nВ тази връзка искам да подчертая един нюанс в позицията на Американския еврейски комитет, който, признавайки заслугата на българското правителство, църквата и обществото за спасяването на евреите в страната ни, все пак не пропусна да отбележи факта, че \"българските действия не са били перфектни\" и 11 000 евреи от Тракия и Македония (тогава под българска окупация) са депортирани в лагерите на смъртта, а \"това не може да бъде забравено\". Т.е. нека не се перчим толкова с хуманността си, понеже и българските действия търпят критика и се помнят от еврейските институции и организации. \nНо казаното от проф. Христов бе пасквилно раздут от пресата и управляващите. Интересно е, че негодуват управляващите парламентаристи - същите, които възпряха оставката на уличения в шуробаджанащина техен депутат Делян Добрев. И сравниха случая с този на Антон Тодоров, заплашил преди време журналисти. Нерде Ямбол, нерде Стамбул. Не може да се иска оставка на депутат за негово изказване. \nА като цяло тенденцията на непремерени (и неприемливи) обидно-скандални изявления на наши известни политици не е от вчера (не че това я оправдава). Едни го правят с цел привличане на електоралния интерес, други - за психологическа атака срещу противниците си. Така някога се държеше председателят на \"Обединени патриоти\", така днес се опитва да го замести в тази му роля съпредседателят от парламентарната му коалиция.  Аз, като свободен гражданин, мога да изразявам лично, специфично и дори скандално мнение, без да компрометирам ничия партия, организация или институция, каквито не представлявам. Политиците, депутатите и министрите обаче имат своите задължения и трябва да носят отговорност за изказванията си не толкова пред своята партия, колкото (и най-вече) пред собствените си избиратели и обществото като цяло. \n    \n", "date": "2017.11.15", "title": "Коктейл от история, гафове и псевдо активност"}
{"url": "http://duma.bg/node/155884", "text": "\nПрофесорът Иво Христов изрази болката си за духовното здраве на нашия народ по твърде рязък начин. Но стотиците хиляди българи \"функционално неграмотни\" и неколкото десетки хиляди изобщо не  посещавали училище са наистина повод за болка и тревога. Те водят към деградация и наистина срамно състояние на обществото. Преди няколко години г-н Бойко Борисов почти по същия начин определи народа ни като \"лош матр'ял\" и сам с гордост се присъедини към простите, като заяви: \"...и аз съм прост\". За господата простотията, катастрофата с нравствеността и духовността са благоприятни условия за безпроблемно управление. Тези, които се тревожат от това - вън от парламента. \nЛатинското значение на думата debilis е \"слаб\". В себе си тя крие болка и състрадание. Тогава кое определение за народа ни е по-приемливо? Но ако проф. Иво Христов изразява дълбоката си загриженост от нравствената и културната слабост на значителна част от народа, господин Б.Б. е спокоен, защото това му позволява дълго да управлява този народ. В едно обаче и двамата не са прави: в кръга на дебилите и простите има доста хора, които нито са прости, нито са дебили. Но които сътвориха това зло. \n Не са дебили тези, които направиха всичко в продължение на почти 30 години за материалната разруха на стопанството и за масовата морална деградация. Не са дебили, защото от своята \"народополезна\" дейност те добре облажиха себе си и осигуриха богато наследство на челядта си у нас и в чужбина. Не са дебили и политиците, които спретнаха \"справедливата реституция\", та държавата \"върна\" огромни богатства на хора, които трудно могат да докажат, че бащите им са ги натрупали.  \nСветила на стопанските науки организираха и проведоха приватизацията на държавна собственост за 30 милиарда, от което същата държава получи 3 милиарда. Епохално дело, а не дебилизъм! Сега те, недебилите, обикалят телевизии и конференции и със самочувствието на благодетели обявяват: \"Аз давам работа, аз давам заплати\".  \nДебили ли бяха тези, които разрушиха кооперативното земеделско стопанство и разпарчетосаха земята на 5-6 милиона парцела \"в реални граници\"? Един професор президент неуморно ратуваше за тази светла идея, преодоля ретроградната съпротива на всякакви бивши комунисти и я доведе до победен край. Сега стотина арендатори владеят по много хиляди декари българска земя срещу жълти стотинки рента за владелците \"в реални граници\". Не дебили направиха това, напротив - учени мъже и жени бяха. \nМоже ли да си дебил и да се изхитриш да продадеш \"Кремиковци\" и авиокомпания \"Балкан\" за 1 (един) долар. Интелектуално напрежение и инженерен гений, а не дебилизъм, бяха нужни, за да се разруши Мавзолеят, щото... няма значение защо. Важното беше да се изтрива паметта народна, за да освободи място на новата идея: \"Ненавиждай миналото и богатей\". И недебилите забогатяха, а за останалите - останалото от нищото. \nСветли умове разрушиха най-модерния паметник на България пред НДК. Със силата на властта  общинари и министри победиха аргументите и думите на интелектуалци, скулптори, архитекти в защита на паметника. Естетическите ценности, културното наследство, езикът на хората на духа са неразбираеми за властимащите. Сега там поставиха един лъв да плаши дебилите и да радва недебилите. \n Не \"дебили\", а \"творци\" бяха наречени хора, които оскверняват Паметника на Съветската армия в София, \"Альоша\" в Пловдив или композицията пред сградата на БСП на \"Позитано\". И понеже това не е вандалска проява, общината поддържа техните \"творчески начинания\". Тези \"творци\" имат и държавната подкрепа, защото комунизмът и споменът за него у нас са престъпление, а фашизмът - \"той никога не е бил по нашите земи\". Затова у нас няма антифашисти. Терористи и чужди агенти - да!  \nКой може да се усъмни в здравоумието на група български \"интелектуалци\", които писаха сърцераздирателни протести до всички международни институции срещу номинацията на българка за генерален секретар на ООН? Представяте ли си как би изглеждала ООН с генерален секретар от комунистическо потекло? Позор за света. \nДали дебили отредиха място на Русия в списъка на заплахите за Отечеството? Колко послушание е нужно, за да се разчете шепотът на \"стратегическите съюзници\" и колко политическа воля и интелектуално напрежение коства на правителството да приеме такова мъдро решение. Това не може да се съчини от дебили.  \nДълъг е списъкът на мъдреците, облечени с власт и храбри, поради безотговорност, които вкупом доведоха народа до мизерия и жалко състояние на духа. Така че, проф. Христов, прав сте само частично. Истинските дебили и дебилизмът не са всред народа български. Потърсете го в светлите сгради на парламента и правителството, на комитети и фондации. Когато видите и чуете титаните на мисълта и словото, които шетат из тези коридори, няма да изпитате гордост и радост, а съмнение в тяхното държавническо здравомислие. Прибавете към тъжните числа и тях. Тогава всичко ще бъде точно. \n                                                                                                                   \n    \n", "date": "2017.11.15", "title": " За \"слабите\" и \"немощните\" "}
{"url": "http://duma.bg/node/155885", "text": "Както е тръгнало, ще си спомним за старата фолклорна закачка \"последният да изгаси светлината\". Не толкова заради демографския ни срив, а за онзи упадък, граничещ с примирение, който казват, че е по-жалък от пречупен гръбнак. \nЖивеем си наистина в някаква безкрайна  панихида, вторачвайки се в безчестие, несправедливост, крадливи управници, имитиращи дейност служители, сринато образование, линеещо здравеопазване, политическа чалга и всичко онова, което съпътства нашия т. нар. преход. Мърморим, хленчим, но \"кучето си лае, керванът си върви\". Верни на почина \"рапорт приет\", напоследък \"отпушват духа от бутилката\" - както сутрешните ТV водещи по едно и също време, между едни и същи обикновено досадни реклами, заклеймяват нелицеприятни ситуации или дразнещи населението местни събития. Налага се да дават гласност и на слова, които самозабравили се т. нар. политици ръсят, за да \"оборят опоненти\", но всъщност доказват познатото \"пази, Боже, сляпо да прогледа\". С мисъл, че са \"хванали Бога за шлифера\", щом са във властта, някои не успяват да прикрият липсата на \"първите седем години\", което беше неписано правило на всяко българско семейство в минали времена. \nТъжно е да се слуша унизително говорене на депутати, непознати за широката общественост. Но е особено срамно, че медийното пространство се задръства с грозни, непремерени, дори цинични изблици на харесвани избраници или дейци на т. нар. културно-научен фронт. Идва наум онази мисъл (на Маркес?), че \"когато хората разберат, че настоящето не е това, за което са мечтали, тогава се появява носталгията\". Мислещото гражданство отдавна е в състояние на носталгия по оратори от висша класа, каквито сме имали, по политици от миналото, за които честта на държавата България е стояла над боя в затвора, осигурен от политически противници, тъгуваме по изящния речник на учени - министри или военни, които, макар и победени от превъзхождащ ги числено враг, са били на особена почит, като ген. Вазов. \nЗащо днес няма такива личности? Защото нямаме армия или защото учените ни си докарват доходи чрез таксита или битки за западни проекти? Защо конференции в София се водят с обявена чрез плакати из цялата столица тема \"Youth in Europe-better Europe\", а почти всички реклами в метрото са на английски? Щели да внасят закон за езика, вместо да се погрижат да съхранят кирилицата, без да си играят на законотворчество в стил \"от пусто, в празно\". Може и да припяват \"Върви, народе възродени\", но в провинциално селище лавката е наречена \"Нерон\", \"Холивуд\" или \"Буда\", а на кметството има катинар, защото се бере гроздето. Каква е връзката? Ами няма връзка, всичко е развързано и се стига до извода, че Будителите вече няма кого да будят. Ако ги има изобщо. \nЗатова си честитим Хелоуин и витрините на магазините са \"украсени\" с тикви. По \"Витошка\" било пълно с консумиращи по баровете и това говорело за просперитет на народа. Ала по \"Графа\" магазините един след друг пускат кепенци и това не прави на никого впечатление. Сменят се артикули и наематели търговци толкова често, че никога не се знае дали след време ще намериш онзи магазин и стока, която си помнил доскоро. \n В този ред на мисли няма как да не стигнем до здравеопазването, защото е болна тема и не само поради честото сменяне на здравните министри. Дали са верни слуховете, че \"Бърза помощ\" често препоръчва и кара пострадалите в частни болници, защото се получавали минимум по 100 лева за \"доставен\" болен? Защо лекари работят на 3 места, някои от тях в провинцията, и едното задължително е в държавна болница? Как почиват, кога имат време да се информират за новости или модерни практики? Защо лекари услужливо те насочват към съответна траурна агенция, ако, недай Боже, близък си отиде. Или ти препоръчват онази фирма, която \"най-добре организира\" доставка на наложителни уреди за възстановяване? Под сурдинка се говори, че 300 лв. сменяли джоба на собственост в такива случаи... Защо медсестри тичат от дежурство в държавната болница към частната и по-често дремят в сестринските стаи, защото са преуморени? Нямало кадри? Отивали на Острова, защото там парите били много. Защо ли? По-удобно било тук да се наемат работници от други страни! Пък ние да се гърчим в безизходица. \nИ отново поговорка - \"не е луд оня, който яде баницата...\". Създавал поговорки народът ни, трупал опит, мъдро изтърпявал несгоди и трагедии. Оцелял, вярвал, създавал. Сега защо се \"опростачва\", както свикнахме да твърдим? По примера на боричканията зад Океана, където оплюването си е в реда на нещата, дори и да става въпрос за президента? Мода, нрави съответстващи на турбулентния свят, в който живеем? Или озверяване от алчност, защото всичко е стока и парата е новият Бог? Крамоли, бабаитлъци, самоизтъкване, мишкуване, ненавист към ближния, безразличие към страдащия, безлично време, край няма. Знае се, говори се, възмущаваме се. Но \"керванът си върви\". \nНа макрониво направо сме отличници, а хората недоволни. Недоволни, но мируват. И мисъл не минава да се хабят като \"в зората на демокрацията\". Защо ли? Нямало алтернатива. То и преди казваха, че \"времето е наше\", защото \"кой друг, ако не ние\", а после все изникваше нещо друго и хората вярваха, че е различно. Всъщност майсторлъкът е нещо проверено, издържало, доказвало се през годините да успее така да подреди нещата, че макронивото да слезе при хората. Крайно време е, защото няма да има кой и да изгаси светлината след години. Така се говори. За майсторството ще видим, надеждата умира последна. Но само с надежди не се живее. Доказано. \n    \n", "date": "2017.11.15", "title": "  Само с надежди ли да живеем?"}
{"url": "http://duma.bg/node/155886", "text": "Циркът е пълен, циркаджиите са на арената, но пък и те разчитат на \"титулярната\" си публика. По някои твърдения от предходната седмица ставаше дума за едни 80%... Ръкоплясканията и овациите са гарантирани! Идеята на ГЕРБ и патриотите да променят конституцията заради \"порочната приватизация\", която бе взета присърце и от ДПС, прелива от впечатляваща демагогия. Партията на Бойко Борисов обяви, че поема курс към премахване давността на сделките по \"престъпната приватизация\", а за целта трябва да бъде променен основният закон на държавата, така че да се отвори възможността за преследване до дупка на виновниците за криминалното раздържавяване от 1992 г. насам.  \nЗащо това е \"дъвка за наивници\" и защо се вкарва в оборот точно сега? Та тия са на власт вече 8 години, защо дремаха досега? Първата и основна причина, разбира се, е отвличане на вниманието. Така основният акцент от постоянните корупционни скандали и приемането на държавния бюджет за 2018 г., с потенциални източвания в него, ще бъде изместен. Друга причина е да се удари и запуши устата на все по-неудобната опозиция в лицето на БСП, защото чуваемостта в обществото за това, което казва, взе да става опасна за властта. Факт е, че последните социологически проучвания вече показват инфарктно сближаване в електоралните нагласи. А след осветляването на \"Суджукгейт\" шуробаджанашките бомби за феодалните владения на ГЕРБ по места взеха да гърмят една след друга, което драматично срива рейтинга на управляващите. Затова са нужни нови интриги и скандали, с които да се потушава растящото обществено недоволство. \nСред нарочените \"жертви\", разбира се, е устатата Корнелия Нинова, чието участие преди години в бордовете на няколко приватизирани дружества се дава като пример. С малката разлика, че назначението й е ставало СЛЕД сключването на сделките и самата покупко-продажба, няма никакво значение, парата в свирката трябва да свисти. В ГЕРБ много добре знаят, че от тази трънка заек няма да изскочи, но важното е да се вдигне шум, за да забравим за далаверите им. А още по-важното е да се тръгне по утъпкания път с разни анкетни комисии и разследвания, които да отнемат поне година. Време достатъчно, за да върви паралелната днешна далавера.  \nХодът на ГЕРБ говори за вкарването на темата за приватизацията в политически оборот. За никого не е тайна, че тя бе политическо решение, така както и национализацията някога, и отново ще бъде такова. Прокуратурата почти няма как да открие престъпление и в най-грабителските сделки, защото те са правени според закона и процедурните правила. Закон, приет специално, за да обслужи грабежа. Но гарантиран и \"застрахован\" с благословията на институции като МВФ, Световна банка, ЕБВР, Брюксел, одитни институции... Резултатът от цялата тази гротеска, на която ставаме свидетели, ще е избирателно \"сготвяне\" на определени неудобни хора и бизнеси. Така, както това стана и чрез досиетата. Нито сделките могат да бъдат развалени, нито откраднатото ще бъде върнато, нито предприятията възстановени. Както се казва, пито-платено!  \nОще един пример, който говори за демагогията на ГЕРБ. \"При преразпределението на собствеността бяха извършени множество престъпления\", обяви на всеослушание депутатът Данаил Кирилов. Любопитно е как той и колегите му титани на правната мисъл ще установят със задна дата \"виновниците\" за \"криминалното\" раздържавяване. Не става ясно коя давност ще премахват - от думите му излиза, че ще махат давността на престъпления, които тепърва ще доказват. Ако бяха наистина принципни, последователни и искрени в намеренията си, логично възниква и следващият въпрос: защо ревизия само на приватизацията? Та тя е просто една от формите на грабежа през последните 27 години. Какво да кажем за концесиите или за реституцията например? Там престъпленията, станали в резултат на не по-малко лобистки закони и схеми, получили одобрението на маса експерти и комисии в ЕС, са също огромни. Мълчание! Колкото  отмениха царските заменки на гори, толкова ще разследват и криминалната приватизация. Защото за всичките тези години управление на ГЕРБ това, което правят, е благословия и съучастие в грабежа.  \nПриказките и заканите на ГЕРБ са ни достатъчно известни. Да припомним за друг подобен спектакъл - от началото на 2016 г. Само че сюжетът тогава се въртеше около обществените поръчки и на прицел бяха скандално скъпи отсечки от магистрала \"Хемус\". Тогава Борисов пак кипна, че го свързват с нагласени сделки и с олигарси като Делян Пеевски и Валентин Златев, и пак обяви, че ще прави \"тотална ревизия\". Даже за повече драматизъм прекрати някои поръчки, като обясни, че го прави, понеже около тях в обществото \"витаят слухове\". И... после нищо! \nОсвен другото намерението на ГЕРБ е и шамар за всички държавни органи, които имат отношение към приватизацията и инвеститорите. Дори не за целия преход, да вземем само Бойковите години на власт. Излиза, че досега те изобщо не са си вършили работата и затова се налага да се прави нещо извънредно и радикално - \"мащабна ревизия\". А да припомняме ли, че първото правителство на Борисов закри Агенцията за следприватизационен контрол, чиято основна задача беше именно да следи за изпълнението на договореностите по сделките?! Ако тези институции, съзнателно или не, са си затваряли очите за всички приватизационни и следприватизационни безобразия досега, кой би повярвал, че внезапно ще \"прогледнат\". По-скоро и те ще се включат в театъра на Борисов, влизайки в ролята на моралистични инквизитори. От което, разбира се, никакви сериозни разкрития няма да произлязат.  \n  \n           \n    \n", "date": "2017.11.15", "title": "Ревизия на приватизацията - поредна дъвка за наивници "}
{"url": "http://duma.bg/node/155887", "text": "Часове след избирането си поредният здравен министър даде по медиите очаквани от обществото обещания. Главното е да бъдат спрени кражбите в здравеопазването. Отделен въпрос е, че до момента никой не е доказал черно на бяло дори една такава кражба. С изключение на над 2 млрд. лв. от здравни вноски на българския народ, откраднати от управляващите от ГЕРБ през 2010 и 2011 г. от т. нар. голям резерв на касата. \nВ деня на избирането на Ананиев за здравен министър ДУМА изброи конкретните му обещания, които звучат добре. Но как (и дали) ще бъдат осъществени, времето ще покаже.  \nКакво очаква опозицията от новия здравен министър? Защо 88 депутати не подкрепиха предложението на управляващите? - Проф. Клисарова, какви са очакванията ви от Кирил Ананиев като министър на здравеопазването? \n- Мисля, че Ананиев ще администрира министерството, но няма да проведе реформи в здравеопазването. \n- Защо? \n- За да се направи една реформа, необходимо е сериозно предложение и много сериозно обществено обсъждане. Това предложение трябва да бъде възприето и от пациентите, и от медицинското съсловие. Здравеопазването има нужда от реформа, не само от пари, а промени в организацията, в съотношението доболнична/болнична помощ. Сега има диспропорции в различните населени места, без една здравна карта няма как да стане, не може пациентите от Видин да ги пращаме в Пазарджишко, защото, видите ли, там имало модерна техника. Как стават тези неща? На видинската болница се дават 6 млн. лв., 24 млн. на Врачанската, 44 млн. в Панагюрище. Това не е нормално. \n- Защо гласувахте \"против\" новия министър? \n- Гласувахме против, защото сме наясно, че името или личността няма да промени системата. \n- Каква трябва да е философията на системата? Очевидно е, че трябва да бъде променена или поне коригирана по някакъв начин. \n- Философията на системата трябва да бъде такава, щото да не се смесват публичното,  държавното и общинското здравеопазване с частното. Не бива да се позволява възникването на безкрайно много болници, които веднага са акредитирани, даже преди да са построени, вече имат договор с касата за финансиране. \n- Тоест, да не ползват веднага обществения финансов ресурс? \n- Разбира се. \n- А как гледате на ограничението за догодина касата да не сключва договори с нови болници или за нови дейности в съществуващи болници? Това бе предложение на Ананиев, докато бе председател на Надзорния съвет на НЗОК. \n- Абсолютно сме против ограничението за разкриване на нови дейности. Това ще доведе до липса на реална помощ за пациентите. Например при ограничаване на една дейност, една лечебна или диагностична процедура се ограничава достъпът на болните до съвременна медицинска помощ. Мигар българските пациенти не заслужават модерна, макар и скъпа, процедура? \n- Но нали Директивата за трансгранично здравеопазване им дава възможност да се лекуват в чужбина? \n- Да, и тогава на касата ще й излезе по-скъпо. Същото се отнася и за ограничението за въвеждане на иновативни молекули... \nИскам да се върна на болниците. България има 33 университетски болници, три от които са частни. А университетите са 4. Ето още една диспропорция. - Проф. Михайлов, защо гласувахте против поредния министър на здравеопазването? \n- Смяната на една личност не означава промяна на политиката. Ананиев е седмият здравен министър в правителствата на Бойко Борисов, което подсказва липсата на визия за сектора. \n- Очаквате ли някакви промени в системата? \n- На първо време очакваме между първо и второ четене на законите на бюджета на България и на бюджета на НЗОК управляващите да се вслушат в нашите разумни предложения. Ако това не стане, не може да разчитаме, че системата може да тръгне към по-добро. Предложенията ни са за действия, които биха довели до балансиране между доболнична и болнична помощ, отстраняване на мораториумите върху основни клинични пътеки, по нови дейности, (не за нови болници!), а отделни лечебни заведения, отпадане на мораториума върху влизането на нови лекарствени средства. \n- Какво очаквате от самия Ананиев? \n- Твърде е рано да се правят изводи за човек, който преди броени дни е встъпил в длъжност. Но ако той иска да провежда реална политика в здравеопазването, трябва да се обърне към най-големите проблеми. Моделът на финансиране на здравеопазването и демонополизацията на НЗОК са двата основни проблема на системата - ако не се обърнат управляващите към тях, проблемите ще продължат и за политиците, и за обществото. А НЗОК вече е одържавена. \n- Колегите ви от ДПС заявиха, че Кирил Ананиев е в профила ви за здравен министър. Въпреки това гласувахте \"против\". Защо? \n- Това е човекът, който е направил най-много бюджети в държавата през последните 20 години. Въпреки това сме скептични, защото смятаме, че той трябва да разчита и да има подкрепата на хората, които го избраха днес. Имаме сериозни съмнения, че това ще стане, когато той предложи непопулярни мерки в системата. Защото опитът показва, че това не се случва. Иначе нямаше да сменяме министри през 5-6 месеца. \n- След като толкова често сменяме здравни министри, това не значи ли, че трябва да сменим философията? \n- Преди дни, когато парламентарната  здравна комисия заседаваше със социалната и бюджетната, попитах каква е философията на бюджета за Здравната каса за 2018 г. Защото според мен няма философия, особено философия за промяна към по-добро. Отговорът на министъра на финансите беше, че няма философия, просто се вливат още 407 млн. лв., които не се знае къде точно ще бъдат използвани. Ние твърдим, че тези пари няма да доведат до по-достъпно и по-качествено здравеопазване, че българският пациент ще продължава да бъде с най-много доплащания от джоба си за лекарства и за медицински изделия. Дори когато е здравно осигурен. А българските лекари и медицински сестри ще работят в една априори конфликтна среда, при това за неособено високи доходи с малки изключения. - Д-р Александрова, какви са очакванията ви от новия здравен министър? \n- Мисля, че той първо трябва да запуши всички дупки в системата, за да има пари. Но ние просто не вярваме, че може да промени нещо. \n- Защо? \n- Защото определено ще бъде притиснат от политическото лоби на ГЕРБ. \n- Тоест вие смятате, че провалът му е предизвестен? \n- Не вярваме, че ще има сили и възможности да извърши реални промени. Сами виждате, че разумните предложения за придвижване на системата напред до момента идват от БСП. \n- Според вас откъде трябва да започне един министър? \n- Трябва да се промени начинът на заплащане на труда на хората в системата, защото без хора няма да има здравеопазване. Трябва да се промени начинът на обучение на медицинските кадри. Виждате, че младите напускат страната не само заради ниските заплати, но и заради ограничени възможности за реализация. Ако продължава така, скоро няма да има кой да лекува хората, защото възрастните лекари вече си отиват.   \n", "date": "2017.11.15", "title": " Какво очаква опозицията от новия здравен министър? "}
{"url": "http://duma.bg/node/155888", "text": "Управлението, стопанисването и развитието на Борисовата градина е дългогодишна сага с множество разклонения в сюжета, с противопоставящи се герои и неясен край. Периодично скандали разтърсват общественото пространство - или заради убийство на някоя от алеите, извършено от човек или от паднало дърво, заради съмнителна сеч, липса на осветление или неподдържане на зелените площи. Вместо в символ на София, място на отмора и глътка въздух за хиляди, паркът все по-често се асоциира със скандали, недоволство и неразбирателство между стопанина му в лицето на Столичната община, природозащитниците и обикновените граждани.  \nПоредният повод за брожение този път е свързан с така наречената инвентаризация на градината и съпътстващите я опити за обезпечаване на някаква сигурност за разхождащите се из горите на парка чрез сеч на опасни дървета. Седмици наред престрелките в медиите между представители на столичната администрация и различни организации, заставащи зад позицията, че вече има или предстои масова сеч на здрави дървета, потвърждават отново тезата, че гниенето не е само растително, но и управленско. Висшестоящите на ул. \"Московска\" 33 не намират начини да се справят с поддържането на реда и сред хората, и сред дърветата в Борисовата градина. Затова има пълно недоверие у цялото столично общество. То вече не вярва, че в десетките декари парково пространство е възможно да става нещо положително. Не вярва, че никой не иска да строи и унищожава, че стопаните ще се погрижат мястото да остане зеленият дроб на София. Хората непрекъснато слушат и четат за злокобни намерения за поголовна сеч, тайнствени маркировки на здрави и болни дръвчета, за гибелни ламтежи на строителни инвеститори. А какво става действително в Борисовия лес, май не знаят дори в общината. Или знаят, но нехаят.  \n    \n", "date": "2017.11.15", "title": "В Борисовия лес"}
{"url": "http://duma.bg/node/155889", "text": "Ще се осмели ли някоя телевизия да излъчи филма на Елена Йончева за границата? Хайде, да видим столчетата - празни и пълни, имат ли кураж? Имат ли смелост и гражданска позиция и тези, които проформа са работодатели на столчетата? Цветан Цветанов, неясно в качеството на какъв, вече \"разреши\" да пуснат \"Граница\". Медиите засега мълчат оглушително. Май една телевизия казала, че може би утре... А няколко сайта качиха видеото. \nНо властта вече неглижира изнесените факти. Филмът, видите ли (Валери Симеонов), бил скучен като \"Работническо дело\". Премиерата му била партийна сбирка на БСП и приятели, царяла атмосфера на реваншизъм, озлобление и Народен съд. Какъв Народен съд, какво \"Работническо дело\"? Докога ще я карате със заучените фрази, които хвърляте във всеки момент, в който или няма какво да кажете, или сте уловени по бели гащи? Докога ще насаждате клишета, които да принуждават хората по презумпция да отхвърлят нещо. Без да са видели, без да са чули. \nТака е най-лесно, нали? Праснете клеймото и дим да ви няма. Ами ако утре БиБиСи и \"Дойче веле\" вземат, че излъчат филма, какво ще правят Цензорите на Държавата? А ако прокуратурата вземе, че се поинтересува кой иска да свидетелства за корупция по границата? А ако Европа дойде да попита как пръснахте милиони за ограда на границата, дето не дава сигурност на европейците? За \"Работническо дело\" ли ще им приказвате? Ще казвате, че нямало мигранти, че не били верни фактите, че \"китайската\" стена с Турция е като гевгир? Че що тогаз се хвалите с акции за задържането на нелегални? Или едното няма нищо общо с другото. \nАма сме големи наивници. Пфу! Как ще пуснат телевизиите филма на Елена Йончева? Нали ще си ритнат не само столчетата, ами и къщите, и колите, и дрешките в гардеробчетата. Как ще се сезира прокуратурата, бе! \nИначе у нас няма цензура. Ето, Цветанов \"разреши\". И? Какво и? Скука, скука-а... Вярвате ли им?     \n", "date": "2017.11.15", "title": "Пак по бели гащи"}
{"url": "http://duma.bg/node/155890", "text": "Като същи будители от Института по социални и синдикални изследвания на КНСБ отварят очите за нещо, което всекидневно мори нацията ни - беднотията. Подробност, която управляващите подминават с широко затворени очи. От института обявиха, че 2301 лв. са необходимите средства за издръжка на 4-членно домакинство. Само за най-необходимото, за пустия му живот български днес. Нали се сещате по колко пари трябва да получават двамата родители, за да издържат семейство. Нали се сещате и колко от работещите получават дори близка до тази сума. А и да я получават, тя пак няма да стигне. Наетите през третото тримесечие на 2017 г. получават средно в страната 1037 лв. заплата, която е с близо 30% по-ниска от необходимите средни стойности за издръжка. А цената на тази издръжка пълзи ли пълзи все нагоре. Заради завръщането на инфлацията при днешните рязко растящи нагоре цени - по-скъпи храни, скок в цените на газ, топло, ток, транспорт, образование, бензин, горива и т.н.   \nНа този фон правителство и работодатели направо подритват доходите с досада, социалните трансфери - и тях, минималната работна заплата, допълнителните плащания... С една ръка не дават, но с две вземат и на босия цървулите. Привличат уж инвестиции с евтина работна ръка и с това само бетонират икономическата изостаналост. Какво ти потребление и възпроизводство тук! И е цяло чудо, че потреблението още мърда. А това се дължи най-вече на \"трансферите\", които нашите гурбетчии правят за близки и за стари родители - всяка година почти 2 млрд. лв. За последните 10 години тези пари са близо 16 млрд. долара и се равняват на 3 на сто от БВП. Без да се броят тези, изпратени по автобуси и хора. Но какво ще стане, когато старите роднини измрат и парите отвън секнат? Резервен вариант не се очертава. Държавата е оставена на самотек. Накрая последният ще дръпне шалтера...        \n", "date": "2017.11.15", "title": " С ръка на шалтера"}
{"url": "http://duma.bg/node/155928", "text": "Ох, пак това дело. Така въздъхна вчера съдията, която гледа продължаващия 7 години казус с двореца във \"Врана\". Дори на нея й е писнало да се разкарва за дело, което видимо изглежда решено. Поне до момента, всички щения на Симеон Скакскобургготски и роднините му да получат т.нар. царски имоти завършваха с крах. И точно в момента, в който държавата бе на път да се увенчае с поредната съдебна победа, МРРБ си би камшика и се отказа. Нареди на адвокатите си да търсят споразумение. Каква е договорката? \nПри \"дедо цар\" празно няма. Всеки негов ход е добре обмислен и полезен нему. Няма как да не се запитаме дали между него и бившият му охранител Бойко Борисов няма някаква важна и скъпа уговорка. За тези, които са забравили - лично Борисов вкара изненадващо Скакскобургготски в консултативния съвет по европредседателството. Бойко, кажи си какво се разбрахте? Че наследникът на Борис III ще се облажи с красиви държавни имоти вече е ясно. Любопитно е с какво убеди Борисов \"да клекне\" след седем години неуспешни преговори. Какво извади на масата? Кой с какво и кого изнуди властимащите да дадат без бой имоти, за които май никой не се съмнява, че са държавни? \nДа се съгласиш доброволно на споразумение, въпреки поредицата от спечелени скъпоструващи дела, изглежда, меко казано, глупаво. Не, че не сме виждали глупави управленски решения от ГЕРБ и Борисов... Но все пак до момента той удържаше някаква последователност и уж нямаше намерение да лиши държавата от апетитни имоти. \nЕдин от най-приближените хора на Сакскобургготски също се уреди с удобен стол - Огнян Герджиков оглави Консултативния съвет по законодателство към гербаджийския председател на НС Димитър Главчев. Критиките, които ГЕРБ отправя към служебния кабинет, който той оглавяваше пък изглеждат почти анонимни, или са насочени към едно-две имена. Герджиков е в бяло и публично защитава новия си шеф. Както и да го гледаш, Борисов реанимира бившия си началник и любимците му. \nКапитулацията на държавата в лицето на МРРБ си е чисто дезертьорство. Въпросът е кой срещу какво предаде страната ни. Предстои да видим, но не пречи да попитаме - Бойко, кажи си! \n    \n", "date": "2017.11.15", "title": "Бойко, кажи си"}
{"url": "http://duma.bg/node/155892", "text": "Новината за оставката на премиера на Ливан Саад Харири дойде като гръм от ясно небе. В тази оставка има нещо странно! Преди всичко премиерът обяви своето оттегляне в пряк телевизионен ефир и при това отбеляза, че се опасява за собствената си сигурност. Освен това той направи това от Саудитска Арабия, а не в своята страна. А това, щом става дума за Ливан, прави всичко още по-интересно, защото когато Ливан киха, целият Близък изток хваща грип. \nСега всички са объркани. Дали Харири си е подал оставката под натиска на саудитците? Или пък той се е скрил в Рияд, опасявайки се от покушение, което е било подготвяно срещу него в Бейрут? \nИрано-саудитска конкуренция Ако се обърне внимание на събитията, става ясно, че Саудитска Арабия е заставила Харири да направи това. По проста причина: конкуренция между Саудитска Арабия и Иран. Днес Иран е влиятелен в региона, както никога досега. А Саудитска Арабия, получила мощна и открита поддръжка от президента на САЩ Тръмп, се стреми колкото е възможно по-бързо да вземе надмощие над Иран. И знае, че на първо място трябва да направи това в Ливан, който е преден пост в конфликта между сунити и шиити. \nДо този момент в разкъсвания от вътрешно ислямски конфликти Ливан Харири носеше знамето на сунитското крило. Но, от друга страна, него го критикуваха за недостатъчно твърдата позиция по отношение на „Хизбула“ - ливанската пешка на Иран. Освен това в пресата не един път беше отразявана информация и за това, че Харири се е опитвал тайно да влезе в контакт с Башар Асад – съюзник на Иран в Сирия. А това, че ливанската армия провежда съвместни операции с „Хизбула“ срещу „Ислямска държава“ (ИД) в Сирия, извинете, стана последната капка, препълнила чашата на търпение на Саудитска Арабия. \nЗаедно с това в Ливан след оттеглянето на Харири падна правителство, което стана възможно да бъде създадено едва миналата година, след продължила повече от две и половина години криза, свързана с избирането на президента. Изборите, които трябваше да се проведат през май, също бяха отложени за неопределено време. Страната, по всяка вероятност, дълго няма да може да излезе от този хаос. Саудитска Арабия ще се опитва да обвърже тази ситуация с това, че „Хизбула“ не може да управлява страната и ще се стреми да отслаби тази организация. А следващата цел, без никакво съмнение, ще бъде разоръжаването на „Хизбула“. \nЗад оставката стои също и личното безпокойство на Харири! Неговата грижа е да запази финансово си състояние. Харири оглавяваше оставената от баща му гигантска компания Oger, която е базирана в Саудитска Арабия и работи в строителството, телекомуникациите и медиите. В тази връзка се предполага, че Харири се е примирил да подаде оставка, за да не допусне конфискуването на принадлежащата му компания, и по такъв начин е доказал предаността си към саудитския принц. Моментът е многозначителен За отбелязване е времето, избрано от Саудитска Арабия. В дните, когато Харири подаде оставка, в Саудитска Арабия официално се извършва дворцов преврат. Престолонаследникът Мохамед бин Салман – в безпрецедентен за саудитската история мащаб – арестува десетки принцове и министри по обвинение в корупция. При това се твърди, че всички те са в опозиция на Салман, преди всичко поради неговата агресивна политика към Иран. \nИма още един съществен детайл от гледна точка на избора на времето: неотдавна президентът Доналд Тръмп, замислил да приключи с Иран в региона, обяви санкции срещу „Хизбула“ и „Корпуса на гвардейците на ислямската революция“, който се намира под ръководството на Техеран, а също така изрази намерение да отмени ядрената сделка с \"Ислямската република\". \nИ така, навлизаме в период, когато този, който се сближава с Иран, сам може да пострада сериозно. Жизненоважно е сега Анкара в своите отношения с Техеран, както никога досега, да обърне внимание на този баланс.   \n", "date": "2017.11.15", "title": "Когато Ливан кихне, целият Близък изток се разболява  "}
{"url": "http://duma.bg/node/155893", "text": "Проучване на манипулациите на социалните мрежи установило, че при изследвани 65 държави, правителствата на 30 от тях се оказват активни в насочването на информацията във фалшива посока. \nПроучването 2017 \"Свобода на мрежата\" е извършено от \"Фридъм хаус\". Миналата година правителствата, които са манипулирали информацията в интернет, са били 23. \nИзкривяването на информацията се извършва по различни начини - платени коментатори, тролове, \"ботове\" - такива се наричат автоматизираните страници в нета - фалшиви новинарски сайтове и пропагандни издания, сочи докладът на \"Фридъм хаус\". \nВ проучването е установено, че манипулациите онлайн и дезинформацията са изиграли важна роля в изборите в най-малко 18 страни през изминалата година, включително в САЩ. \n\"Използването на платени коментатори и политически ботове за разпространение на правителствена пропаганда беше инициирано от Китай и Русия, но сега е глобално\", каза Майкъл Абрамовиц, президент на \"Фридъм хаус\". \n\"Ефектите от тези бързо разпространяващи се техники върху демокрацията и гражданския активизъм са потенциално опустошителни\". \nЗа трета поредна година, заключават от \"Фридъм хаус\", Китай е най-големият нарушител на свободата в интернет пространството, което е резултат от засилената цензура в интернет, нов закон, който отстранява анонимността онлайн и хвърлянето в затвора на дисиденти, използващи социалните мрежи. \nДруги страни увеличават усилията си да цензурират и манипулират информацията. Това включва \"клавиатурна армия\" от хора, наемани срещу 10 долара на ден от филипинското правителство, за да създават впечатлението за широка подкрепа на бруталните действия на властите срещу наркотрафика. В Турция пък властите използват около 6000 души, които да работят срещу опонентите на правителството в социалните мрежи. \nМеждувременно Русия затяга контрола върху интернет. Блогърите, които имат по 3000 и повече посещения на сайтовете си, трябва да се регистрират към руското правителство и да се придържат към закона за регулиране на медиите. \nПроучването установи, че правителствата в най-малко 14 страни ограничават свободата на интернет в опит да се справят с манипулирането на съдържанието. Като пример е посочен случай в Украйна, при който бяха блокирани услугите, базирани в Русия, включително най-широко използваната социална мрежа и търсачката в страната, в опит Киев да се справи с проруската пропаганда. \nМеждувременно премиерът на Великобритания Тереза Мей отправи остри критики към Кремъл в речта си на годишната вечеря, която по традиция се дава от кмета на лондонското Сити, предаде Би Би Си. Тя подчерта, че режимът на Владимир Путин се опитва да подкопае свободните общества. \n\"Знаем какво правите, нищо няма да постигнете. Защото подценявате устойчивостта на нашите демокрации, притегателната сила на свободните и отворени общества, отдадеността на нашите страни към алиансите, които ни свързват\", посочи Мей. \nТя обвини Москва, че се опитва да сее раздор в западните общества чрез разпространяване на фалшиви новини, както и че се меси в избори и осъществява кибершпионаж. \nИспански министри пък представиха в Брюксел доклад за руска намеса в референдума за независимост на Каталуния, с цел да се дестабилизира испанската държава. Министърът на отбраната и министърът на външните работи заявиха, че разполагат с доказателства, че намесата е осъществена от държавни и частни групи от територията на Русия, също и на Венецуела. В туитър, фейсбук и други социални мрежи и сайтове е осъществена мащабна кампания за налагане на сепаратистките идеи и влияние върху общественото мнение в навечерието на допитването. \nВъншният министър Алфонсо Дастис уточни, че в социалните мрежи са намерени фалшиви профили, от които половината са били използвани от Русия, а около 30% - от Внецуела. От тях е разпространявана информация, преувеличаваща предимствата на отделянето на Каталуния от Испания. \nМинистър Дастис е поставил въпроса пред Кремъл. Лидерите на сепаратисткото движение в Каталуния отрекоха, че е имало намеса на Москва в референдума. Русия също отрича.     \n", "date": "2017.11.15", "title": "Изкривената информация "}
{"url": "http://duma.bg/node/155894", "text": "ООН разкритикува политиката на Европейския съюз за подпомагане на либийските власти за мигрантите в Средиземноморието и връщането им в \"ужасните затвори\" в Либия. \n\"Страданието на задържаните в Либия мигранти е срам за човечеството\", каза в изявление ръководителят на организацията по правата на човека Зейд Раад Ал Хюсеин. \n\"Политиката на Брюксел за подпомагане на либийската брегова охрана и връщането на мигранти от Средиземноморието е нечовешка\", допълни той. \nАфриканската държава отдавна е основен транзитен център за мигрантите, които се опитват да стигнат до Европа, а много от тях стават жертва на сериозна злоупотреба в ръцете на трафиканти и други. \nЗейд каза, че една вече тежка ситуация в страната \"сега се превърна в катастрофална\". \n\"Те нямат възможност да оспорят законността на задържането им и нямат достъп до правна помощ\", се казва още в изявлението. \nСпоред Департамента за борба с незаконната миграция на Либия 19 900 души са били задържани само от началото на ноември. \n\"ЕС и държавите членки не са направили нищо досега, за да се намали нивото на злоупотреби, претърпени от мигрантите\", каза също Зейд. Той каза, че служители на ООН са посетили четири центъра по-рано този месец и са били \"шокирани\" от това, което са видели. \n„Имаше хиляди изнемощели и травматизирани мъже, жени и деца, един върху друг, заключени в хангари без достъп до най-важните нужди и лишени от човешкото им достойнство\", каза правозащитникът. \"Ние не можем да бъдем мълчалив свидетел на съвременното робство”, допълни той.   \n", "date": "2017.11.15", "title": "ООН обвини ЕС и Либия в нечовешко отношение към мигрантите"}
{"url": "http://duma.bg/node/155895", "text": "Като „вампири“ оприличи еврокомисарят по въпросите на икономиката и финансите Пиер Московиси богатите хора, които използват различни схеми за укриване на данъци като описаните в Paradise Papers. \nМосковиси каза, че много от схемите, разкрити при последното изтичане за тези практики в офшорни зони, са „легални и това означава, че законите трябва да се променят. Еврокомисарят подкрепя три подхода за прекратяване на укриването на данъци, които да действат в рамките на целия ЕС: черен списък с данъчните убежища по цял свят, подкрепен от санкции; нови правила за прозрачност за данъчни посредници, банкери и адвокати; и задължително отчитане по държави за печалба. \nЕвропейската комисия иска да бъде договорен черен списък на срещата на високо равнище ЕКОФИН на 5 декември, на която да присъства Филип Хамънд, но Великобритания се тревожи за включването на британските отвъдморски територии като Бермуда и Кайманови острови в санкционния списък. \nКомисарят заяви, че иска да бъдат договорени правилата за прозрачност в областта на данъчното облагане в срок от шест месеца, а новите процедури за докладване да бъдат въведени в рамките на една година. \n\"Тези агресивни схеми за оптимизиране на данъчното планиране, много от тях изглеждат напълно законни. Затова трябва да отговорим на правния фронт, като създадем нова правна рамка. Ако това е законно, както твърдят много хора, тогава трябва да променим закона \", каза финансовият комисар пред Европейския парламент в Страсбург. \"Прозрачността е първото оръжие в арсенала ни. Това ще ни позволи да спрем културата на тайната и чувството за безнаказаност на хората, които извършват данъчно избягване. Те са някакви вампири, ако искате. Изглежда, че не се страхуват от нищо, освен от светлината, затова зависи от нас да генерираме тази светлина.\"   \n", "date": "2017.11.15", "title": "Московиси: Богатите, които не плащат данъци, са вампири"}
{"url": "http://duma.bg/node/155896", "text": "Правителството на Иракски Кюрдистан ще приеме решението на Върховния федерален съд на Ирак, което забранява на региона да се отцепва. \n\"Ние смятаме, че това решение трябва да стане основа за започване на всеобхватен национален диалог между Ербил и Багдад, за да се разрешат всички спорове\", се посочва в изявление на регионалното правителство на Иракски Кюрдистан. \nФедералният върховен съд на Ирак излезе с решение на 6 ноември, в което постановява, че нито един регион не може едностранно да се отцепи от страната съгласно първия член на конституцията. \nКюрдските власти проведоха необвързващ референдум за независимост през септември, когато приблизително 93 на сто от гласоподавателите подкрепиха отделянето от Ирак. След референдума се появиха различия между отделните фракции сред кюрдите, в резултат на което президентът на Иракски Кюрдистан Масуд Барзани бе принуден да подаде оставка.   \n", "date": "2017.11.15", "title": " Кюрдистан се отказа от отцепване"}
{"url": "http://duma.bg/node/155897", "text": "Корупционен скандал заради обществени поръчки за 21 млн. евро разтърси висшите етажи на властта в Румъния. Обвинен и този път е лидерът на управляващите социалдемократи Ливиу Драгня. Същевременно хиляди отново щурмуват улиците на Букурещ и другите големи градове с искания за социална справедливост и запазване на антикорупционния модел в страната. \nАнтикорупционната прокуратура в северната ни съседка започна разследването срещу Драгня по сигнал на Европейската служба за борба с измамите ОЛАФ. Обвинението е, че контролираната от Драгня фирма \"Тел Друм\" незаконно е печелила поръчки за пътно строителство в периода 2001-2012 г. Държавната компания най-напред е била приватизирана от 55-годишния политик и негови съдружници чрез техни посредници. Впоследствие фирмата печели поръчки за строителство чрез използване на поверителна информация за конкурсите. Драгня и съдружниците му са обвинени в злоупотреба с обществено положение, избягване на данъци, пране на пари и злоупотреба с поверителна информация. \nГрупата продължава да действа и до днес, като в нея влизат 8 души, предаде Романия Инсайдър. Всъщност посредством \"Тел Друм\" са изпълнявани проекти и без никакви обществени поръчки, а с пряко възложение, твърдят от специализираното румънско обвинение. Един от проектите е на стойност 25 млн. евро, като 13,7 млн. евро са европейско финансиране. Само по този случай има щета от 5,5 млн. евро за държавния бюджет на Румъния, смятат от румънската прокуратура. А през 2009 г. с фалшиви документи \"Тел Друм\" печели проект за рехабилитация на 50 километра път на стойност 13,4 млн. евро, от които 6,9 млн. евро са европейско финансиране. Директната щета за румънския държавен бюджет от този случай е 1,2 млн. евро. Заради скандала вече беше поискана оставката на Драгня, който отрича всичко. \"Никога не съм формирал престъпна група\", заяви той пред журналисти в понеделник. \nОт ОЛАФ настояват Румъния да възстанови средствата от европейския фонд за регионално развитие, които смята за откраднати при схемата. Те се равняват на 21 млн. евро. \nТова обаче не е първата злоупотреба, за която е заподозрян. В началото на годината управлението на партията му доведе до най-масовите протести в Румъния от десетилетия насам именно заради плановете си да намали правомощията на антикорупционната прокуратура. В крайна сметка предложенията бяха оттеглени. \nСамият Драгня е обект на корупционни разследвания, а не можа да стане премиер, защото е осъден за изборни измами. \nРумъния, която остава сред най-корумпираните държави в ЕС през последните години, взе изключителни мерки. Те доведоха до разследвания, арести и съдебни процеси срещу много политици и други влиятелни лица, обвинени в злоупотреби. \nНовите обвинения срещу Драгня могат да събудят недоволството срещу него в лош момент. Антикорупционните настроения в момента се комбинират с недоволството, което назрява заради планирани от правителството на Михай Тудосе реформи в плащанията на осигуровки. \nСпоред синдикати и работници те прехвърлят тежестта от работодателите към работниците. Плануваните реформи вече изкараха хиляди работници на улиците. \nПаралелно с протестите срещу данъчната реформа продължават да текат и такива срещу правосъдната - намаляването на правомощията на антикорупционното звено.   \n", "date": "2017.11.15", "title": "Нов корупционен скандал взриви Румъния  "}
{"url": "http://duma.bg/node/155898", "text": "Китай изпревари САЩ по суперкомпютри \nКитай разполага с 202 суперкомпютъра, а САЩ със 144. Само преди половин година първото място са заемали именно САЩ, които са разполагали на територията си със 169 супермашини от рейтинга на топ-500, в който влизат 500-те най-мощни изчислителни машини в света. Тогава Китай е имал 159 такива компютъра. За половин година обаче китайската страна задмина американската, която дори е намалила броя на своите супермашини.  \n Глобалното затопляне достига критични прагове \nС глобалното затопляне планетата се приближава до някои повратни точки – резки климатични промени, които заплашват сигурността на човечеството, предупреждават учени в доклад, който бе представен пред ООН на 23-тата конференция за климата. „Не трябва да мислим, че климатичните промени ще стават постепенно. В миналото е имало големи и резки промени в климата, които са настъпвали рязко след дълги периоди на постепенни промени, обясняват учените. \n Йоханес Хан отива в Скопие \nЕврокомисарят по разширяването на ЕС Йоханес Хан през следващата седмица ще посети Република Македония. Това съобщи самият той в собствения си профил в туитър. \"Имах отлична среща с вицепремиера Буяр Османи и министъра на външните работи Никола Димитров. Напълно съм убеден, че правителството ще използва положителната динамика и в края на годината ще има резултати от реформите. За това нещо е необходимо конструктивно сътрудничество на всички политически партии, включително и на опозицията. С нетърпение очаквам визитата си в Скопие през следващата седмица. Там ще имам политически срещи и разговори с гражданския сектор\", написа още Йоханес Хан.  \n   \n", "date": "2017.11.15", "title": "Кратки новини"}
{"url": "http://duma.bg/node/155899", "text": "Американското министерство на правосъдието е поискало прокурори да разследват предполагаеми злоупотреби на фондацията на семейство Клинтън, както и продажбата на Русия на уранова компания по времето на президента Барак Обама. Това става ясно от документ, с който разполага американската телевизия NBC. Според документа не е изключено да бъде назначен специален прокурор, който да разгледа оплакванията на републиканците, които според демократите са само опит да се разсее вниманието от разследването за връзки между предизборната кампания на Доналд Тръмп и Русия. \nПрокурорите ще трябва да решат дали има нужда от започване на ново разследване по определени въпроси и дали има нужда от задълбочаване в разследвания, които вече се водят, пише помощник главният прокурор Стивън Бойд. \nДокументът представлява писмо в отговор на запитване от председателя на юридическата комисия в Камарата на представителите Робърт Гуудлейт, който е искал да се проведе специално разследване срещу бившият кандидат за президент на Демократическата партия Хилари Клинтън. \nСпоред в. „Ню Йорк таймс“, който се позовава на източници от Белия дом, решението може да е било продиктувано от желанието на министъра на правосъдието Джеф Сешънс да остане на поста си, въпреки критиките на Тръмп заради решението му да си даде отвод от разследването за възможни връзки между кампанията на настоящия президент и Кремъл. \nВпоследствие разследването се пое от специален прокурор Робърт Мълър и от комисии към Конгреса. \nВ края на октомври законодатели от Републиканската партия обявиха, че разследват продажбата на канадската компания „Uranium One“ на руската „Росатом“, която е била одобрена от тогавашния държавен глава Барак Обама. Това позволи на руската компания да поеме контрола върху 20% от американските запаси с уран, а продажбата беше одобрена, след като „Uranium One“ направи няколко дарения на Фондацията „Клинтън“ на бившия президент Бил Клинтън. \nТе също така искат да получат повече яснота за това как ФБР и правосъдното министерство са решили да не повдигат обвинения срещу Хилари Клинтън по време на предизборната й кампания във връзка с използването на лични имейли за държавна кореспонденция.     \n", "date": "2017.11.15", "title": "Разследват фондацията на Клинтън заради сделката за уран с Русия"}
{"url": "http://duma.bg/node/155900", "text": "Министерството на отбраната в Москва обвини американската армия, че на практика прикрива бойците на \"Ислямска държава\" край град Букамал и пречи на руската авиация да нанася въздушни удари по тях. В изявление институцията коментира отказа на САЩ да \"нанасят удари по терористите от ИДИЛ, позовавайки се на това, че по техни данни бойците \"доброволно се предават в плен\" и сега попадат в обхвата на Женевската конвенция\". \nОбвиненията идват, след като сирийската армия обяви, че е освободила Букамал - последния град под контрола на \"Ислямска държава\" - от контрола на джихадистите. Силите на президента Башар Асад съобщиха, че разчистват последните анклави, в които се укриват бойците на \"Ислямска държава\", а издания, свързани с Дамаск и съюзниците им от ливанското движение \"Хизбула\", допуснаха, че лидерът на организацията, Абу Бакр ал Багдади, е бил там. \n\"За безопасното измъкване на отстъпващите от Букамал бойци на ИД от ударите на правителствените войски авиацията на (водената от САЩ) коалиция се опита да създаде пречки на действащите в дадения регион самолети\", продължава съобщението. Без да навлиза в подробности, то уточнява, че самолети на коалицията са навлезли във въздушното пространство над 15-километровата зона около Букамал, \"за да пречат на работата на руските Въздушнокосмически сили\". \n\"При това на питане от командира на руските сили защо (бойци на \"Ислямска държава\") осъщестяват в зони под контрола на международната коалиция прегрупиране, за да извършват нови атаки, американците не можаха да отговорят нищо. Институцията заяви още, че САЩ, имитирайки борба с тероризма в Близкия изток, всъщност защитава интересите си, като прикрива \"Ислямска държава\". \nПентагонът не е коментирал официално твърдението на руското министерство на отбраната. Турция обаче официално изрази възмущението си от американската помощ за ислямистите. \nМеждувременно ръководителят на Пентагона Джеймс Матис смята, че ООН е разрешила на САЩ да влезе на територията на Сирия. Той заяви това, отговаряйки на въпрос на журналисти, се казва в съобщение на сайта на ведомството, цитирано от Лента.ру. \n\"ООН заяви, че ние по принцип можем да преследваме \"Ислямска държава\". И ние сме там, за да ги унищожим\", коментира Матис юридическото основание за присъствието на САЩ в Сирия. \nАмериканската армия ще се бие срещу \"Ислямска държава\", докато групировката иска да се бие, каза министърът на отбраната на САЩ Джеймс Матис, цитиран от Ройтерс. Той заяви, че по-дългосрочната цел на американската армия ще бъде да не позволи на \"Ислямска държава\" да се върне, след като групировката загуби контролираните от нея територии. \nСъветът за сигурност обаче не е давал на Съединените щати разрешение за военни операции в Сирия. В Дамаск нееднократно заявяваха, че не са санкционирали присъствието на американските сили на територията на страната, така че те се намират там незаконно.     \n", "date": "2017.11.15", "title": "Америка пречи на войната с терористите  "}
{"url": "http://duma.bg/node/155901", "text": "През миналата година 869 млн. евро са изпратени на български граждани от роднини и близки, живеещи в чужбина. 552 млн. евро от тях са от ЕС, а 317 млн. - от страни извън съюза, отчита европейската статистическа служба \"Евростат\". От България пък са преведени общо 9 милиона евро като лични трансфери към чужбина - 3 млн. евро към ЕС, а 6 милиона - към страни извън Европа. В страната ни се получават много повече пари, отколкото се изпращат и балансът е положителен. \"Евростат\" уточнява, че личните трансфери могат да са между български граждани, живеещи в чужбина, и семействата им, което е най-често срещано. В статистиката обаче влизат и парите, изпратени от граждани на други страни към български граждани или към техни близки, живеещи в България. \nЕвропейските граждани са превели 30,3 млрд. евро на роднини и приятели извън Европа през 2016 г. Към Евросъюза пък постъпват 9,9 млрд. евро под формата на лични трансфери. Най-много пари са изпратени от Франция - почти 10 млрд. евро, както към жители на страни в ЕС, така и на живеещи извън общността, а постъпилите средства са едва 556 млн. След Франция по отрицателен баланс се нареждат Великобритания, Испания и Италия. Португалия и Полша са най-големите бенефициенти на лични средства, разкриват данните на \"Евростат\".   \n", "date": "2017.11.15", "title": "869 млн. евро изпратили емигрантите на роднините си у нас"}
{"url": "http://duma.bg/node/155902", "text": "Държавен фонд \"Земеделие\" (ДФЗ) ще разсрочва кредитите, отпуснати на животновъди през периода 2008-2012 г., и на картофопроизводителите, получили заеми през 2012 г., съобщиха от фонда. Размерът на лихвата по отсрочването на задълженията е 4%. Производителите на картофи могат да подават заявления от 27 ноември до 20 декември 2017 г. Предложения за отсрочване на отпуснати кредити в сектор \"Животновъдство\" ще се приемат от 25 ноември 2017 г. до 28 февруари 2018 г. \nОтсрочват се дължимите към 27.11.2017 г. на главница и лихва по предоставени през 2008 и 2010 г. кредити на птицевъдите и свиневъдите за закупуване на фураж до 27.11.2018 г., както и за главница и лихва по предоставени през 2008, 2009, 2010 г. и 2012 г. кредити на животновъдите за фураж до 27.11.2018 г. Решението важи също и за разсрочване на главница по кредити за закупуване на семена, минерални торове и препарати за производство на картофи до 27.11.2018 г.  \nОт възможността за разсрочване на дължимите заеми могат да се възползват само фермери, които през стопанската 2016/2017 г. отглеждат животни от същото направление, по което е получен кредитът, и имат регистриран животновъден обект. \nПчеларите могат да подават заявления за държавна помощ de minimis в областните дирекции на ДФЗ от 20 ноември до 1 декември 2017 г. Бюджетът на помощта е 2,4 млн. лева. Подпомагане ще получат пчелари с между 20 и 200 пчелни семейства включително, съобщи още фондът. Тези, които отглеждат над 200 пчелни семейства, могат да се включат в държавната помощ само за първите 200.   \n", "date": "2017.11.15", "title": "ДФЗ разсрочва кредитите, отпуснати на животновъдите"}
{"url": "http://duma.bg/node/155903", "text": "През третото тримесечие на тази година брутният вътрешен продукт (БВП) на България нараства с 3,9% на годишна база, показват експресни оценки на НСИ. Според статистическия институт за третото тримесечие на 2017 г. БВП в номинално изражение достига 27,336 млрд. лева. Реализираната добавена стойност през тримесечието е 23,408 млрд. лeвa. Най-голям дял в БВП заема крайното потребление - 68,9%, което в стойностно изражение възлиза на 18,839 млрд. лева. През третото тримесечие брутото капиталообразуване е 4,990 млрд. лева и заема 18,3% относителен дял в БВП. Външнотърговското салдо е положително, отчитат в НСИ.   \n", "date": "2017.11.15", "title": "НСИ отчете 3,9% ръст на БВП през третото тримесечие"}
{"url": "http://duma.bg/node/155904", "text": "През октомври най-много са нараснали цените на обувките - с 8,6%, и на облеклото - с 6,7%, показват данните на Националния статистически институт (НСИ). При хранителните стоки най-голямо е поскъпването на чушките - с 13,3%, на млечните масла - с 8,3%, и на доматите - с 6,8%. Сериозно е нарастването и на цените на въглищата през октомври - с 5,4%. Дървата за отопление са поскъпнали през месеца с 2,9%, а цените за водоснабдяване са се повишили с 1,4%. \nДанните на НСИ показват, че месечната инфлация през октомври е 0,6%. Инфлацията от началото на годината е 1,9%, а годишната инфлация е 2,5%. \nПрез октомври спрямо предходния месец са се увеличили още цените на белия хляб - с 0,1%, на малотрайните и трайните колбаси - съответно с 0,4 и 0,8%, на каймата - с 0,2%. Прясната и охладената риба е поскъпнала с 1%, киселите млека - с 0,3%, сиренето и кашкавалът - с по 0,6%, изварата - с 0,1%. При яйцата, които през последния месец имат сериозно поскъпване, НСИ отчита за октомври само 2,1% повишаване на цените. Гроздето е поскпънало с 8,9%, чесънът - с 2%, кафето - с 0,7%, газираните напитки - с 1,4%, плодовите сокове - с 0,6%, вината - с 0,4%, а ракията - само 0,1%. \nПрез октомври има и хранителни стоки, за които НСИ отчита намаление в цените. Сред тях са ориз - с 1%, брашно - с 0,5%, хляб \"Добруджа\" - с 0,4%, месо от едър рогат добитък - с 0,7%, свинско месо - с 0,6%, месо от домашни птици - с 0,4%, пресни млека - с 0,4%, олио - с 1,1%. Ябълките са поевтинели с 3%, цитрусовите и южните плодове - с 6%, зелето - с 2,6%, зрелият боб - с 0,6%, лещата - с 0,9%, картофите - с 2,6%. Според НСИ захарта е поевтиняла с 2,3%, оцетът - с 0,8%, минералната вода - с 0,3% и бирата - с 1,8%. \nПри нехранителните стоки и услугите има поскъпване при цигарите - с 0,6%, газообразните и течните горива за битови нужди - съответно с 2,4 и 0,3%, отоплителните уреди - с 1%, дизеловото гориво - с 0,6%, бензин А95Н - с 0,2%, бензин А98Н - с 0,3%. Пропан-бутанът е поскъпнал с 2,7%, а автомобилните застраховки са се увеличили с 1,4%. \nНамаление има в цените на канализационните услуги - с 1,2%, централното газоснабдяване - с 0,7%, хладилниците - с 0,5%, препаратите за почистване на съдове - с 1,8%, автомобилите втора употреба - с 0,6%. При пътническия въздушен транспорт намалението е с 24,1%, а при услугите по краткосрочно настаняване - с 3,7%.     \n", "date": "2017.11.15", "title": " Цените на облекло, обувки и някои храни напомпаха инфлацията "}
{"url": "http://duma.bg/node/155905", "text": "Комисията за защита на конкуренцията (КЗК) е одобрила концесията на интермодалния терминал в Пловдив без пазарен анализ, предаде investor.bg. Концесионерът е дружеството \"Терминали\" ЕАД, което е 100% собственост на \"ПИМК Холдинг Груп\" АД - компанията майка на превозвача \"ПИМК\" ООД, който е сред лидерите в Европа в бранша. Предприятието беше единствен кандидат в процедурата за концесия. Офертата му беше одобрена от правителството в средата на август. Концесионният договор е сключен на 21 септември, вижда се от решението на КЗК. Страни по договора са Министерският съвет, представляван от министъра на транспорта, информационните технологии и съобщенията (концедент), \"Терминали\" ЕАД (концесионер) и \"ПИМК\" ООД (в качеството на солидарен длъжник). КЗК се е отказала от пазарен анализ, защото дружеството \"Терминали\" не е реализирало оборот през предходната приключила финансова година, т.е. 2016 г., каквито са изискванията на закона. Общият оборот на дружествата от икономическата група, към която принадлежи \"Терминали\" ЕАД, изчислен в съответствие с изискванията на Закона за защита на конкуренцията, реализиран през 2016 г. на територията на страната, е в размер приблизително на 116,764 млн. лева, посочва се в решението. През 2016 г. не е реализиран оборот от страна на обекта на придобиване, т.е. интермодалният терминал в Пловдив. Съоръжението е новопостроено и не е планирано да извършва дейност до момента на фактическото определяне на изпълнител по експлоатацията му и влизане във владение на същия.   \n", "date": "2017.11.15", "title": "КЗК одобри концесията на интермодалния терминал в Пловдив"}
{"url": "http://duma.bg/node/155906", "text": "На аукцион за преотваряне на емисия 4-годишни държавни ценни книжа (ДЦК), с падеж 22 февруари 2021 година, e постигната за първи път отрицателна среднопретеглена годишна доходност, която възлезе на минус 0,19 процента, съобщиха от Министерството на финансите. Съвкупният обем на пласираните книжа е 30 млн. лв., а общият размер на подадените поръчки достигнал 63,38 млн. лв., което съответства на коефициент на покритие от 2,11. Разпределението на участниците показва водещата позиция на банките, които са придобили 86,67% от предложеното количество, а останалите 13,33% са придобити от гаранционните фондове.    \n", "date": "2017.11.15", "title": "Държавни ценни книжа са пласирани с отрицателна доходност"}
{"url": "http://duma.bg/node/155907", "text": "Мобилен ВиК-център ще обслужва над 20 крайградски зони на София, съобщиха от \"Софийска вода\". Той е оборудван в микробус с всички необходими технологии, за да предлага всички услуги на стандартните клиентски центрове на дружеството. В него има осигурена и приемна с безплатен интернет и информация за услугите, излъчвана на ТВ екран, както и система за обратна връзка от клиентите.  Целта е от него да се възползват и хората, живеещи в по-отдалечени места, обясни Арно Валто де Мулиак, изпълнителен директор на \"Софийска вода\". \nВ мобилния център потребителите могат да получат информация за нови присъединявания, да открият партида или да променят собствеността на съществуваща, да подадат самоотчет, да потърсят информация или да подадат сигнал за ВиК услугите,  за водомерни, лабораторни и технически услуги, както и справки за отчитане, сметки и безкасови плащания. \nМобилният център ще посещава над 20 локации, извън София по предварителен график. Сред тях са кварталите Бояна, Княжево, Симеоново,  Драгалевци, селата Владая, Железница, Пасарел, Бистрица, Казичене, Мало Бучино, Волуяк, Обеля, Мрамор, Мировяне, Бусманци,  Доброславци,  Лозен,  Кремиковци, Чепинци, Световрачене, градовете Банкя и Нови Искър. Графикът за посещенията може да се види на сайта на \"Софийска вода\". \n    \n", "date": "2017.11.15", "title": " \"Софийска вода\" пусна мобилен ВиК център "}
{"url": "http://duma.bg/node/155908", "text": "По време на черния петък през 2017 г. повечето българи възнамеряват да похарчат между 100 и 700 лв. Това са посочили като отговор над 50% от участвалите в проучване, проведено по поръчка на еМАГ. Сума между 200 и 400 лв. са предвидили 21,1% от анкетираните, почти 10% имат намерение да направят покупки за между 1500 и 2000 лв., а едва около 5% ще похарчат под 100 лв. Като цяло проучването за нагласите на потребителите разкрива, че все повече хора имат намерение да се възползват от специалните оферти на Черния петък. \n92,9% от участниците в допитването знаят какво представлява черният петък. Този процент бележи ръст с почти 3% спрямо миналогодишния показател. Над 62% от запознатите потребители имат намерение да се възползват и да закупят продукт на специална цена по време шопинг деня. Потребителите са попитани и какъв тип продукти ще търсят. Над 60% ще се възползват най-вече от намаленията на дрехи и обувки. Следват спортните стоки, телевизорите, мобилните телефони, козметиката и малките домашни електроуреди - всяка от тези категории е избрана от между 10% и 13% от потребителите. \nПоказателна е тенденцията за увеличаване на броя на пазаруващите онлайн, които са нараснали до 70,4% от анкетираните. Този брой бележи ръст от 8,1% спрямо 2016 г. \nПроучването е проведено по поръчка на eMAГ сред 1005 респондента на възраст между 18 и 55 г., живеещи в цялата страна, в дните между 26-ти и 31-ви октомври 2017 г. \n    \n", "date": "2017.11.15", "title": "Пазаруващите на черния петък щели да похарчат между 100 и 700 лв. "}
{"url": "http://duma.bg/node/155909", "text": "Около 1 млн. и 100 хил. са енергийно уязвимите потребители в страната, което прави около 480 000 домакинства. Това обяви вчера председателят на Комисията за енергийно и водно регулиране (КЕВР) по време на седмата регионална енергийна конференция, организирана от Българския енергиен и минен форум. Според Иванов към досегашните средства, които са около 90 млн. лева за социално нуждаещи се домакинства, трябва да се добавят още 50 млн. лева. \"Общо за енергийно уязвими потребители са необходими 140 милиона за тяхна подкрепа в предстоящите пет години\", каза Иван Иванов. \nПредседателят на КЕВР съобщи още, че в рамките на една година 86 000 от небитовите - стопанските потребители, са сменили своя доставчик на електроенергия, което е едва 8,12 на сто от всички потребители. \"Битовите потребители все още с изключителна предпазливост и неувереност пристъпват към излизане на свободния пазар на електроенергия и само около 1000 души от тях се престрашиха да излязат на свободния пазар\", добави председателят на КЕВР. \nТой припомни, че от април 2016 година е възможна смяната на доставчика на електроенергия. Количеството електроенергия, търгувано през енергийната борса, е малко по-малко от 6 на сто от общия търгуван обем, уточни Иван Иванов. Председателят на КЕВР смята, че до 2021 г. България може да премине към пълна либерализация на пазара на електроенергия, като по този начин страната ни ще изпълни препоръката на ЕК, която даде 5-годишен период на страните членки на ЕС да преминат към пълна либерализация на енергийните си пазари. \"За да се осъществи пълна либерализация, трябва да се реши въпросът с производителите на електроенергия на преференциални цени. Това са договорите за дългосрочно изкупуване на електроенергия от двете централи в Маришкия басейн. Това са производителите на електроенергия от възобновяеми източници и топлофикационните централи, които работят на принципа на когенерация\", заяви Иван Иванов. По думите му особен проблем ще бъде решаването на въпроса, свързан с двете централи за дългосрочни договори, защото становището на ЕК е, че в този вид и при тези договори те не могат да излязат на свободния пазар. \nПо-рано вчера министърът на енергетиката Теменужка Петкова заяви, че купувачът на ЧЕЗ България ще бъде внимателно оценен от българската държава и продажбата няма да бъде приета автоматично. Тя уточни, че сделката за продажбата на активите на чешкото дружество у нас ще бъде оценена от Комисията за защита на конкуренцията (КЗК), Комисията за финансов надзор (КФН) и от КЕВР, така че да бъде гарантирана енергийната сигурност на страната и защитата на потребителите. От пролетта ЧЕЗ Груп търси продавач на българското си звено. В активите освен ЧЕЗ Разпределение са още и електроснабдителното дружество ЧЕЗ Електро и търговското дружество ЧЕЗ Трейд. Компанията притежава още и няколко зелени централи на територията на страната. Преди две седмици чешката компания продаде ТЕЦ Варна на варненската компания \"Сигда\".      \n", "date": "2017.11.15", "title": "1 млн. и 100 хил. били енергийно бедните в страната  "}
{"url": "http://duma.bg/node/155922", "text": "БСП настоява Бойко Борисов да се яви на изслушване в парламента, за да даде отговорно и аргументирано обяснение кои народни представители се занимават с наркотрафик и купуване на гласове, особено на затворници. Това заяви Корнелия Нинова по повод неясно твърдение на премиера от неделя, че в парламента продължават да стоят хора, замесени с наркотрафик и купуване на гласове.  \n\"Ако е истина, това е ужасяващо. Хора, които са купували гласове, и то от затворници, не по-малка ужасяваща констатация\", коментира Нинова. ДЗатова внасяме подписи с искане за изслушване в залата на НС на премиера Борисов, ако трябва и на закрито заседание. Искаме фактите и истината. Да дойде и да каже поименно кой депутат се занимава с наркотрафик. Ако в България има такива депутати, да спрем с тази манипулация за купуване на гласове\", призова лидерът на социалистите. \nНинова бе категорична, че премиерът трябва да дойде и да каже с факти и доказателства кой депутат е купувал гласове. \"Искаме истината за наркотрафика и купуването на гласове - поименно и с факти и доказателства. Ако не дойде, ще считаме, че лъже. Ако дойде, да каже поименно и с факти и да носи отговорност за думите си. Трябва да понесе отговорност и в двата случая\", отсече Нинова.\n   \n", "date": "2017.11.15", "title": "Нинова призова Борисов да посочи наркотрафикантите в парламента"}
{"url": "http://duma.bg/node/155923", "text": "Целият преход на масата и мутрите вън от властта. Това предлага БСП в отговор на инициативата на ГЕРБ и ДПС за промяна в конституцията, с която да падне давността за престъпления, свързани само с приватизацията. Групата на левицата ще внесе предложението си в парламента още тази седмица, съобщи вчера лидерът на БСП Корнелия Нинова. Тя определи като половинчато гербаджийското предложение за разкриване на престъпленията в приватизацията и подчерта, че за да се разбере как е била разграбена България, трябва да се обхване и раздържавяването с компенсаторни бонове, и раздадените с концесии национални богатства и природни ресурси, както и благата, придобити от мутрите, които днес имат представители в политическото ръководство на държавата. Запитана кои са мутрите във властта, тя отговори, че след консултации с партиите, скоро ще изготви поименен списък. \n\"Приватизация - да, но прибавяме и масовата приватизация. Какво стана с боновите книжки, кои фондове купиха предприятия, получават ли хората дивиденти от книжките, кой се облагодетелства от тях? Към темата включваме концесиите на прехода, защото освен чрез приватизация националните богатства бяха раздадени и чрез концесии. Кой раздаде националните богатства и природните ресурси, кой ги владее днес, с какви договори, какви държавни такси плаща, какви печалби прави? Плаща ли народът високи цени в резултат на такива концесионни договори? Към темата прибавяме и третата характеристика на прехода - групировките. Голяма част от материалните богатства на държавата се преразпределиха през групировките. Няма да скъсаме с прехода, докато начело на политическото ръководство на държавата ни днес стоят членове на групировките на прехода. Искаме да се отвори този въпрос и да се приключи. Мутрите на прехода - вън от политическото ръководство на държавата! Каквото и друго да правим, докато те стоят начело на държавата, този преход няма да приключи. Приватизацията е половинчато решение. За да не си правим юридически експерименти само за отвличане на вниманието от сегашната корупция, за да го направим работещо, да даде резултат, да има възмездие и справедливост и да сложим край на този преход и да движим България напред по нов път\", заяви лидерът на левицата.  \nБСП ще внесе искане в Правния съвет в парламента за становище как да се промени законодателството така, че да има резултат. Левицата ще поиска и изслушване в парламента на министъра на икономиката Емил Караниколов, който дълго оглавяваше Агенцията за приватизация - да докладва колко сделки, с кого и за какви суми са сключени.  \nВъв връзка с обвиненията на ГЕРБ за нейно участие в приватизацията Нинова уточни, че сделката е само една - за \"Техноимпекс\", която никога не е била тайна, винаги я е декларирала и вече е била обект на няколко прокурорски проверки, които нищо незаконно не са установили. Тя не се притеснява да я проверят за \"енти път\", но попита защо сделките за \"Булгартабак\" и ЕРП-тата никога не са проверявани, нито столичната приватизация от времето на Бойко Борисов. \nЗапитана дали БСП ще подкрепи герберското предложение за конституционна промяна във връзка с давността за приватизационните сделки, лидерът на социалистите отговори, че това ще стане само ако ГЕРБ се съгласят да включат всички теми на прехода. Лидерът на БСП Корнелия Нинова призова за оценка на целия преход ГЕРБ готови да обсъждат с БСП промени в Конституцията \n\"ГЕРБ ще участва във всяка инициатива, по всякакъв повод и по всички теми, които БСП предлага да станат цел и промяна на Конституцията\". Това заяви вчера Десислава Атанасова на брифинг в парламента, свикан веднага след пресконференцията на \"Позитано\". \"Разговаряхме с Бойко Борисов, който е в Рим, непосредствено преди срещата му с италианския премиер и съм упълномощена да предам решението му\", поясни тя.  \nНеясно с какви мотиви Атанасова определи пресконференцията на БСП като \"истерична\". \"Време е да нормализираме тона и да водим нормален политически дебат. Готови сме още утре да излъчим екип и да напишем всички предложения до всички парламентарни групи за изменения или допълнения на Конституцията\", каза депутатката. Тя увери, че партията й иска \"прозрачност във всички процеси, истината за абсолютно всички сделки на прехода, без значение през кое управление са били факт. Искаме справедливост за престъплениятаУ, изрецитира Атанасова и обяви, че трябвало да се действа веднага. \n    \n", "date": "2017.11.15", "title": " Целият преход на масата и мутрите вън от властта  "}
{"url": "http://duma.bg/node/155924", "text": "Издателят на \"Икономедиa\" очаква запор на фирмата днес. Вчера едно от изданията й - в. \"Капитал\", съобщи, че негови източници в правителството и парламента са съобщили за нова  атака срещу \"Икономедиа\", \"Капитал\", \"Дневник\" и единия от техните издатели - Иво Прокопиев, този път чрез Комисията за отнемане на незаконно придобито имущество (КОНПИ). \nСпоред информацията през последните месеци върху КОНПИ е оказван системен натиск да започне производство спрямо Иво Прокопиев, Галя Прокопиева и семейството им. А доклад по темата е включен в дневния ред на заседанието на комисията за днес. Това ще даде основание да бъде поискан запор на активи, в това число на \"Икономедиа\", фирмата издател на \"Капитал\" и \"Дневник\", в която Иво Прокопиев има мажоритарен дял. \n\"Като издатели не можем да гарантираме, че щетите от действията на комисията, които вярваме, че един ден съдът ще постанови като незаконни, ще могат да бъдат компенсирани\", пишат издателите. Те добавят, че извършена вече проверка на КОНПИ и множество данъчни проверки не са установили нарушения. \n    \n", "date": "2017.11.15", "title": " Издателят на \"Икономедиa\" очаква запор на фирмата"}
{"url": "http://duma.bg/node/155925", "text": "Омбудсманът Мая Манолова ще настоява плодородните земеделски земи в България да не бъдат обект на проучвания на находища на нефт, газ и други подземни богатства. Tя обяви позицията си след среща в Генерал Тошево с инициативния комитет против добива на газ от находището \"Спасово\". Готова съм да направя законодателно предложение до парламента, което да бъде обсъдено и прието в спешен порядък, заяви тя пред местните жители. Според нея е необходима промяна в Закона за опазване на земеделските земи, която да гарантира, че в плодородните почви няма да бъдат правени такива проучвания. По думите й правилото трябва да е записано в закон, а не да се следва чрез мораториум и декларации. \nОмбудсманът ще настоява и за допълнителни становища за експлоатация на находището от всички отговорни институции. От Министерството на енергетиката трябва да изяснят способите, които ще бъдат използвани при добива на газ. Басейнова дирекция - има ли заплаха за подземната вода на Добруджа. Становище според нея трябва да има и от МЗ, така че ако има отказ за издаване на разрешение за добив, той да е достатъчно аргументиран, за да няма основание държавата да бъде съдена и да плаща големи обезщетения. Омбудсманът ще настоява властите да се съобразят с резултатите от предстоящия референдум в община Генерал Тошево, на който хората ще дадат мнението си за инвестиционното предложение на \"Русгеоком БГ\" ЕАД. \nМинистерството на околната среда и водите (МОСВ) очаква експертни становища по темата за добива на газ в Добруджа от всички отговорни институции, съобщи на среща с Инициативния комитет и зам.-министърът на околната среда и водите Красимир Живков. Той обясни, че басейновите дирекции в Плевен и Варна са компетентни дали се нарушава балансът на подпочвените води.     \n", "date": "2017.11.15", "title": "Омбудсманът е против добива на подземни богатства в плодородните земи"}
{"url": "http://duma.bg/node/155926", "text": "И през третото тримесечие на 2017 г. броят на продължително безработните българи (от една или повече години) остават почти без промяна - 109 600 души, въпреки отчетената от НСИ трайна тенденция за увеличаване на заетостта. Тревожен е фактът, че делът на хората, които трайно нямат работа, е 54.7% от всички безработни лица през отчетния период. Коефициентът на продължителна безработица е 3.2%, или само с 1.1% по-малко спрямо същия период на 2016 г. При мъжете той е 3.3%, а при жените - 3.1%. От общия брой на безработните 37 400 души, или 18.7% търсят първа работа. \nИначе безработните в България през третото тримесечие са 200 200, а коефициентът на безработица е 5.8%. Спрямо миналата година броят им намалява с 12.6%., а коефициентът на безработица - с 1.2%, отчита статистиката. Икономически активното население продължава да се увеличава и вече достига 72.8%, т.е. над две трети от хората между 15 и 64 години работят или активно търсят работа. Успоредно с увеличението на работната сила се наблюдава ръст в броя на заетите. \nВ периода юли-септември безработицата намалява и при мъжете, и при жените, като делът на безработните от силния пол е доста по-голям. За мъжете коефициентът за безработица е 6.1%, а за дамите - 5.5%. 112 400 мъже у нас нямат работа (56.2%), а броят на жените е 87 800, или 43.8%. От всички безработни 17.6% са с висше образование, 49.8% - със средно, и 32.6% - с основно и по-ниско образование. Във възрастовата група 15-29 години безработните са 9.9%, като се отбелязва намаление на годишна база с 1.9%. Спадът на безработицата в най-младата възрастова група е 2.3% при мъжете и 1.3% при жените. \nОбщият брой на заетите хора в страната за периода е 3.225 милиона души, от които 1.72 милиона са мъже и 1.5 милиона са жени. През третото тримесечие на 2017 г. 62.6% от заетите работят в сектора на услугите, или общо 2.02 милиона души, докато в индустрията са заети 962 900 души, или 29.9% от всички заети. В селското, горското и рибното стопанство работят 242 300 души, или 7.5%.     \n", "date": "2017.11.15", "title": " Трайно безработните българи остават близо 110 000 души"}
