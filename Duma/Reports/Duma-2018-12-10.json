{"url": "https://duma.bg/royal-v-kustah-n181006", "text": "Задача с понижена трудност. Знаете ли колко големи енергийни проекти с руско участие е спрял Алексис Ципрас? Нула. А знаете ли колко големи енергийни проекти с руско участие е спрял Бойко Борисов? Три. Е, пита се в задачата - колко големи енергийни проекти с руско участие ще има в България, ако правителството на ГЕРБ умножи три по нула?  Иронията си е ирония, но след петъчната среща в Москва на руския президент Владимир Путин с гръцкия министър-председател Алексис Ципрас над \"Български поток\", както премиерът Борисов нарече нашата отсечка от \"Турски поток\", надвиснаха черни облаци. Путин заяви, че Русия е готова да реализира съвместни с Гърция големи енергийни проекти и добави за включването на Гърция към \"Турски поток\": \"Не изключвам това, нещо повече, смятаме, че е напълно реалистично\". Ципрас допълни, че заедно с другите потоци това ще повиши ролята на Гърция в регионалния енергиен възел. \"Вече са готови 80% от газопровода ТАП. Мисля, че имаме нужните технически условия, за да се включи в него руският газ и аз вярвам, че това ще бъде от полза за европейската икономика и целия регион\", каза гръцкият премиер. Путин беше още по-откровен, на ръба на ехидността: \"Построили са газопровода, а газ в него засега няма. Може да помислим заедно как да напълним този маршрут с реален продукт\". Всичко това гарнирано с широки усмивки, каквито липсваха по време на срещата на Борисов с Путин на 30 май в Кремъл.  Посещението на Ципрас в Москва изигра в условната пиеса \"Турски поток\" ролята на \"рояль в кустах\" (букв. превод \"роял в храстите\"). Този руски идиом означава подготвен в движение  на художествено произведение, който се представя за случайност, но реално не е такава.  ДУМА още през юни предупреди, че се задава вариант с изместването на България от участие в \"Турски поток\". Работата е там, че както и други западни проекти, призвани да \"сдържат\" Русия в енергетиката, и Южният газов коридор се сблъска с баналната липса на ресурси. Още през юни 2017 г. зам.-ръководителят на \"Газпром\" Александър Медведев каза, че Азербайджан може и да не предостави толкова газ, колкото е договорил да прекара по Трансадриатическия газопровод (ТАП) - 10 млрд. куб м, които след време да бъдат удвоени. Тогава Медведев обяви, че Азербайджан има проблеми с нефтодобива и трябва да заделя газ, за да го използва за извличането на нефта, основният източник за напълването на бюджета. През май 2018 г. списанието \"Нейчеръл газ уърлд\" обърна внимание, че точките, в които тръбите на \"Турски поток\" излизат на брега, са удобно разположени, за да бъдат свързани в една система с бъдещия газопровод ТАП. Списанието нарече тогава Южния газов коридор \"троянски кон\", по който руският газ ще влиза в Европа.  Гърците действително имат сериозни козове, с които да цакат България за продължението на \"Турски поток\". Освен вече готовата инфраструктура, това е и продължението на тръбата през Адриатическо море (газопроводът \"Посейдон\"), по което Русия и Италия вече работят. Италия е важна за Русия страна, не само заради обемите, които може да закупи, но и по геополитически причини. Рим не е забелязван последно време в русофобски изхвърляния. Точно обратното. Много важно е, че ТАП не попада под действието на антируския Трети енергиен пакет, защото газопроводът получи режим на освобождаване от нормите му, именно защото по него трябваше да тече неруски газ.  Освен това Атина, за разлика от София, действително може да събере на своя територия няколко газови трасета и реално, а  да бъде газов хъб, който да обслужва Южна Европа. Освен ТАП, това е и проектът за терминал за втечнен газ край Александруполис и мегапроектът за газопровод \"Източно Средиземноморие\" от Израел до Гърция. С две газови връзки към България и Македония и газопровод към Италия, Гърция действително чертае реални перспективи за себе си на газовия пазар.  Същия ден, след срещата Путин-Ципрас, българските власти хвърлиха на амбразурата министъра на енергетиката Теменужка Петкова, която призна, че нищо не са ни обещавали от Газпром - нищо, че преди десетина дни други работи говореха в парламента. Министър Петкова заговори нещо за някакви домашни, които всички страни наоколо пишели и ние сме пишели и вътре пишело, че освен всичко друго ще купуваме газ от американците, което беше много на място казано в контекста на съдбата на руския енергиен проект.  Първите реакции на българската страна оставиха впечатление, че пак  а не сме активната страна. Над нашата позиция продължава да тегне енергийният конфликт с Москва, при който ГЕРБ и обслугата им отдясно се опитват да играят двойна игра. Това го виждат и в руските експертни среди, и вероятно и в политическите кръгове. Какво се получава, писа преди дни руската информационна агенция \"Нефтегаз\" - след като на 25 октомври министър Теменужка Петкова участва в 16-о заседание на българо-руската съвместна комисия по икономическо и научно-техническо сътрудничество. На 31 октомври тя се срещна с американския посланик в София Ерик Рубин. \"Създава се впечатление, че след заседанието в Москва Петкова е отишла на доклад при посланика на САЩ, за да му се отчете\", коментира специализираното електронно издание.  Всъщност Рубин посети Министерството на енергетиката, а не Петкова отиде в посолството, но това няма особено значение за руснаците, които в сегашния политически момент на противостоене със САЩ са изключително мнителни по отношение на всеки контакт с геополитическия им противник, особено пък по теми жизненоважни за Москва.  Един път  и я заставиха да провали реализацията на газопровода \"Южен поток\". Защо да не го направят и втори път, се питат в Москва, и този въпрос звучи не само от устата на руснаците. Въпросът звучи още по-актуално, след като преди дни помощник държавният секретар на САЩ Сандра Оудкърк заяви, че Вашингтон смята не само \"Северен поток-2\", но и \"Турски поток\" за заплаха за безопасността на Украйна и цяла Европа.  Може дори да се каже, че нашият премиер, който, както знаем от грамите на посланик Джон Байърли, \"копнее за международно внимание и за одобрението на САЩ\" пръв предусети накъде духа вятърът. През септември, след като изслуша речта на президента Доналд Тръмп, той отсече: \"Които купуват руски газ в Европа, ще имат проблеми\", а Борисов е човек, който категорично не иска да има проблем с американците. Как може да стане това при положение, че купуваш руски природен газ от стария маршрут през Украйна, каниш се да купуваш руски газ от \"Турски поток\", дори искаш да транзитираш руски природен газ, а опитът ти да закупиш азербайджански газ през Гърция от ТАП, вероятно пак ще завърши с купуването на руски газ.  Дойдоха такива времена, че за да угодиш на американците, трябва да купуваш тяхната стока, в случая втечнения им шистов газ. С други думи, трябва да се откупиш. Впрочем на срещата с Рубин Теменужка Петкова е съобщила, според собствената й пресслужба, че България ще стане акционер (неофициално с 25%) в планирания терминал за втечнен природен газ (ВПГ) край гръцкия град Александруполис, като така \"ще осигурим доставки на природен газ за България от различни източници, включително и от Съединените американски щати\". Тук най-важна е последната част на цитата, която засяга САЩ и удовлетворяването на  Посланик Рубин беше безжалостно откровен в София на 26 ноември: \"Нашата позиция, е че не искаме европейските ни партньори да бъдат енергийно зависими от Русия\". Това превръща терминала край Александруполис в откровено политически проект. Точно в това, за което американците обвиняват \"Северен поток-2\", преди това \"Южен поток\", а сега и \"Турски поток\".  Цената на американския втечнен газ винаги ще бъде по-висока от тази на тръбопроводния, това го признаха наскоро и от германския бизнес. Ако неговите закупки чрез газовата връзка с Гърция само разнообразяват доставките от Русия и дори позволят някакъв транзит, то това не би трябвало да натовари много българските потребители. Но ако, както се подозира, американците искат да заставят балканските държави напълно да закупуват американски или друг ВПГ, за да нанесат икономическа вреда на Русия и пътьом да се облагодетелстват, то тогава местните икономики не ги очаква нищо добро откъм цената на газта. Опитите ни да бъдем добре и с едните, и с другите няма да доведат до положителен резултат, защото тази игра не я играем добре. Навремето искахме през нас да минават едновременно и \"Набуко\", и \"Южен поток\" и накрая останахме с празни ръце. България вече показа, неведнъж, а цели три пъти на руснаците, че те не могат да й вярват. Не и след случилото се с \"Южен поток\", с АЕЦ \"Белене\" и с проекта за нефтопровода \"Бургас-Александруполис\" и то заради мъртвата хватка на американците.  При най-негативното развитие на нещата ние ще загубим или поне много силно ще бъде ограничен транзитът, а в същото време, докато Гърция ни отнема преноса на газ, ние ще платим за техен проект, по който ще получаваме по-скъпо синьо гориво за вътрешно потребление. Нищо, че пред Путин на 30 май Бойко Борисов каза: \"Този, който предложи най-евтиния газ, той ще присъства на пазара\". Тогава Борисов каза още, че България е пострадала заради своята принципност и че по-големият винаги повече прощава, поглеждайки към Путин. Само дето думите му са справедливи за предишния брат - новият ни голям брат не страда от такива скрупули. Той иска да си плащаме, за да ни позволи да го обичаме.", "date": "2018.12.10", "title": "Рояль в кустах"}
{"url": "https://duma.bg/s-9-poskapnaha-domatite-samo-za-sedmitsa-n181031", "text": "Оранжерийните домати са поскъпнали на едро през миналата седмица с 9% и са се продавали по 2,17 лв. за кг. Оранжерийните краставици пък са поскъпнали с 5,2 на сто и са се търгували по 2,65 лв. за кг. Картофите са поскъпнали с 9,9 на сто и са се продавали по 78 ст. за кг. Това показват данните на  Държавната комисия по стоковите борси и тържищата (ДКСБТ). Средно цените на храните на едро са се повишили през миналата седмица с 1,07 на сто. За три седмици пък средното повишение е с 3,22 на сто. През миналата седмица морковите са поевтинели с 8,5% и са се търгували по 65 ст. за кг. Зелето е поскъпнало с 3,1% до 67 ст. за кг. Ябълките са поскъпнали с 6,1% и са се търгували по 1,05 лв. за кг. Цената на портокалите се е вдигнала с 4,7% до 1,34 лв. за кг. Бананите са поевтинели с 6,4% до 1,76 лв. за кг. Лимоните са се търгували по 1,80 лв. за кг. Кравето сирене е поевтиняло с 0,5% и се е търгувало по 5,90 лв. за кг. Кашкавалът, тип \"Витоша\", се е купувал по 10,09 лв. за кг, а олиото - по 1,95 лв. за литър. Каймата се е търгувала по 4,72 лв. за кг. Пакетче краве масло от 125 грама е струвало 2,27 лв. Пилешкото замразено месо е поскъпнало с 3,6% и се е продавало по 4 лв. за кг в края на седмицата. Захарта се е търгувала по 1,13 лв. за кг, а брашното тип \"500\" се е продавало по 86 ст. за кг. Яйцата са се продавали по 20 ст. за брой.", "date": "2018.12.10", "title": "С 9% поскъпнаха доматите само за седмица"}
{"url": "https://duma.bg/zastrahovatelite-upravlyavat-nad-77-mlrd-lv-n181027", "text": "Средствата, управлявани от застрахователните дружества, които осъществяват дейност в България, възлизат на 7,747 млрд. лева към 30 септември. Размерът им расте с 3,7% (275,2 млн. лева) на годишна база и се увеличава с 1,9% (144,8 млн. лева) спрямо края на второто тримесечие на тази година, показват предварителните данни на Българската народна банка (БНБ).  Активите на дружествата, извършващи животозастраховане, са със 7,4% (145,9 млн. лв.) повече, отколкото преди година и достигат 2,128 млрд. лв. Спрямо края на юни 2018 г. те се увеличават с 2,4% (50,7 млн. лв.). Относителният им дял в общия размер на активите към края на септември е 27,5% при 26,5% към края на третото тримесечие на миналата година и 27,3% в края на юни 2018 година. Средствата, управлявани от дружествата, извършващи общо застраховане, за една година се увеличават с 2,4% (129,3 млн. лв.) и в края на септември са 5,619 млрд. лв., отчитат в централната банка. Тримесечният ръст е 1,7% (94,1 млн. лв.). Към 30 септември относителният дял на активите на застрахователните дружества, извършващи общо застраховане, в общия размер на активите на дружествата, извършващи застрахователна дейност, е 72,5% при 73,5% в края на третото тримесечие на 2017 г. и 72,7% към края на юни тази година.", "date": "2018.12.10", "title": "Застрахователите управляват над 7,7 млрд. лв."}
{"url": "https://duma.bg/evroto-idva-sas-zdravoslovna-inflatsiya-n181028", "text": "Въвеждането на еврото у нас не би довело до сериозно нарастване на инфлацията. Това, което категорично може да се каже, е, че по отношение на паричния режим няма да има инфлационни импулси над здравословните равнища. Това обаче категорично не означава, че цените ще останат неизменни. Ние се намираме в процес на реална конвергенция. Този процес, наред с другото, означава доближаване до средните равнища в Европа както на доходите, така и на цените, заяви пред БНТ управителят на БНБ Димитър Радев. Рано е да говорим за финансова криза, но има явни индикации за забавяне на икономическия растеж. Това показва, че ние ще навлезем в един икономически цикъл на не толкова добри икономически времена в сравнение с последните близо 10 години, каза гуверньорът. Според него е трудно да се предвиди колко време ще продължи и какъв ще е размерът на забавения растеж, тъй като върху този процес влияние оказват и политически, и икономически фактори. Радев увери, че БНБ предприема необходимите мерки, за да се ограничат негативните последствия. Състоянието на банковия сектор у нас се подобрява през последните 3 години, подчерта управителят на БНБ. Влизането на страната ни в Банковия съюз е първата стъпка към присъединяването към еврозоната. В началото на следващата година ще бъде направена задълбочена оценка на банките у нас. Мерките, които се предприемат, дават основание на Димитър Радев да вярва, че процесът ще премине гладко. Консолидацията на банките е естествен процес, който не трябва да буди притеснение, добави той. Очаква се в един по-дългосрочен период в резултат на този процес да възникнат няколко големи европейски банки, които ще бъдат съпоставими като размер с големите американски и с банките в Азия. Това в никакъв случай не означава, че по-малките национални банки ще изчезнат. Техният брой ще се оптимизира, но те ще имат място на пазара и в бъдеще, уточни Радев. Димитър Радев потвърди прогнозите, че сме в преддверието на нов цикъл на нарастване на лихвите. Това е нещо,което вече наблюдаваме в САЩ, при тях увеличението на лихвите започна през месец декември 2015 г. Към момента лихвите там са вече 2 - 2,25%, а тръгнаха от равнища 0 - 0,25%. Това, което централните банки правят, е този процес да бъде плавен и добре управляван. Очакваме този процес да започне в Европа през втората половина на следващата година, подчерта управителят на БНБ. Следващата година ще активираме т.нар. антицикличен капиталов буфер. Има инструментарум, с който да управляваме процеса\", поясни управителят на БНБ. Той съобщи, че депозитите на гражданите в момента са 48 млрд. лв., а на фирмите - 20 млрд. лв.  Очаква до месец БНБ да получи нов инструмент за ограничаване на кредитирането. Тя ще може да определя с решение на управителния си съвет съотношението между размера на кредита и годишния доход на кредитополучателя. Това ще е една от мерките при упражняване на т.нар. макропруденциален надзор, тоест тя ще важи за цялата банкова система и ще се прилага в ситуации на прекомерен кредитен растеж, става ясно от промени в Закона за БНБ, приети на второ четене от парламентарната комисия по бюджет и финанси. \"Към момента централната банка не разполага с подобен инструмент\", разясни подуправителят на БНБ Димитър Костов. БНБ ще може да въвежда и други важни ограничения, които до момента са в правомощията на отделните търговски банки. Мерките, засягащи кредитната дейност на банките, ще могат да включват изисквания за съотношението между размера на кредита и стойността на обезпечението, съотношението между размера на кредита и годишния доход на кредитополучателя, съотношението между размера на текущите плащания по дълга и месечния доход на кредитополучателя, изисквания по отношение на максималния срок на договора за кредит, както и по отношение на начина на изплащането на кредита, пише в законопроекта. Ако реши да прибегне до подобни общи ограничения на кредитирането, централната банка сериозно ще се намеси на пазара. Макар да спазват редица изисквания във връзка с кредитирането, в момента банките имат известна гъвкавост по отношение на срока на кредита, доходите или обезпеченията.", "date": "2018.12.10", "title": "Еврото идва със \"здравословна\" инфлация "}
{"url": "https://duma.bg/izostavame-s-retsikliraneto-na-otpadatsite-n181029", "text": "В България се рециклират 32% от битовите отпадъци по данни за 2016 г., докато средно в Европейския съюз (ЕС) са преработени 45%. Това коментираха участниците в организирания в София форум „Зелена икономика“.  Според зам.-генералния директор на ГД „Околна среда“ в Европейската комисия Джоана Дрейк има разлика в данните за България и за ЕС. Тя каза, че само след 2 години - през 2020-та, трябва да се преработват 50 на сто от отпадъците, а към 2035 г. 65%. Тогава само 10 на сто от отпадъците ще е допустимо да се депонират. Сега обаче у нас това се случва с 64 на сто от отпадъците. Рециклирането не е на нужното ниво, но трябва да подобрим ситуацията, заяви Патрик Дорвил, специалист по управление на отпадъците в ЕИБ. Европейската индустрия разчита на внос на суровини и е икономически изгодно да се концентрираме върху използването на вторични суровини, посочи той. През 2016 г. в страната се преработени 917 хил. тона битови отпадъци, като през следващите години количеството нараства, каза министърът на околната среда Нено Димов. Той обясни, че специално при пластмасата са преработени 40%, което е над средноевропейското ниво. Министърът допълни, че тепърва делът на преработените отпадъци ще расте, тъй като оперативна програма „Околна среда 2014 – 2020“ финансира изграждането на сепариращи и компостиращи инсталации в общините. По думите му към момента 6,4 млн. души са обхванати от разделното събиране. Скоро ще видим първите примери за кръгова икономика, прогнозира министърът.", "date": "2018.12.10", "title": "Изоставаме с рециклирането на отпадъците"}
{"url": "https://duma.bg/rusiya-razglezhda-vazmozhnostta-da-vklyuchi-gartsiya-v-turski-potok-n181030", "text": "Руският президент Владимир Путин обяви, че е готов да разгледа възможността за включване на Гърция в проекта за изграждането на втората тръба на газопровода \"Турски поток\" чрез разклонение към Южна Европа, както и да доставя руски газ по Трансадриатическия газопровод, който принцип е предвиден за доставка на азерки газ до Европа. Това заяви Путин на съвместна пресконференция през миналата седмица след разговори с гръцкия премиер Алексис Ципрас, който бе на посещение в Москва. \"Готови сме да реализираме заедно с Гърция големи инфраструктурни енергийни проекти. Това засяга и възможността Южна Европа да се включи към \"Турски поток\" през Гърция\", каза руският държавен глава. По думите му вече практически е построен газопроводът от Гърция за Италия, но все още суровина за него няма. Според Путин въпросът за \"Турски поток\" през Гърция трябва да се разгледа и от гледна точка на икономическата му целесъобразност за участниците в проекта, включително и руските. \"Но това е напълно възможно. Не го изключваме. Нещо повече, считаме, че е напълно реално\", заяви президентът на Русия, цитиран от РИА \"Новости\". Според него дори е възможно руски газ да потече по Трансадриатическия газопровод (ТАП), който е част от Южния газов коридор за доставки на азерски газ от Каспийско море. Алексис Ципрас също смята, че технически е възможно това и ще е в полза на европейската икономика. Ципрас коментира още, че ЕС се ръководи от двойни стандарти относно продължаването на \"Турски поток\" през Гърция и Италия. По думите му този проект ще повиши ролята на Гърция на регионалния енергиен пазар. Ципрас отдавна има претенции \"Турски поток\" да минава през нейна територия, но руското издание \"Комерсант\" преди две седмици съобщи, че \"Газпром\" е решила \"Турски поток\" да минава през България, Сърбия, Унгария и Словакия за Западна Европа. Още тогава стана ясно, че трасето може да бъде пуснато и до Гърция.", "date": "2018.12.10", "title": "Русия разглежда възможността да включи Гърция в \"Турски поток\""}
{"url": "https://duma.bg/rusiya-razglezhda-vazmozhnostta-da-vklyuchi-gartsiya-v-turski-potok-n181025", "text": "Руският президент Владимир Путин обяви, че е готов да разгледа възможността за включване на Гърция в проекта за изграждането на втората тръба на газопровода \"Турски поток\" чрез разклонение към Южна Европа, както и да доставя руски газ по Трансадриатическия газопровод, който принцип е предвиден за доставка на азерки газ до Европа. Това заяви Путин на съвместна пресконференция през миналата седмица след разговори с гръцкия премиер Алексис Ципрас, който бе на посещение в Москва. \"Готови сме да реализираме заедно с Гърция големи инфраструктурни енергийни проекти. Това засяга и възможността Южна Европа да се включи към \"Турски поток\" през Гърция\", каза руският държавен глава. По думите му вече практически е построен газопроводът от Гърция за Италия, но все още суровина за него няма. Според Путин въпросът за \"Турски поток\" през Гърция трябва да се разгледа и от гледна точка на икономическата му целесъобразност за участниците в проекта, включително и руските. \"Но това е напълно възможно. Не го изключваме. Нещо повече, считаме, че е напълно реално\", заяви президентът на Русия, цитиран от РИА \"Новости\". Според него дори е възможно руски газ да потече по Трансадриатическия газопровод (ТАП), който е част от Южния газов коридор за доставки на азерски газ от Каспийско море. Алексис Ципрас също смята, че технически е възможно това и ще е в полза на европейската икономика. Ципрас коментира още, че ЕС се ръководи от двойни стандарти относно продължаването на \"Турски поток\" през Гърция и Италия. По думите му този проект ще повиши ролята на Гърция на регионалния енергиен пазар. Ципрас отдавна има претенции \"Турски поток\" да минава през нейна територия, но руското издание \"Комерсант\" преди две седмици съобщи, че \"Газпром\" е решила \"Турски поток\" да минава през България, Сърбия, Унгария и Словакия за Западна Европа. Още тогава стана ясно, че трасето може да бъде пуснато и до Гърция.", "date": "2018.12.10", "title": "Русия разглежда възможността да включи Гърция в \"Турски поток\""}
{"url": "https://duma.bg/darzhavata-s-blokirashta-kvota-v-aets-belene-n181026", "text": "Енергийният министър Теменужка Петкова очаква в рамките на една година да приключи процедурата за търсене на стратегически или миноритарни акционери в проекта за строеж на АЕЦ \"Белене\". Пред парламента в петък тя заяви, че националният интерес в проекта ще е защитен с блокираща квота, която може да е акционерно участие от 34 на сто, но може и да е определена в устава на бъдещата компания и да важи и при 10 на сто държавен дял. Тя също така коментира, че няма опасност евентуално подновеният строеж да предизвика фалита на работещата в момента ядрена централа в Козлодуй. Петкова каза, че е обсъждан финансов модел за финансиране с 20% собствени средства, а останалите ще се набавят с кредити. Тя посочи, че пред кандидатите да довършат проекта ще се постави условие за блокиращата квота на държавата и отново изтъкна, че ще бъде изключена възможността да се правят промени по техническия дизайн на АЕЦ \"Белене. Сред условията на процедурата било включено проектната компания за построяването на ядрената централа да се ангажира с доставката на свежо ядрено гориво. Според споразумението с руския проектант, доставчик и изпълнител на проекта \"Атомстройекспрот\" в цената на изграждането влиза първото зареждане с руско свежо ядрено гориво при въвеждането в експлоатация, а след това операторът на мощността ще трябва да обявява търгове за горивото, което може да е не само руско. След като преди това Петкова каза, че предимство ще се дава на оферти на инвеститори, предлагащи да построят новата атомна мощност за осем години срещу 9 млрд. евро и след това да възложат управлението й на АЕЦ \"Козлодуй\", сега тя допълни, че условие в конкурса ще е бъдещият оператор на АЕЦ \"Белене\" да има опит в експлоатацията на реактор ВВЕР-1000. Като се изключи действащата държавна ядрена централа, на това условие отговарят Китайската национална ядрена корпорация, която работи по такива проекти с руската \"Росатом\" и самата \"Росатом\", която притежава \"Атомстройекспорт\", но засега не е казвала дали има интерес към проекта не само като строител, но и като акционер.", "date": "2018.12.10", "title": "Държавата с блокираща квота в АЕЦ \"Белене\""}
{"url": "https://duma.bg/evropa-se-trese-ot-neravenstva-n181049", "text": "Европа се тресе от неравенства и лявото политическо семейство трябва да бъде единно, за да я спаси от разрушителния популизъм и арогантността,   в Лисабон след преизбирането му за президент на ПЕС. По думите му крайната десница си затваря очите за огромната социална цена, която хората платиха за техните политики.   Бунтът на европейските граждани е срещу огромните неравенства, каза в ефира на БНР Станишев. В богатите страни като Франция и Белгия, \"движението на жълтите жилетки\" е гняв на хора, които искат да се преодолее това разделение. И в България го има - богата София и загиваща провинция, която се чувства изхвърлена от възможности за развитие и хората бягат, припомни Станишев. Според него \"нещата са опрели до крайност - или ще я има Европа, или ще се върнем към един ужасен период\".", "date": "2018.12.10", "title": "Европа се тресе от неравенства"}
{"url": "https://duma.bg/sled-pogromitefrantsiya-ochakva-reformite-na-makron-n181052", "text": "Френският президент Емануел Макрон ще излезе тази вечер с обръщение към нацията. Франция очаква речта на държавния глава, която трябва да е първа стъпка към овладяване на кризата, породена от протестите на \"жълтите жилетки\".  През този уикенд за поредна седмица демонстрациите прерастнаха във вандалски прояви, сблъсъци с полицията и погроми в центъра на Париж. Над 2000 души бяха арестувани, ранените са близо 200. Обръщението на Макрон ще бъде в 20.00 часа местно време. Очаква се президентът да престави конкретни и незабавни мерки, за да покрие част от исканията на \"жълтите жилетки\". Припомняме, че миналата седмица правителството реши да отмени планираното за 1 януари повишаване на акциза върху горивата. Това обаче не усмири гнева на улиците. Според източници от Елисейския дворец, сред спешните мерки няма да е увеличаване на минималната заплата, въпреки че това е едно от исканията на протестиращите. Тази сутрин Макрон трябва да се срещне с представители на синдикатите, на работодателите и на местните власти. Гневът на \"жълтите жилетки\" е срещу неравенствата и ниския стандарт на живот. Протестиращите освен това упрекват Макрон, че облагодетелства елитите и се опитва да модернизира френската икономика прекалено бързо.", "date": "2018.12.10", "title": "След погромите:Франция очаква реформите на Макрон "}
{"url": "https://duma.bg/migrantski-razpad-na-pravitelstvoto-v-belgiya-n181017", "text": "Управляващата в Белгия коалиция се разпадна заради разногласията по Мигрантския пакт на ООН. От правителството излезе водещата фламандска партия \"Нов фламандски алианс\" (НФА), най-голямата политически сила във Фландрия, или холандскоговорящата част Белгия. Кризата може да доведе Белгия до нов разкол между френскоезичната Валония и Фландрия. Медиите съобщиха, че преди обед премиерът Шарл Мишел на аудиенция при крал Филип е обявил разместванията в правителството след напускането на НФА. Очакваше се също до края на вчерашния ден правителството два проведе заседание без министрите на НФА. Партията държеше три възлови министерства - на вътрешните работи, на отбраната и на финансите. Двама държавни секретари също напуснаха правителството - по миграцията и социалните въпроси.   Техните места ще бъдат заети от представители на оставащите в коалицията партии - на валонските либерали, фламандските либерали и фламандските християндемократи.  При друга ситуацията такава криза неизбежно би довела до предсрочни избори, но сега това няма да се случи, защото редовните парламентарни и местни избори в Белгия са идния май.  НФА е най-популярната партия сред холандско говорещите фламандци, тя се радва на 25-процентна подкрепа сред тях. Според местните наблюдатели, на които се позовава ТАСС, твърдата позиция на партия по мигрантския пакт и излизането от правителството най-вероятно ще увеличи електоралната й подкрепа. Това обаче кара някои да се опасяват, че след напускане на правителството НФА ще се върне към първоначалното си искане - независимост или максимална автономия на Фландрия, което би довело до нова криза по въпроса за разделянето на Белгия. Разколът в правителствената коалиция започна  в началото на миналата седмица. Премиерът Шарл Мишел и неговата валонска партия \"Реформаторско движение\"  обяви, че Белгия ще подкрепи Световния пакт за безопасна, канализирана и регулирана миграция. Но лидерът на НФА Барт де Вебер, който е и кмет на Антверпен, се противопостави и заплаши с напускането на коалицията, ако премиерът пренебрегне позицията на партията му.   Самият пакт трябва да бъде приет на започващата утре в мароканския град Маракеш двудневна конференция под егидата на ООН. Противниците на пакта смятат, че той ще ограничи суверенитета на страните, които са го подписали. Такава позиция изрази в събота лидерката на френската партия \"Национално обединение\" Марин льо Пен на кръгла маса в парламента на Фландрия. Страните, които отказаха да се присъединят към пакта, са Австралия, Австрия, Унгария,  Израел, Полша, Словакия, САЩ, Хърватия, Чехия и Швейцария. България също отказа да сложи подписа си под документа.", "date": "2018.12.10", "title": " Мигрантски разпад на   правителството в Белгия"}
{"url": "https://duma.bg/datata-n181005", "text": "МЕЖДУНАРОДЕН ДЕН ЗА ПРАВАТА НА ЧОВЕКА. Отбелязва се официално от 1950 г. На тази дата през 1948 г. Общото събрание на ООН приема Всеобщата декларация за правата на човека. Тя е преведена на поне 375 езика и диалекта, което я прави най-превежданият документ в света. 1901 - РАЗДАДЕНИ СА ПЪРВИТЕ НОБЕЛОВИ НАГРАДИ. Призовете получават: за физика - Вилхелм Рьонтген; за химия - Якоб Вант-Гоф; за физиология и медицина - Емил Беринг; за литература - Рене Сюли Прюдом; за мир - Фредерик Паси и Жан Анри Дюнан. 1909 - РАЖДА СЕ АДАЛБЕРТ АНТОНОВ (МАЛЧИКА), АНТИФАШИСТ (УБИТ 1942 Г.). Един от Петимата от РМС. Дейно участва в организирането на политически протести сред студентите, както и във въоръжената съпротива срещу българските власти заради подкрепата на хитлеристка Германия. Задочно е осъден на смърт през есента на 1942 г. Арестуван от полицията в края на ноември с.г. и по-късно разстрелян в Гарнизонното стрелбище в София. 1920 - РАЖДА СЕ СТАНКО ТОДОРОВ, ПОЛИТИК И ОБЩЕСТВЕНИК (УМИРА 1996 Г.). Министър на земеделието (1952-1957), председател на Държавната планова комисия (1959-1962), народен представител в девет парламента. Той е министър-председател на България в 72-то (1971-1976) и 73-то (1976-1981) правителство и е човекът, заемал най-дълго този пост в българската история. Служебен държавен глава от 6 до 17 юли 1990 г. Председател на Народното събрание (1981-1990). 1926 - В БУРГАС СЕ РАЖДА КАТЯ ЗЕХИРЕВА, АКТРИСА (УМИРА 2009 Г.). Една от изтъкнатите майсторки на художественото слово. С над 50 години творческа и педагогическа дейност. Професор по сценична реч. Била е актриса в Русенския драматичен театър, в театрите \"Трудов фронт\", \"Народна сцена\", \"Сълза и смях\" в София, актриса и директор в Драматичния театър в Габрово и в Театър 199 в София. Има над 120 роли. Дългогодишен ръководител на катедра \"Сценична реч\" в НАТФИЗ. Носител на орден \"Стара планина\" I степен. 1977 - ОТКРИТА Е ПАНОРАМАТА \"ПЛЕВЕНСКАТА ЕПОПЕЯ 1877\". Построена е в чест на 100-годишнината от освобождението на Плевен от османско робство. Изградена е по подобие на Бородинската панорама в Москва, като възпроизвежда битките по време на Руско-турската война (1877-1878). В близост до Панорамата се намира редутът, който ген. Скобелев е щурмувал три пъти. В негова чест паркът около Панорамата е наречен Скобелев. На този ден жителите на Плевен отдават своята признателност към загиналите за освобождението на града. 1999 - ВЗЕТО Е РЕШЕНИЕ ЗА ПРЕГОВОРИ ЗА ПРИСЪЕДИНЯВАНЕ НА БЪЛГАРИЯ КЪМ ЕС. Това става по време на срещата на ръководителите на държавите от ЕС в Хелзинки. Европейският съвет решава да започне преговори освен с България, с Латвия, Литва, Словакия, Румъния и Малта.", "date": "2018.12.10", "title": "Датата"}
{"url": "https://duma.bg/ungartsite-ne-priemat-zakon-za-robski-trud-n181020", "text": "Хиляди унгарци протестираха в събота срещу проекта за нов кодекс на труда, който дава възможност на работодателите да изискват 400 часа извънреден труд годишно, предаде Ройтерс. Критиците на законопроекта го наричат \"проект за робския труд\". Представители на синдикатите и техни привърженици се събраха на шествие с лозунги: \"Протестираме срещу закона за робския труд\" и \"Накарайте майките си да работят извънредно\". Промените в кодекса на труда, внесени в парламента миналата седмица, породиха силни критики и предизвикаха най-големия уличен протест от близо година. Текстът предвижда възможност да се прибавят два допълнителни часа труд към средностатистическия работен ден или еквивалента на един допълнителен работен ден седмично. Законопроектът гарантира на работодателите 250 часа извънреден труд на работник годишно, а за останалите часове ще се иска съгласието на работещите. Текстът, внесен от депутати от управляващата партия Фидес, допуска правителството да избегне предварителни преговори със синдикатите и с други заинтересовани страни. Очаква се текстът да бъде гласуван в сряда, когато синдикатите обмислят нов протест, посочва Асошиейтед прес. Полицията блокира площада до парламента, към който се насочи шествието, то заобиколи централната зона на столицата и изпълни булевард \"Конституция\", водещ към парламента. \"Това правителство прави закони, почти без да се консултира със засегнатите. Здравният ни статус и без това е катастрофален. Хората, които правят подобни закони, работят против обществото. Ще им покажем, че можем да вземем в ръце съдбата си\", каза представител на профсъюза на металурзите. Правителството твърди, че е необходим гъвкав трудов кодекс, за да се удовлетворят изискванията на инвеститорите - като германските автомобилни компании, които помагат за икономическия растеж на Унгария - както и да се даде възможност на хората, които искат да печелят повече, да работят извънредно, отбелязва Асошиейтед прес.  Междувременно за пореден уикенд продължават протестите и във Франция. 136 000 души взеха участие на протестите в събота. На 1 декември също толкова французи излязоха по улиците, за да изразят недоволството си към управлението на френския лидер Еманюел Макрон. Около 400 души са задържани по време на демонстрации на \"жълти жилетки\" в съседна Белгия. Полицията използва сълзотворен газ и водни оръдия срещу протестиращите.", "date": "2018.12.10", "title": "Унгарците не приемат  закон за \"робски труд\""}
{"url": "https://duma.bg/zaev-sofiya-ne-e-tarsila-sadeystvie-po-razsledvaneto-za-balgarskite-dokumenti-n181019", "text": "Българските власти не са търсили съдействие от Македония по разследването за продажба на документи за българско гражданство. Това съобщи македонският премиер Зоран Заев пред български медии. Заев коментира и други теми. Той очаква конституционните промени за промяна на името да приключат до края на януари. Зоран Заев отбеляза, че очаква македонският парламент да събере две трети мнозинство за приемане на промените. Остава да се докаже на гражданите на Македония и Гърция, че договорът е за добро - така, както е станало с договора с България. По отношение на казуса с Никола Груевски, Заев подчерта, че Скопие продължава да настоява Унгария да го върне. Министър-председателят определи действията на Будапеща като неприемливи. Заев участва на конгреса на ПЕС в Лисабо.", "date": "2018.12.10", "title": "Заев:  София не е търсила  съдействие по разследването  за българските документи"}
{"url": "https://duma.bg/kratki-novini-n181018", "text": "Косовският премиер Рамуш Харадинай заплаши Сърбия и с \"други мерки\", които могат да не са само митнически. Харадинай добави, че косовската армия ще бъде създадена, въпреки че, както признава, някои членове на НАТО са против това. Западното разузнаване има информация, че Иран е извършил тестове на ракети със среден обсег поне 7 пъти тази година. Това разкритие бе направено от в. \"Велт ам зонтаг\". Според изданието някои от тях са в състояние да достигнат територията на югоизточните страни на Европейския съюз. Най-малко шестима души бяха ранени при експлозия по време на религиозно събиране в южния пристанищен град Карачи. Атентатът е извършен на религиозно събиране, организирано от движението Мутахида Куами. Най-възрастната руска правозащитничка Людмила Алексеева почина на 91 г., съобщи Консултативният съвет за правата на човека към Кремъл. \"Това е огромна загуба за цялото движение за защита на човешките права в Русия\", подчерта председателят на съвета Михаил Федотов.", "date": "2018.12.10", "title": "Кратки новини"}
{"url": "https://duma.bg/ep-obsazhda-doklada-%E2%80%9Cstanishev%E2%80%9D-za-priemaneto-na-balgariya-v-shengen-n181058", "text": "Специалният доклад \"Станишев\", който предлага приемането на България и Румъния в Шенген със всички граници, влиза днес в пленарната зала на Европейския парламент. Дебатът и докладът са инициирани от българския евродепутат и лидер на ПЕС Сергей Станишев.  Ако докладът бъде одобрен, чрез него Европейският парламент ще поиска пълното приемане на България в Шенгенското пространство едновременно със сухопътни, морски и въздушни граници. Гласуването по документа ще се проведе във вторник, а през ноември текстът вече получи подкрепа в комисията на ЕП по вътрешни работи с 36 гласа „за“ и 4 „против“. Инициативата на Сергей Станишев е реакция на лансираната в последната година идея от консервативни и либерални правителства в ЕС за частично членство на България и Румъния в Шенген и поетапно присъединяване първо с въздушни и морски граници, а на по-късен етап със сухопътни. “Идеята, изглежда, среща одобрението на управляващите в България, но мнозинството в Европарламента е категорично, че такова развитие би било лош прецедент с неблагоприятни последици за свободното движение в Съюза”, посочи Станишев. В текста на доклада Станишев припомня, че поетапното приемане би било силно политически и икономически неизгодно за България, би затруднило прилагането на новите европейски системи за сигурност в страната и рискува отлагането на вдигането на контрола по сухопътните граници за неопределеното бъдеще при неопределени критерии. Въпреки очертаващата се опозиция на крайнодесни и консервативни евродепутати, се очаква докладът да бъде приет с голямо мнозинство в пленарна зала. Докладът е част от поредицата инициативи на Станишев и Групата на социалистите в ЕП, целящи да върнат темата в дневния ред на европейските институции и да рестартират процеса за присъединяването на страната ни към Шенген. Сред тях са предложеният от Станишев дебат в пленарна зала на ЕП през декември 2017г., ръководеното от него изслушване в рамките на комисията по вътрешни работи в ЕП на тема „Бъдещето на Шенген“ през февруари 2018 г., както и инициирана от него конференция по темата в Хърватия през юни 2018 г. През май 2018 г. пък беше гласуван и първият годишен доклад на ЕП за функционирането на Шенгенското пространство, в който с общи усилия на български и румънски евродепутати бяха приети текстове в подкрепа на двете страни.", "date": "2018.12.10", "title": "ЕП обсъжда доклада “Станишев” за приемането на България в Шенген"}
{"url": "https://duma.bg/armiyata-e-bez-dostavchik-na-hrana-ot-3-godini-n181054", "text": "Заради сблъсък на лобистки интереси вече трета година Българската армия няма фирма-доставчик на храна. Военнослужещите получават пари за хранене на ръка, а МО е похарчило около 31 млн. лева по тази линия, по без обществена поръчка. Това разкрива разследване на БиТиВи. Причината за липса на доставчик е висящата процедура по избор на фирма. Военният министър Красимир Каракачанов твърди, че в Комисията по отбрана на Народното събрание се лобира за определена фирма. Според депутата от БСП Николай Цонков, има протести от друга фирма, която също участва в търга. Цонков, който е зам.-председател в Комисията по отбрана, разказа в ефира на БиТиВи, че депутатите са получили писмо от фирма, участвала в търга. То беше адресирано до всички членове на Комисията по отбрана. Битката е за едни средства, които се разпределят за храненето на армията. Повдигането на въпроса започна от Министерство на отбраната с внесен законопроект за промяна на начина, по който се осигурява безплатна храна и ободряващи напитки. Той съвсем бързо беше изтеглен обратно, не беше допуснат за разглеждане по незнайни причини, каза Цонков. По думите на депутата от БСП е спорно защо законопроектът не е приет. Според него проблемът е в управляващото мнозинство. Цонков подозира, че има разминаване в интересите между ГЕРБ и \"Обединени патриоти\". Този проблем е от 2015 г., той не е на Каракачанов, той е наследен. От 2007 г. са проведени три обществени поръчки. През 2011 г. има някакви съмнения за неспазване на закона, но фирмите са доставяли храна. 2015 г. – по незнайни причини, три години се водят дела, посочи народният представител от БСП. Николай Цонков обясни, че през 2007 г. в търга са участвали четири фирми, през 2011 г. – две. През 2015 г. започна една съдебна сага. Има проблем, борба между двете управляващи партии в коалицията. Там е заровено кучето. Тук вина има и министерство на отбраната – има проблем при изготвянето на обществените поръчки, че не са си усъвършенствали начина, по който се възлагат обществените поръчки, допълни Цонков. Иван Пейков от Отбранителна аквизиция към Министерство на отбраната поясни, че в момента не се правят обществени поръчки, а се дават пари на военнослужещите. Това означава да получат левовата равностойност на това, което им се полага за храна. До промяната на Наредба Н5 през септември, няма провеждани обществени поръчки за хранене. Ежемесечно се дава тази левова равностойност, изчислява се в зависимост от категорията на съответните военнослужещи, каза Пейков. Служителят на военното ведомство обясни, че парите варират между 6 лв. и 10 лв. на ден. Когато се казва, че са похарчени 30 млн. лв., трябва да се има предвид, че по-голямата част от тези средства са предоставени, като парични средства на военнослужещите. Те ги получават заедно със заплатата си. Ако не бях запознат с истината, щях да повярвам, че министерството върши нещо незаконосъобразно. Има изключения от закона, когато имаме обучения и мисии има обществени поръчки, но не за хранителни продукти, а за готова храна – кетъринг. Това са две различни услуги, е позицията на Пейков.   Пейков призна, че има дупка в законодателството, но не посочи дали се нарушава Законът, като се изплаща левовата равностойност на военните.", "date": "2018.12.10", "title": "Армията е без доставчик на храна от 3 години"}
{"url": "https://duma.bg/sotsialnite-buntove-podklazhdat-natsionalizam-n181055", "text": "Често социалното напрежение сред обществото избива в избор на националисти във властта. За това предупреди в ефира на Нова тв бившият външен министър Ивайло Калфин. Той коментира бунтовете във Франция и влиянието им върху обществените настроения в цяла Европа.  Протестите във Франция изпращат сигнали на всяка една страна в ЕС по отделно, смята Калфин. Трупа се социално напрежение. Много често то избива чрез избори и избора на националисти, допълни той. Засега обаче Калфин не смята, че напрежението във Франция може да се прехвърли към други европейски държави. И там обаче бунтът може да оттекне в избор на популисти. Такива вълнения имат ефект донякъде. В един момент се поставя въпроса дали това правителство знае какво прави или чака да му кажат нещо от улицата и тогава вече се стига до оставка на правителството. Самият президент Макрон дойде на основата на отрицанието на политическите сили във Франция и на практика разби политическия модел. Сега хората видяха, че няма магически решения и продължават да настояват с исканията, което не мисля, че предвещава много дълъг живот на правителството, коментира Калфин. По думите му факт е, че хората търсят представителство, но не го намират. Няма нови хора във властта. Новото са националистите във властта, това се наблюдава в цяла Европа. Подобна е позицията и на проф. Анна Кръстева. В Европа има недоверие към елитите, подчерта политологът пред БиТиВи. В момента няма вдъхновяващ реформаторски лидер, Европа трябва да разбере че в момента европейския проект е в ръцете на гражданите, не в ръцете на лидерите, посочи проф. Кръстева. Макрон дойде с огромни обещания, с това да реформира страната, но част от тези реформи се възприемат от гражданите като политики за богатите, сочи анализът на политологът. Затова много граждани, независимо от насилието, подкрепят „жълтите жилетки“, защото има едни фундаментални дисбаланси, които откриват. Според Кръстева развитието на една страна трябва да се усеща равномерно от всички социални групи. Тя добави, че протестите са движение без лидери и че говорителите им са избрани случайно, а президентът няма как да преговаря с някого.  ", "date": "2018.12.10", "title": "Социалните бунтове подклаждат национализъм"}
{"url": "https://duma.bg/otkriha-nay-stariya-shtam-na-chuma-v-evropa-n181013", "text": "Ужасяваща болест, известна само като \"чумата\" може да помогне при разгадаването на мистерия, която озадачава учените от години, съобщи Си Ен Ен. Преди 5000 до 6000 г. земеделски общности от неолитната епоха в Европа драстично намаляват и все още няма ясен отговор на въпроса защо. Екип от изследователи в Швеция обаче откри щам на чума, който вероятно частично е отговорен за измирането на огромен брой хора по това време. В доклада, публикуван в сп. \"Сел\", се описва откритието на най-старата позната до момента проба на чумна бактерия. Тя е била взета от генетичен материал на 5000 г., съдържащ се в скелета на 20-годишна жена, открит при разкопки край Гьокхем, Южна Швеция. Заедно със скелета на младата жена са открити останките на още 78 души от същия период. В един от скелетите също са открити следи от същия щам чума, и изследователите предполагат, че това е доказателство за епидемия. До момента учените предполагаха, че чумата е пристигнала в Европа с мигриращите племена от Евразийската степ, които в крайна сметка заменили Неолитните общности. Степите са обширна равнина, обрасла с тревиста растителност, която се простира от днешна Унгария през Украйна и Централна Азия до Източен Китай. Откритието, че чумата е достигнала северните части на Европа доста по-рано предполага, че заразата не се дължи на миграцията от Евразийската степ. В доклада учените посочват, че чумата се е зародила като човешка болест, а не като зараза, предавана от животните, най-вече в пренаселените поселища, които хората започват да изграждат преди 6000 години. Лошата хигиена, твърде големият брой хора, животни и храна на едно място, са спомогнали за развитието на болестта в опасен патоген. Разпространението на заразата в останалата част на Европа станало чрез търговските пътища.", "date": "2018.12.10", "title": " Откриха най-стария  щам на чума в Европа"}
{"url": "https://duma.bg/firma-obvini-mo-v-narushavane-na-zakona-za-obshtestvenite-porachki-n181056", "text": "Скандалът около храненето на военнослужещите се разраства. След като стана ясно, че обществената поръчка за фирма-доставчик към МО е блокирана отдавна, днес една от фирмите открито обвини министерството в нарушаване на Закона за обществените поръчки. От компанията \"Чех Груп\", участник в процедурата, алармира, че МО няма право да поставя ограничения пред кандидатите относно региона, в който се произвеждат продуктите. По-рано, пред БиТиВи, вицепремиерът е военен министър Красимир Каракачанов обясн, че от МО искат да въведат изикване предлаганите храни да са само от български производителите. Към момента процедурата за избор на доставчик и прекратена, според запознати, става въпрос за лобистки интереси. От фирмата \"Чех груп\" предупредиха: ако в условията на обществена поръчка бъде включено изискване за участие единствено на производители на храни от съответния регион, то това ще противоречи на принципа на равнопоставеност и недопускане на дискриминация и принципа на свободна конкуренция от Закона за обществените поръчки. По този начин ще бъде ограничено участието на всички търговци на хранителни продукти, както от България, така и от страните в ЕС, както и на всички производители, с изключение на производителите от съответния регион. Това заяви представител на ДЗЗД “Чех Груп“ и участник в прекратената процедура за храни на МО Йосиф Новосад по повод изказването на военния министър Красимир Каракачанов, с което даде заявка, че изхранването на БА ще се извършва само от местни производители. Изрично в член 10, ал. 1 от същия закон е упоменато, че „кандидат или участник в процедура за възлагане на обществена поръчка може да бъде всяко българско или чуждестранно физическо или юридическо лице или техните обединения, както и всяко друго образувание, което има право да изпълнява доставки, съгласно законодателството на държавата, в която то е установено“. Ние сме производители на мляко и млечни продукти, меса и месни продукти и независимо от това нашето участие в поръчката беше осуетено, с нейното прекратяване, коментира Йосиф Новосад, цитиран от Фокус. Опитите да се лансират производители при методиките за оценка или критериите за допустимост бяха правени от МО за периода от 2004 до 2009. Това доведе до спечелване на съответните поръчки от същите участници, както в досегашната процедурата. Всички ние разкрихме производства, създадохме работни места и това продължава и към настоящия момент, но министърът или съветниците около него решават да върнат нещо, което е отречено от преди 10 години. Подчертавам, че във всяка обществена поръчка могат да участват, както местни български фирми, така и чуждестранни, извършващи дейност на територията на ЕС, казва още Новосад. По отношение на цените, при които се доставят хранителните продукти, МО само беше определило максимална отстъпка в рамките на 10%, която може да оферираме от цените на САПИ. Независимо, какъв статут имаш, производител или търговец ти си длъжен да оферираш минимална цена до минус 10% от цената на САПИ. Настоящата процедура, прекратена от МО не отчита необходимите количества и асортимент на поделенията крайни получатели, а единствено състезанието е, какъв процент отстъпка ще бъде офериран. Затова, всякакви промени в личния състава на въоръжените сили и промяна в тяхното местонахождение не влияят на оценката на кандидата. Тази методика министерството само си е измислило и три години по-късно решава, че не му е изгодно, без да се съобрази, че именно за този период ние като производители сме поддържали нашите предприятия и сме осигурили работни места, е позицията на фирмата. От 2015 г. до днес всички военни хотели и военно-почивни домове извършват хранене в обектите си без да прилагат ЗОП, без да се съобразяват с изискванията на Закона за храните по отношение на проследяемост на качеството и безопасността им. Закупуват се храни от нерегламентирани доставчици и от такива, които нямат правно основание да извършват доставки в тези обекти. Голяма част от тези обекти са регистрирани по Закона за храните и подлежат на проверка от БАБХ. Защо досега нито един контролен орган не е установил нарушения при избора на доставчици? Защо тези, които са извършвали доставки не са били проверени?, питат още от \"Чех груп\". Късмет е, че до този момент няма натровени хора, но рискът за безопасността и здравето на клиентите остава. Липсата на контрол и проследяемост по цялата хранителна верига – от доставчик през кухните, подготвящи готова храна до крайния клиент представлява потенциална опасност за здравето на всеки военнослужещ, предупреждават от фирмата.", "date": "2018.12.10", "title": "Фирма обвини МО в нарушаване на Закона за обществените поръчки"}
{"url": "https://duma.bg/za-58-ot-balgarite-koruptsiyata-prodalzhava-da-raste-n181057", "text": "Корупцията в България расте, а това е основна причина за недоверието в институциите у нас. Това са изводите от проучване на агенция АФИС по темата. На въпроса, „Според вас, нараства, намалява или остава на същото ниво корупцията в България?“, през  декември 58% отговарят, че нараства, а пет пъти по-малко – 11%, че намалява. Окобо 32% смятат, че тя остава на същото ниво. Едва 20% имат доверие в съдебната система, 68 на сто не й се доверяват. Според 43% от анкетираните най-силна е корупцията именно в правосъдието. За 34 на сто това са митниците, 24% посочват здравеопазването, 19% - полицията, 17% - партиите, други 17% - администрацията на министерствата, 10% - общинските администрации, 8% - държавните фирми, 6% - образованието и 2% други сфери. Вижда се, че самото правосъдие води в класацията. Новият орган – Комисията за противодействие на корупцията и за отнемане на незаконно придобитото имущество (КПКОНПИ), заедно със специализираната прокуратура и съд посегнаха на представата за недосегаемост на богати или натоварени с власт лица. Въпреки това, само 17% отговарят положително на въпроса, дали имат доверие на Комисията, а 66% заявяват, че нямат. Възприятието за задълбочаване на корупцията в обществото е свързано с политическа ориентация, но не може да се сведе до партийни пристрастия. Сред хората, които биха гласували за ГЕРБ, позитивното възприятие има само лек превес (26% отговарят, че тя нараства, а малко повече – 30% смятат, че намалява, докато 42% не виждат промяна; съотношението е 1 към 1,2). По друг начин погледнато, почти цялото (70%) позитивно мнение е капсулирано в електората на управляващите. А сред неангажираните избиратели (отговорили с „Други“, „Не съм решил“, „Не отговарям“, „Няма да гласувам“), оценката е дори по-негативна (60% смятат, че корупцията набира сила), отколкото средната за всички електорални групи. Тъй като голяма част от разкритията от изборите насам идват от депутати на БСП, очаквано потенциалният електорат на БСП е особено категоричен. Съотношението между двата отговора е 68% към 3% или 22 към 1). Така че разбивката по партии показва връзка в обратна посока: усещането за корупция не толкова е отражение на пристрастия, колкото обратно, „размеква“ подкрепата за управляващите партии, се казва в анализа на АФИС. Ред явления като корупция, покупка на влияние, въздействие на парично подплатените интереси върху властта и медиите имат общ корен в социалното неравенство и неизбежното му преливане в гражданско. При зрелището на сблъсък между правосъдие и хора, притежаващи капитал, възприятията се влияят и от репутацията на втория протагонист. Затова въпросът не е само морален, а включва и равносметка, доколко изобщо е била полезна за България политиката на приватизация и създадените от нея отношения между хората, коментират социлозите. При зададен въпрос, „Доколко беше полезна приватизацията за България?“, само 3% отговарят, че тя е била изцяло полезна. Още 6% смятат, че е била предимно полезна. Противоположният полюс има много по-голяма тежест – 32% оценяват, че е била изцяло вредна и още 26% – предимно вредна. Диференцирана оценка според конкретния случай („понякога полезна, друг път – вредна“), дават 23% от хората. Сумарно, 9% я смятат за изцяло или предимно полезна, а шест пъти повече (58%) – за изцяло или предимно вредна.", "date": "2018.12.10", "title": "За 58% от българите корупцията продължава да расте"}
{"url": "https://duma.bg/kevin-hart-otkaza-da-vodi-oskarite-n180994", "text": "Кевин Харт отказа да води церемонията по награждаването на филмовите награди \"Оскар\" през 2019 г. Според него причината за това е вълната на възмущение от отрицателните изявления на американския актьор относно сексуалните малцинства, предаде ТАСС. \"Взех решение да се откажа от ролята на водещ на оскарите, защото не искам вниманието да бъде съсредоточено срещу мен в нощта, в която ще бъдат почетени много невероятни и талантливи творци\", уточни Харт, извинявайки се за изявленията си в миналото относно общността на сексуалните малцинства. 91-вата церемония по връчване на наградите \"Оскар\" за филмови постижения през 2018 г. ще се състои на 24 февруари 2019 г. в \"Долби тиатър\" (Холивуд, Лос Анджелис).", "date": "2018.12.10", "title": "Кевин Харт отказа да води оскарите"}
{"url": "https://duma.bg/razdavat-nagradi-za-savremenniya-prochit-na-istoriyata-za-pinokio-n180996", "text": "Награждаването на победителите в ХIII национален Коледен литературен конкурс за есе на Столичната библиотека (СБ) \"Дългият нос на Пинокио и ютюбърите\" ще се състои на 13 декември, четвъртък, от 17 ч. в Мраморното фоайе, а входът е свободен. Призьорите ще избере жури в състав: председател - проф. д-р Алберт Бенбасат, преподавател в Софийския университет \"Св. Климент Охридски\", и членове - Юлия Спиридонова, номинирана за наградата \"Астрид Линдгрен\" (2017), и Йовка Иванчева, ръководител сектор \"Културни и проектни дейности“ в Столичната библиотека. Конкурсът \"Дългият нос на Пинокио и ютюбърите\" (За връзката между фалшивите новини и дългия нос... или съвременен прочит на историята за Пинокио) се организира от СБ и Народно читалище \"Св. София 1997\".", "date": "2018.12.10", "title": "Раздават награди за съвременния прочит на историята за Пинокио"}
{"url": "https://duma.bg/novo-video-na-lettsite-s-kupon-i-vhod-svoboden-n180995", "text": "Пънк-рок групата \"Летците\" ще представи своя трети видеоклип на 21 декември в столичната зала \"В парка\" (малкото НДК), а входът е свободен. В концерта ще се включат ска-пънк веселяците от No Project Band, които също работят върху втория си албум. Двете банди обещават голям купон в предпразничните дни. Видеото на \"Това съм аз\" е към първия сингъл от предстоящия втори албум. В клипа участват певицата Михаела Анастасова (Missher), Емил Братанов (журналист) и Радослав Колев. Бандата \"Летците\" е създадена през 2011 г. в град Сливница и в последните години се появява все по-често на българската пънк-рок сцена. Преди две години момчетата издадоха дебютния си албум \"Голямата игра\", като пуснаха и клипове към две от песните - \"Докога\" и \"Искам\".", "date": "2018.12.10", "title": " Ново видео на \"Летците\" с купон и вход свободен"}
{"url": "https://duma.bg/prezident-si-kupuval-malchanie-n181014", "text": "Американското министерство на правосъдието обяви, че президентът на САЩ Доналд Тръмп е разпоредил изплащане на незаконни възнаграждения, за да купи мълчанието на две жени, чиито твърдения за извънбрачни връзки са заплашили неговата предизборна кампания. За първи път прокурори свързват Тръмп с федерално престъпление. В документ, внесен в съда, прокурорите казват, че бившият адвокат и посредник на Тръмп Майкъл Коен е уредил тайни плащания в разгара на кампанията през 2016 г. \"в съответствие с и под ръководството\" на Тръмп.", "date": "2018.12.10", "title": "Президент  си купувал  ...мълчание"}
{"url": "https://duma.bg/top-savetnik-na-tramp-napuska-n181015", "text": "Президентът Доналд Тръмп съобщи, че най-близкият му съветник, началникът на канцеларията му Джон Кели, ще напусне поста в края на годината. Кели е генерал от морската пехота от резерва, който стана началник на канцеларията на Тръмп през юли 2017 година. Тръмп не посочи кой ще е приемникът на Кели, но заяви, че до ден-два ще обяви името му, съобщиха Асошиейтед прес и Франс прес. Според американски медии това може да бъде Ник Ейърс - 36-годишният началник на канцеларията на вицепрезидента Майк Пенс. През последните дни имаше спекулации, че Кели ще подаде оставка заради влошаване на отношенията с Тръмп. Бившият министър на вътрешната сигурност Джон Кели бе натоварен със задачата да внесе ред в Белия дом, когато пое поста от Райнс Прибъс. В излязлата неотдавна книга на американския журналист Боб Удуърд \"Страх: Тръмп в Белия дом\" Кели е цитиран да нарича Тръмп \"идиот\". \"Безсмислено е да опитвам да го убедя в каквото и да било. Той е излязъл от релси. Живеем в лудост. Не зная изобщо защо сме тук. Това е най-лошата работа, която съм имал\", е цитиран да казва Кели. Той отрече да е правил подобни коментари, но слуховете, че отношенията между двамата се влошават, продължиха, отбеляза ДПА. Това е втората голяма промяна в администрацията, която Тръмп прави след междинните избори на 6 ноември, след като министърът на правосъдието Джеф Сешънс подаде оставка миналия месец по искане на Тръмп.", "date": "2018.12.10", "title": " Топ съветник на Тръмп напуска"}
{"url": "https://duma.bg/sblasatsi-v-kanada-zaradi-pakta-na-oon-n181016", "text": "Стотици демонстранти - противници на присъединяването на Канада към Пакта на ООН за миграцията и проимигрантски активисти - излязоха на демонстрации пред парламента в Отава, съобщи Франс прес. Около 200 членове на крайнодесни организации и стотина контрадемонстранти си размениха обиди на заснежената ливада пред парламента на Канада. В началото на проявата имаше схватки между демонстрантите, но полицията за борба с безредиците се намеси бързо и раздели двата лагера. Един протестиращ бе задържан. Едната група скандираше: \"Откажете пакта за миграцията\", а другата - \"Бежанците са добре дошли, расистите да си ходят вкъщи\". Текстът на необвързващото споразумение на ООН за миграцията ще бъде официално приет на 10 и 11 декември в мароканския град Маракеш.", "date": "2018.12.10", "title": "Сблъсъци в Канада  заради Пакта на ООН"}
{"url": "https://duma.bg/premiera-n181002", "text": "Софийската премиера на \"Дневникът на един (татко) звероукротител\" от Калоян Явашев премина в забавна атмосфера. Водещ бе главният редактор на издателство \"Софтпрес\" Димитър Риков, който направи оживен разговор с автора и му поднесе няколко изненади. Калоян Явашев се оказа изключително благоприятен за интервюиране заради вродения си талант да разсмива публиката в стил one man show. Един от съветите на Явашев от опита му на баща на три деца и дресьор на папагали беше приет с аплодисменти и смях от публиката: \"Най-важното правило е: не събирайте деца и папагали на едно място.\"", "date": "2018.12.10", "title": "Премиера"}
{"url": "https://duma.bg/simfonieta-sofiya-s-muzikalna-koledna-magiya-n181001", "text": "Концерт на \"Симфониета \"София\" под наслов \"Музикална Коледна магия\" организира Общинският културен институт \"Надежда\" с подкрепата на Столичната община на 11 декември от 19 ч. в зала \"България\". Диригент ще бъде Свилен Симеонов, солисти са Ангел Станков - цигулка, Анатоли Кръстев - виолончело, Влатко Везенкович - обой, и Джорджи Аладжозовски - фагот. В програмата: Увертюра \"Zaide\" от Моцарт, \"Sinfonia concertante\" за цигулка, виолончело, обой, фагот и оркестър от Хайдн, Симфония 2 D dur, op. 36 от Бетовен.", "date": "2018.12.10", "title": "\"Симфониета \"София\" с музикална коледна магия"}
{"url": "https://duma.bg/dumi-i-grafiti-ot-boris-hristov-i-milko-bozhkov-n181000", "text": "Галерия \"УниАрт\" на Нов български университет представя библиографско издание на Борис Христов и Милко Божков (до 11 февруари 2019). На 11 декември от 17 до 20 ч. гостите на университетската галерия ще имат възможност да се срещнат с кураторите Добромира Терпешева и Росена Иванова и да се запознаят с експозицията. В арт пространството ще може да бъдат видени 31 графики на художника Милко Божков, придружени от стиховете на Борис Христов, събрани в изданието \"Думи и графити\", което произлиза от колекцията на проф. Богдан Богданов.", "date": "2018.12.10", "title": "Думи и графити от Борис Христов и Милко Божков"}
{"url": "https://duma.bg/hristo-stoichkov-nosi-zlatnata-topka-v-pet-grada-n180999", "text": "Малко повече от месец, след като на пазара се появи биографичната книга ДХристо Стоичков. ИсториятаУ (изд. \"Софтпрес\"), най-великият български футболист на ХХ век е подготвил нова изненада на феновете. Христо Стоичков ще донесе в България оригиналната статуетка на Златната топка, която сп. \"Франс футбол\" му връчи през 1994 г. Тя ще бъде с него по време на турнето в пет града за представяне на биографията, написана в съавторство с журналиста Владимир Памуков. Началото ще бъде дадено на 12 декември в София от 16.30 ч. в зала 6 на НДК. Книжният тур ще продължи на 13 декември от 17,30 ч. в хотел \"Тримонциум\" в Пловдив, в Ямбол на 15 декември в зала \"Диана\" от 18 ч. Последните засега събития са в Бургас в Гранд хотел и СПА \"Приморец\" на 16 декември и във Варна в \"Гранд мол\" на 18 декември, и двете с начален час 18.", "date": "2018.12.10", "title": "Христо Стоичков носи Златната топка в пет града"}
{"url": "https://duma.bg/septemvri-obarna-dunav-v-bitkata-na-danoto-n180991", "text": "Септември обърна Дунав с 2:1 в опашкарското дерби на XIХ кръг в Първа лига. Столичани стигнаха до първия успех за декември и общо 4-ти за сезона след голове на Стилиян Николов (50) и Крис Гади (72). Преди това пред погледа на националния селекционер Петър Хубчев Борислав Балджийски (17) изведе \"драконите\" с великолепен удар от 25 м. Така Септември догони именно русенци в класирането, но не и без късмет. Пред празните трибуни на Националния стадион реферът Радослав Гидженов не отсъди чиста дузпа за игра с ръка на румънеца Алесандру Бенга, а при последвалата атака Гади отбеляза победния гол. \"Този път съдията ни помогна. Всеки уикенд има по 7-8 спорни положения. Всеки иска съдията да свири за него, но нека не забравяме, че реферите взимат решения за части от секундата. Ние гледаме повторенията и ни е по-лесно. Не мисля, че изиграхме силен двубой, но момчетата се стараха\", обяви помощник-треньорът на Септември Мариян Христов.", "date": "2018.12.10", "title": "Септември обърна Дунав  в битката на дъното"}
{"url": "https://duma.bg/bitalonistite-ni-na-krachka-ot-tochkite-v-presledvaneto-n180987", "text": "Биталонистите на България останаха на крачка от точките в преследването на 12,5 км от Световната купа в Поклюка. В последния старт от кръга в словенския курорт Владимир Илиев завърши 42-ри, Красимир Анев 44-ти, а Антон Синапов остана 53-ти от общо 56 финиширали. Точки за класирането се дават на първите 40, а нашите не стигнаха до тях заради лоша стрелба. Илиев сбърка 4 пъти на рубежа и пресече финала на 3:20,0 мин. от победителя Йоханес Тингес Бьо (Нор). Анев не улучи 5 от 20-те мишени и остана на 3:37,2 мин. Синапов пък направи 5 пропуска и завърши на 5:05,9 мин. Бьо триумфира с време 30:20,4 мин. въпреки 3-те наказателни обиколки. Той изкова успеха след вълнуващ финален спринт. Норвежецът водеше в голяма част от надпреварата, но допусна 2 грешки при последното си посещение на рубежа, което даде шанс на Александър Логинов (Рус) и на Кентен Фийон Майе (Фр) да се доближат до него. Във финалната обиколка обаче руснакът падна и така се лиши от победата. Стрелялият без грешка французин застигна Бьо, но фотофинишът отсъди в полза на скандинавеца. Логинов остана 3-ти с 1 грешка и само на 1,9 сек. Доминаторът в биатлона Мартен Фуркад не стигна финала, след като сгреши 2 пъти при последното влизане на рубежа и общо 4, се отказа, за да пести сили. Следващата Световна купа е в Хохфилцен, Австрия, от четвъртък до неделя. В общото класиране води Йоханес Бьо със 156 т., пред Симон Едер (Ав) 123, Антонен Гигона (Фр) 119. Фуркад е 11-и със 77, а Синапов - 40-и с 22 т. от 19-ото място в първия индивидуален старт в четвъртък. Анев е 47-и с 13 т. от 28-ото място в спринта, където Илиев завърши 33-и и с 8 т. е 52-ри в генералното класиране. ", "date": "2018.12.10", "title": "Биталонистите ни на крачка от точките в преследването"}
{"url": "https://duma.bg/grisho-se-opravdava-za-sofiya-oupan-poluchil-nad-700-000-lv-ot-darzhavata-n180986", "text": "Най-добрият ни тенисист Григор Димитров се оправда, че отказът му да участва на \"София оупън\" в началото на февруари 2019 г. е бил разбран неправилно. Преди дни в интервю за бТВ той нарече надпреварата в \"Арена Армеец\" \"частна\". Вчера в социалните мрежи обаче той се изрази на английски и отново беше упрекнат от феновете си. \"Радвам се, че се организира тенис събитие от ранг АТП 250 в родната ми страна. Участието ми в него през 2017 г. и късметът да го спечеля бяха много специален момент в живота ми и невероятен връх в кариерата ми. Моите коментари бяха свързани с нивата под АТП Тура и в съзнанието ми беше нуждата Българската федерация по тенис да организира повече турнири за по-ниските нива на родните тенисисти, за да се поощри развитието им. Уважавам усилията на Dubai Duty Free да организира събитието в София и им пожелавам всичко най-добро през 2019 г. и по-нататък. Надявам се да развиваме тениса в България в близко бъдеще\", написа Гришо. Той обаче така и не даде по-логично обяснение за отказа си, защото всички турнири на АТП са именно частни. Изключение правят само тези от Големия шлем, субсидирани и от държавите домакини. През кариерата си Димитров е получил около 700 000 лв. от държавата. Последно му бяха отпуснати 100 000 лв. за олимпийска подготовка за Рио 2016, където отпадна още на старта, и поради това бе нападнат от високия скачач Тихомир Иванов, вбесен от надменното поведение на хасковлията към останалите ни олимпийци.  В периода от 2007 до 2013 г., като състезател на Черно море-Елит при юношите и младежите, клубът чрез спонсори и община Варна го е подпомогнал с други 120 000 лв.", "date": "2018.12.10", "title": "Гришо се оправдава за \"София оупън\",  получил над 700 000 лв. от държавата "}
{"url": "https://duma.bg/rezultati-n180989", "text": "XVIII кръг: ЦСКА-Сф - Лудогорец 1:1  0:1 Кешерю (28) 1:1 Десподов (67), ЧК: Сисиньо (90-Л).   XIX кръг Верея - ЦСКА-Сф 0:1 Тиаго (27); Септември - Дунав 2:1 0:1 Балджийски (17) 1:1 Николов (50) 2:1 Гади (72), ЧК: Васев (83-Д); Черно море - Локо Пд 2:0 1:0 Илиев (6-д) 2:0 Кики (42); Ботев Вр - Берое 0:1 Камбуров (24-д); Левски - Етър 2:1 0:1 Батрович (8) 1:1 Скерлев (20-авт) 2:1 Буш (54); снощи: Лудогорец - Славия; днес, 17.30 Ботев Пд - Витоша Б (Диема спорт).  1. Лудогорец 18 14 3  1 38:12 45  2. ЦСКА-Сф 19 13 3  3 33:7 42  3. Левски 19 13 2  4 39:16 41  4. Берое 19  9 6  4 27:14 33  5. Ботев Пд 18 10 2  6 27:16 32  6. Черно море 19  9 3  7 27:29 30  7. Етър 19  8 3  8 20:22 27  8. Ботев Вр 19  7 3  9 22:28 24  9. Локо Пд 19  6 4  9 16:21 22 10. Славия 18  5 6  7 16:20 21 11. Витоша Б 18  6 1 11 14:28 19 12. Дунав 19  4 3 12 21:35 15 13. Септември 19  4 2 13 18:37 14 14. Верея 19  0 5 14 9:42  5 XX кръг: петък, 17.30: Славия - Верея (Диема спорт); събота, 12.30: Витоша Б - Черно море (Нова спорт); 15.00: Локо Пд - Ботев Вр (Диема спорт); 17.30: Берое - Левски (Диема спорт); неделя, 12.30: Етър - Септември (Диема спорт); 15.00: Дунав - Лудогорец  (Диема спорт); 17.30: ЦСКА-Сф - Ботев Пд (Диема спорт). Кариана - Ботев Гъл 3:0 1:0 Матадос (50) 2:0 Илиев (61) 3:0 Мичев (89); Пирин - Царско село 1:3 1:0 Благов  (6) 1:1 Тенев (30) 1:2 Минчев (38-д) 1:3 Манев (45+1); Черноморец Бч - ЦСКА 1948 0:0; Локо Сф - Монтана 0:1 С. Георгиев (42); Несебър - Добруджа 3:1 0:1 Андонов (56) 1:1 Апостолов (59) 2:1 Халил (70) 3:1 Апостолов (77); Струмска слава - Арда 1:3 0:1 Законов (52) 0:2 Осман (61) 0:3 В. Христов (74) 1:3 Карадайъ (90+3-авт); Литекс - Поморие 3:0 1:0 Бонев (63) 2:0 Капитанов (88) 3:0 Тафраджийски (90+2), ЧК: Г. Д. Петков (65-П); днес, 14.00: Локо ГО - Лудогорец-2.  1. Царско село 17 15 1 1 41:14 46         2. Монтана 17 11 6 0 30:9 39         3. Арда 1924 (Кърджали) 17 9 4 4 22:10 31  4. ЦСКА 1948 17 7 8 2 17:11 29     5. Литекс 17 7 4 6 23:16 25         6. Поморие 17 7 3 7 23:28 24         7. Черноморец 17 6 5 6 15:17 23         8. Несебър 17 5 5 7 22:27 20         9. Ботев Гъл 17 5 4 8 17:20 19    10. Локо Сф 17 4 7 6 10:13 19 11. Стр. слава 17 5 4 8 22:28 19 12. Лудогорец-2 16 5 4 7 18:25 19 13. Локо ГО 16 5 2 9 17:26 17        14. Пирин 17 5 1 11 16:29 16    ----------------------------------------------------- 15. Кариана 17 4 30 15:21 15    16. Добруджа 17 1 7 9 7:21 10  XVIII кръг: 23 февруари 2019: ЦСКА 1948 - Кариана; Ботев Гъл - Струмска слава; Арда - Литекс; Поморие - Пирин; Царско село - Несебър; Добруджа - Локо ГО; Лудогорец-2 - Локо Сф; Монтана - Черноморец Бч. Футбол по Диема спорт 17.30 Ботев Пд - Витоша Б по Диема спорт 2 22.00 Евертън - Уотфорд по Макс спорт 2 22.00 Атлетик Б - Жирона по Евроспорт 1 Снукър 14.45 и 20.45 Открито първенство на Шотландия по Евроспорт 2 Фигурно пързаляне 16.45 Гран при във Ванкувър (галавечер)", "date": "2018.12.10", "title": "Резултати"}
{"url": "https://duma.bg/tsarsko-selo-zimuva-na-varha-n180990", "text": "Отборът на Царско село узакони за пореден път лидерската си позиция и ще зимува на върха с удобна преднина от 7 т. пред преследвача Монтана. Тимът, воден от Никола Спасов, обърна изпадналия от елита Пирин с 3:1 в Благоевград и впечатлява със 7-ия пореден и общо 15-и успех. Отборът на Стойне Манолов има само 1 равен и 1 загуба в битката за първото място, което гарантира и директна промоция в елита.  Монтана, който също не крие амбициите си да се завърне в елита, спечели дербито на последния есенен кръг, като се наложи с 1:0 над Локо Сф в столичния квартал \"Надежда\" с гол на юношата на Левски Сергей Георгиев (42). Воденият от Ферарио Спасов отбор е единственият в професионалния ни футбол, който не познава горчивината на загубата през есента - 11 победи и 6 равни, които обаче го отдалечават чувствително от лидера. Утешение  за тима от Северозапада е, че единствен съумя да победи \"царете\" - с 2:0 през септември, но и с 8-те точки аванс пред третия  Арда. Тимът от Кърджали също е с амбиции да нахлуе в елита и за целта привлече бившите национали, играли и зад граница, Венци Христов, Пламен Крумов, Борислав Стойчев,  но засега води битки най-вече за третото място със започналия амбициозно ЦСКА 1948.  Футболистите на Стойчо Стоев надиграха с 3:1  Струмска слава в Радомир и дръпнаха с 2 т. на \"червените\", които намалиха сериозно оборотите и в последния кръг не успяха да надвият като гости дори скромния Черноморец Балчик, сякаш за да засилят слуховете, че са пред закриване след края на сезона.  Тръгналият също с големи амбиции столичен Локомотив показа, че парата му спада и е далеч от битките за баражите към елита. През лятото \"железничарите\" изпуснаха да се завърнат при майсторите в последните минути на плейофа, а сега са на 12 т. от третата позиция и в оставащите 13 кръга напролет шансовете им да намерят място в тройката са илюзорни.  Единственият селски тим при професионалистите Кариана Ерден пък прегази с класика Ботев Гълъбово и е само на точка от Пирин и на 2 от Локомотив (Горна Оряховица) в битката за измъкване от опасната зона. ", "date": "2018.12.10", "title": "  Царско село зимува на върха"}
{"url": "https://duma.bg/kobrata-podpisa-s-legendata-bob-arum-n180988", "text": "Кубрат Пулев вече е клиент на легендарния промоутър Боб Арум и неговата агенция TR Boxing. 87-годишният американец е в бизнеса от 1966 г. и доби световна популярност преди половин век с организацията на мачовете на Мохамед Али, както и на Джордж Форман, Ивендър Холифийлд и на други от най-известните боксьори, особено в тежка категория, както и на \"Златното момче\" Оскар де ла Оя. Арум организира и \"Мача на века\" между Мани Пакиао (Фил) и Флойд Мейуедър-младши (САЩ) - най-скъпоплатеното спортно събитие, което се проведе на 2 май 2015 г. в Лас Вегас. Сред клиентите му е и най-скъпоплатеният спортист на планетата в момента Канело Алварес (Мекс). Легендарният промоутър изрази удоволствието си от подписването на официален договор с Кубрат Пулев, когото ще представлява заедно с Ивайло Гоцев. Като първа стъпка от контракта ще бъде организиране на мач на Кобрата в САЩ през март, който ще бъде излъчван в световен мащаб от ESPN. Арум обяви, че още догодина Пулев не само ще се бие за световната титла на Антъни Джошуа, но и ще бъде новият шампион. \"За нас е удоволствие и привилегия да сме част от екипа на Кубрат Пулев - следващия световен шампион. В следващите 3 месеца ще организираме негов двубой срещу някой от топ бойците в категорията, а по някое време през 2019 г. той ще се бие за световната титла. Първият двубой, на който бях промоутър, беше на Мохамед Али за титлата в тежка категория, а сега, на 87-годишна възраст, ще промотирам новия шампион в дивизията\", обяви легендарният промоутър. Според него чрез подкрепата на ESPN и мачовете на Пулев ще бъдат излъчвани в целия свят. \"Наскоро излъчихме битката на Кубрат с братовчеда на Тайсън Фюри - Хюи, като всички в ESPN бяха впечатлени от уменията и характера на Кубрат. Така че се свързах с моя приятел Ивайло (Гоцев) и Джон (Уирт, ръководител на Epic Sports) и го направихме - Кубрат ще се боксира в Щатите по ESPN. Това е страхотно и така ще прогресира боксът, а тази вечер ще я запомните, защото през 2019 г. ще имаме нов световен шампион\", каза с усмивка знаменитият американец.  Кобрата също изрази радост от подписването на договор с Арум. „Много съм щастлив да съм тук и да работя с „Топ Ранк”. Започвам да тренирам тук и мисля, че ще имаме голямо бъдеще заедно”, заяви българинът. Той бе съпровождан от живеещия в Щатите мениджър Ивайло Гоцев и бе категоричен, че се готви да стане световен шампион в САЩ. „След ерата Кличко сега е много интересно. Имаме 5-6 топ боксьори. Аз съм тук, ще се бия тук. През следващата година ще се опитам да стана световен шампион тук. Джошуа, Фюри са добри боксьори - Тайсън, не Хюи. Защото аз победих Хюи Фюри, може би следващия път и Тайсън. И Джошуа, и Фюри са добри боксьори. Уайлдър също. Но няма толкова добра техника.  Мисля, че аз съм по-добър”, заяви 37-годишният софиянец.  \"Благодаря на Боб Аръм, защото наистина боксьорите в тежка категория са обратно в играта и Боб промотира именно такива. Ние му предоставихме най-добрия европейски боксьор в категорията, най-техничния, официален претендент за титлата на IBF. Искаме да излезем на ринга срещу Антъни Джошуа и се надявам това да стане в \"Медисън Скуер Гардън\" в Ню Йорк или в \"Т-Мобайл Арина\" в Лас Вегас. Те постоянно повтарят, че на \"Уембли\" са у дома си, но ние искаме да доведем най-големите сблъсъци в тежка категория в САЩ. А Супермен, който е до мен, ще се изправи пред това предизвикателство\", добави Гоцев.", "date": "2018.12.10", "title": " Кобрата подписа с   легендата Боб Арум"}
