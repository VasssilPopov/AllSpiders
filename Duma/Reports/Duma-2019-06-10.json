{"url": "https://duma.bg/kongresat-shte-reshava-dali-da-ima-pryak-izbor-na-lider-na-bsp-n193591", "text": "Националният съвет (НС) на БСП реши да предложи на делегатите на заседанието на конгреса на партията, който ще се проведе в неделя, точката за начало на пряк избор на лидер на партията да отпадне от дневния ред. Тя беше поискана от Корнелия Нинова след оставката й. За новото предложение, в рамките на дискусията по организационната подготовка на конгреса, гласуваха 52 души, 12 бяха против, а 2 се въздържаха. Същите членове на НС на осмия час от заседанието гласуваха проект за решение конгресът да констатира прекратяване на правомощията на Нинова и да насрочи заседание на НС, който да избере временен председател.  Още в началото на пленума Чавдар Георгиев обяви, че 25 членове на НС внасят предложение за промени в устава, с които се предлага новият лидер да се избира от конгреса. Беше решено искането да бъде предложено на делегатите и те да решат дали да го включат в дневния ред на форума. Продължителни дебати предизвика проектът за политически доклад за резултатите от евровота и за участието на БСП в местните избори, предложен от работна група, водена от Валери Жаблянов. Мненията се люшкаха от позитивни до отрицателни. Критики към документа отправиха Сергей Станишев, Георги Пирински, Михаил Миков, Лъчезар Костов, Стоян Мирчев, Юрий Асланов. Станишев припомни, че през 2017 г. не е е бил направен анализ на загубата на изборите. \"Сега ситуацията се повтаря. Избори не се печелят или губят за един месец кампания, а за години\", обясни той. Стоян Мирчев предложи да отпадне цял раздел от доклада, свързан с работата на предизборния щаб. Деница Златева възрази, че не приема обвиненията, че кандидатите за ЕП са пренебрегнали европейската тема и са говорили само за националните проблеми, а Юрий Асланов разкритикува ИБ, че е пренебрегнало решението кампанията да бъде позитивна. В крайна сметка НС реши докладът да бъде допълнен като се отчете дискусията в събота и окончателния му вариант да бъде готов до днес вечерта. В работната група по дописването му бяха включени още хора и тя набъбна до 17 души. Беше отхвърлено предложението на Янаки Стоилов групата да се оглави Корнелия Нинова и на тази позиция остана Жаблянов. НС прие доклада на комисията по идейно и програмно развитие за ролята на \"Визия за Европа\" в предизборната кампания. В решението по документа стои изводът, че платформата е недостатъчно използвана от кандидатите в кампанията. НС прие още политическите изисквания и механизма за оценяване дейността на кметовете и съветниците от БСП и за издигане на кандидатите за местните избори. Бяха гласувани програмата и регламентът за провеждането на заседанието на 49 конгрес на БСП.  Междувременно Корнелия Нинова коментира пред журналисти избора на евродепутата Петър Витанов за ръководител на групата на депутатите от БСП в ЕП. Тя обясни, че решението е взето с тайно гласувано от петимата евродепутати. \"Няма решение на ИБ. Няма мое решение и изказване\", заяви Нинова. Тя посочи, че евродепутатите сами са направили своя избор. Възстановяване на старите уставни текстове конгресът да избира председателя, предлагат 25 членове на НС на БСП, сред които Димитър Дъбов, Ангел Найденов, Атанас Мерджанов, Красимир Янков, Георги Божинов и др. Основната промяна се предлага в чл. 16 от устава, като се запазва възможността и за пряк избор, но само по изрично решение на конгреса, и то когато това съвпада с пълен цикъл отчети и избори. Оставя се и вратичка - при оставане на по-малко от година до края на мандата конгресът да делегира това право на Националния съвет.", "date": "2019.06.10", "title": "Конгресът ще решава дали да има пряк избор на лидер на БСП"}
{"url": "https://duma.bg/gerb-shte-zashtitava-po-1-lev-na-glas-n193590", "text": "Парламентарната група на ГЕРБ ще защитава предложението на премиера Бойко Борисов партийните субсидии да бъдат намалени от 11 до 1 лев на глас на последните парламентарни избори, но очаква от другите политически сили да бъде намерен консенсус за решение за по-висока сума, обяви в интервю председателката на бюджетната комисия в парламента Менда Стоянова. Тя първо обясни, че е по-добре партиите да имат ясно финансиране от държавата, а не да получават пари от фондации, неправителствени организации и др., а после заяви: \"Премиерът е прав. ГЕРБ не може да търпи негативите върху нея\". Сега било ред на другите партии да проведат дебата и да стигнат до консенсус. \"Ако другите имат друго мнение, да вземат друго решение\", каза още Стоянова. БСП не е против намаляването на партийните субсидии, но не до 1 лев. Социалистите настояват за експертни и политически дебати как това да се случи, без да бъде застрашено функционирането на партиите. Това се казва в позиция на Националният съвет на партията, приета в събота. Отчитайки и силните обществени настроения срещу партийното финансиране, Националният съвет възложи на парламентарната група да започне консултации за намаляването на парите. Припомняме, че в четвъртък премиерът Бойко Борисов внесе в парламента проект за актуализация на държавния бюджет, който предвижда партийната субсидия да стане 1 лев на глас. Парламентарната бюджетна комисия одобри предложението на извънредно заседание още същият ден. Социалистите ще внесат в НС предложения в актуализацията на бюджета освен намаляването на субсдията от 1 юли да бъдат включени промени в социални плащания и данъчните закони. Те са свързани с намаляване на ДДС на мляко, месо, брашно и продукти от брашно на 5%, за данъчни облекчения за млади семейства с деца, които са работили и са внасяли осигуровки. От БСП ще настояват за преизчисляване на всички пенсии. Предлагаме с промени в КСО обезщетенията за майчинство и за отглеждане на дете до 2 години да бъдат обвързани с минималната заплата, а при раждане на 2 и 3 дете младите работещи родители да получат еднократна помощ от 10 минимални заплати, съобщи зам.-председателят на ПГ\"БСП за България\" Крум Зарков.", "date": "2019.06.10", "title": "ГЕРБ ще защитава по 1 лев на глас"}
{"url": "https://duma.bg/roditelite-na-arestuvanoto-momche-sami-viknali-sluzhbite-n193592", "text": "Родителите на 16-годишния ученик от Пловдив, който бе задържан в четвъртък заради съмнения в подготовка на атентат, сами са сигнализирали службите. Непълнолетният младеж, който е заподозрян за връзки с ИДИЛ (т. нар. \"Ислямска държава\") и предполагаема подготовка на терористичен акт, бе арестуван. Още в петък той бе пуснат от съда и оставен под надзора на психолози и социалните служби. Прокуратурата обаче настоява момчето да бъде държано в изолация в ареста и протестира решението. При обиските в дома на Мартин са открити различни компоненти на несглобена бомба. Намерени са също формули и схеми за синтезиране на взривни вещества от общодостъпни съставки. Подготвяната от него тръбна бомба е била използвана при атентатите в Белгия и в Сарафово. Според заместник главния прокурор Иван Гешев момчето се е радикализирало чрез интернет. Вербуването му от терористични организации е продължило около година, като става дума за единичен случай за радикализация, коментира Гешев. Нямало обаче потвърдена информация дали наистина е готвен атентат, тъй като психолозите продължават работата с детето. Прокурорът призова да се гледа като на случай с дете, което е жертва, а не извършител на престъпление. Момчето учи в елитна пловдивска гимназия и досега не е влизало в полезрението на службите. То е от добро семейство и няма данни да е имало връзки или контакти с представители на ислямистки среди. Родителите му забелязали промени в поведението му, разговаряли с него и установили, че чрез телефона си и сайтовете Мартин кореспондира с хора, за които прокуратурата твърди, че са от ИДИЛ. Затова те взели телефона на ученика и започнали сеанси при психолог. Бащата решава да се обърне към службите, защото не може да се справи сам, заяви вчера адвокатът на момчето Емил Велинов. Той изтъкна, че преди ареста Мартин е изведен от училището от баща си. Адвокат Велинов заяви, че момчето не е имало намерение да извърши атентат, не е имало мисъл да навреди на някого и е жертва на интернет. Според адвоката детето не е обучавано от \"Ислямска държава\", а кореспондирало онлайн с мъж от ДАЕШ на английски език, който му изпращал снимки.  Арабистът и експерт по тероризъм Владимир Чуков коментира, че това е първият случай у нас на вербуване на етнически българин и че това показа, че ние не сме бяло петно на картата. ", "date": "2019.06.10", "title": "Родителите на арестуваното   момче сами викнали службите"}
{"url": "https://duma.bg/pargov-potvardi-zhelanieto-na-bsp-turski-potok-da-mine-prez-balgariya-n193588", "text": "Потвърдих желанието на БСП, че \"Турски поток\" трябва да мине през България и АЕЦ \"Белене\" е необратим проект. Това каза председателят на Градския съвет на БСП в София Калоян Паргов след среща със световния шампион по шахмат Анатолий Карпов. \"Обсъдихме различни области, най-вече културното сътрудничество, възможностите за по-отчетливо присъствие на руската култура и изкуство в България, по-специално в София\", каза Паргов. Той припомни, че това е стара идея, а София има нужда от руска книжарница, руско кино - място, където да се задоволи гладът за руска култура. \"Не пропуснахме да потвърдим позицията на БСП след 2014 г., която и нашите представители от градската организация изразяват, за отмяна на санкциите срещу Русия. Както и той се изрази, докато Европа е объркана от тези санкции, скована, а Русия плаче, Америка се смее\", посочи Калоян Паргов. Според него държави като България, които са на опашката на ЕС, най-тежко понасят тези санкции. ", "date": "2019.06.10", "title": "Паргов потвърди желанието на БСП \"Турски поток\" да мине през България "}
{"url": "https://duma.bg/zapochnaha-14-proverki-na-kashtite-za-gosti-n193593", "text": "Министерството на земеделието започна извънредни проверки на къщи за гости, изградени по Програмата за развитие на селските райони. Първо проверяващите пристигнаха на инспекция в къща за гости в Лясковец. Предстои да бъдат проверени още 13 проекта, кандидатствали за развитие на туристически дейности. Още миналата седмица министър Десислава Танева заяви, че има нови съмнения за злоупотреби около евросредствата за къщите. Случайна проверка на БТВ показа, че в с. Дъбен, община Луковит, къща за гости е с евросубсидия от 210 хил. лв., а съдружник във фирмата бенефициент по проекта е кметът на Луковит Иван Грънчаров. Проектът е одобрен за финансиране от фонд \"Земеделие\" през 2014 г., когато Грънчаров управлява вече Луковит. Издигнат е от ГЕРБ. Проверяващите от МЗХГ вчера изненадващо пристигнаха на инспекция в къща за гости в Лясковец с избрани медии. По време на проверките ще установим дали къщите се използват по предназначение или не, коментира Стефан Спасов от МЗХГ. Става ясно, че изграждането и оборудването на въпросната къща за гости е струвало около 400 хил. лв. на собствениците й, а 68 хил. лв. били европейското финансиране. Около час продължи проверката на документи и инвентар, след което не бяха открити нарушения. Медии определиха къщата да бъде първата посетена, като предстои да бъдат проверени още 13 проекта, кандидатствали за развитие на туристически дейности. Поредността на посещенията на останалите 13 проекта отново ще бъде определена от медиите. Миналата седмица земеделският министър Десислава Танева заяви, че има нови съмнения за злоупотреби около еврокъщите за гости и министерството започва извънредни проверки. Причината е, че собственици на такива имоти са кандидатствали за европейски пари, за да направят басейни, джакузита и ресторанти. Въпросът е дали екстрите са за нуждите на гостите, или са за лично ползване. По думите й от 130 проверки са наложени 80 акта. 65 от тях в момента са в процедура на вземане. Преди дни случайно проверка на БТВ показа, че в с. Дъбен, община Луковит, къща за гости е с 6 спални, басейн, фитнес, сауна, барбекю, парна баня и солна стая. Евросубсидията е 210 хил. лв. Съдружник във фирмата бенефициент по проекта е кметът на Луковит Иван Грънчаров. Къщата е въведена в експлоатация през 2015 г. и по закон в следващите 5 години трябва да функционира като къща за гости. Проектът е одобрен от фонд \"Земеделие\" през 2014 г., когато Грънчаров вече управлява Луковит. Издигнат е от ГЕРБ. \"Защо да бъде конфликт на интереси? Аз имам право на собственост по конституция. Случва се това, че всичко е бизнес, защото все пак аз преди това имам бизнес и тази собственост. Не мога да ги оставя така на някого или да я прехвърля на някого\", коментира Грънчаров. ", "date": "2019.06.10", "title": "Започнаха 14 проверки на къщите за гости"}
{"url": "https://duma.bg/bas-v-montana-pravi-blagotvoritelen-kontsert-za-pametnika-na-detsata-n193585", "text": "Организацията на Българския антифашистки съюз в Монтана организира на 12 юни, сряда, благотворителен концерт, за да подпомогне изграждането в София на паметник на децата, жертви на фашизма. Идеята за изграждането на такъв паметник, какъвто има в много европейски държави, бе родена в ДУМА. Тя се осъществява от Инициативен комитет, оглавен от известния сценарист и писател Анжел Вагенщайн, в който влизат журналисти, писатели, архитекти, скулптори, юристи, учени, както и първият ни космонавт Георги Иванов и бившият вицепрезидент Ангел Марин. Документите за паметника са внесени в Столичната община. Мотото на инициативата е \"Никога повече!\".      По думите на Драгомир Григоров, председател на Общинския съвет на БАС в Монтана, в концерта ще участват местни състави и изпълнители. Концертът ще бъде в голямата зала на Младежкия дом от 17.30 ч. Поканени са всички, които смятат, че помирението на нацията минава и през преклонението и паметта на загиналите деца безсмъртничета - най-невинните жертви на бесовете на историята. ", "date": "2019.06.10", "title": "БАС в Монтана прави благотворителен концерт за паметника на децата"}
{"url": "https://duma.bg/stanishev-bitkata-e-za-tsennosti-n193589", "text": "Битката в БСП е за ценности, а не да се отсече главата на Корнелия Нинова, заяви президентът на ПЕС Сергей Станишев в радионтервю. По думите му спорът е за политическата линия на партията, за нейната ценностна система и как тя функционира като вътрешна демокрация. Станишев подчерта, че въпросът е за това каква партия да бъде БСП, дали да бъде социалистическа по идеология и проевропейска като политика.  \"В БСП тежко е нарушен вътрешният диалог. Наблюдава се едноличен стил за вземане на важни решения и политика на инат, загърбване на колективния характер на партията. Често НС е поставян пред свършен факт  да \"подпечатва\" решения, вече съобщени на медиите от Нинова\", каза Станишев. Той смята, че оставката на Нинова е имитация и че е невъзможно в навечерието на местните избори да се организира прозрачен, ефективен и почтен пряк избор на лидер на БСП.  \"БСП няма бъдеще начело с хора като Георги Гергов, Михаил Миков, Сергей Станишев, Димитър Дъбов. Те са миналото на партията, те са задкулисието. Нинова извади партията от задкулисието\", заяви членът на НС на БСП Румен Овчаров в телевизионно интервю. Той изрази притеснения заради истерията, която се разгръща десетина дни преди конгреса, в БСП. Овчаров припомни, че ситуацията прилича на тази от 1996 г., когато оставка подаде лидерът на партията Жан Виденов, и това е хвърлило държавата и БСП в хаос. Има опасност сега да хвърлим партията в юридически блокаж, предупреди Овчаров. Няма разум, има само омраза, която стигна до ненавист, категоричен е той.", "date": "2019.06.10", "title": "Станишев: Битката е за ценности  "}
{"url": "https://duma.bg/kavgi-mezhdu-patriotite-i-zaradi-gey-parada-n193586", "text": "Вицепремиерът и председател на ВМРО Красимир Каракачанов и лидерът на \"Атака\" Волен Сидеров отново се изпокараха - този път заради проведения в събота \"София прайд\". Атакистът е гневен на коалиционния партньор от \"Обединени патриоти\", че като силов вицепремиер позволил огромното полицейско присъствие в центъра на София за охрана на гей шествието. \"Защо МВР, с огромен ресурс, харчи парите на българския данъкоплатец, за да охранява хора, които се нуждаят от лечение? Такова полицейско присъствие не съм виждал дори когато идва папата или президент\", заявява Сидеров, цитиран от пресцентъра на \"Атака\".  Сидеров и Каракачанов се включиха в две отделни контраакции. Вицепремиерът се присъедини към \"Похода за семейството\" пред МС в София, какъвто имаше и в други градове. Преди събитието Каракачанов написа във фейсбук, че инициативата е в \"подкрепа на традиционното българско семейство, състоящо се от мъж, жена и деца\". Той заклейми европейския либерален модел, 25-ата посланици, подкрепили прайда в София, и \"европейските гей туристи\". От \"Атака\" пък съобщиха, че лидерът им ще участва с депутати и активисти в \"спонтанен протест\" край паметника на Васил Левски в столицата, където ще направят жива верига, за да не допуснат \"оскверняване на светинята\". \"Къде е Джамбазки, къде са патриотичните партии, за да бранят паметника\", възмути се Сидеров. 12-то издание на \"София прайд\" се проведе под мотото \"Не давай власт на омразата\". Подкрепено бе от много държави и неправителствени организации, между които и \"Шалом\". ", "date": "2019.06.10", "title": "Кавги между \"патриотите\" и заради гей парада"}
{"url": "https://duma.bg/stolichen-kvartal-izliza-na-protest-sreshtu-chez-n193587", "text": "Жители на столичния квартал \"Дружба\" ще излязат на протест срещу ЧЕЗ утре заради честите спирания на тока в района. През последните седмици електроподаването се прекъсва през целия ден без предупреждение за минути или по няколко часа. Последното голямо спиране на тока бе в петък, когато много блокове в двете части на \"Дружба\" останаха на тъмно.  \"От известно време ЧЕЗ ни подлага на енергиен геноцид. Четири часа нямахме ток. Не стига това, ами го пускат за по 2-3 секунди, колкото да ни изгърмят компютрите, телевизорите и хладилниците\", коментира недоволен жител на квартала. Хората подготвят и жалба до ЧЕЗ, някои  заплашват с колективен иск и се канят да търсят обезщетения. Заради честите прекъсвания жителите имат проблем и с достъпа до интернет. Социалните мрежи изобилстват от съобщения като: \"Вече 24 часа сме като дискотека!\", \"В блок 272 свещите свършиха\", \"Къде си НЕТ 1?\". Протестът ще е от 18.30 ч. пред \"Кауфланд\", който се намира между двете части на квартала. ", "date": "2019.06.10", "title": "Столичен квартал излиза на протест срещу ЧЕЗ"}
{"url": "https://duma.bg/rosatom-gotova-da-stroi-samostoyatelno-aets-belene-n193584", "text": "Държавната корпорация \"Росатом\" не се е отказала от плановете си да участва самостоятелно в търга за строителството на АЕЦ \"Белене\" в България, но още не е подала заявка. Това съобщи пред журналисти шефът на \"Росатом\" Алексей Лихачов, който участва в Международния икономически форум в Санкт Петербург. Ние ще подадем заявка първоначално сами, допълни Лихачов, отговаряйки на въпроса дали държавната корпорация ще участва самостоятелно, или в консорциум. Миналата седмица по време на форум във Варна стана ясно, че френската компания \"Фраматом\" е заявила готовност да търси възможности за финансиране на своето участие в проекта \"Белене\". Френската компания, която до спирането на проекта \"Белене\" бе подизпълнител на \"Росатом\" за близо 20% от оборудването и строителството, е потвърдила, че не само ще търси възможност да осигури финансиране на частта от своята дейност, но ще съдейства и за политическа подкрепа на възобновяването на строителството на атомната централа. През 2006 година \"Атомстройекспорт\", част от \"Росатом\", вече спечели международен търг за изграждането на два енергоблока на тази АЕЦ и на площадката на \"Белене\" бе доставено оборудване, но през 2009 година проектът бе спрян, а през март 2012 година София се отказа от строителството на централата. През май 2018 година премиерът на България Бойко Борисов заяви, че страната му планира да възобнови изграждането на АЕЦ \"Белене\". Тази година бе обявен търг за строителството на централата.По-рано първият заместник-ръководител на \"Росатом\" Кирил Комаров съобщи, че \"Росатом\" е готов да окаже на правителството на България всякаква необходима подкрепа в изпълнението на проекта за възобновяване на строителството на АЕЦ \"Белене\" в тази страна. Лихачов съобщи освен това, че \"Росатом\" е готов да разгледа възможността да участва в строителството на АЕЦ-а в България в рамките на международен консорциум, но при спазването на условия, които гарантират изгодността на проекта. С думите, че цената на руския природен газ е \"абсолютно справедлива и пазарна\", руският президент Владимир Путин отвърна на българския си колега Румен Радев, който по време на среща между двамата в рамките на Петербургския международен икономически форум призова за много по-гъвкави механизми за договаряне, за актуализация на договори и за ценообразуване на руския природен газ. Путин поправи думите на Радев, че цената на газа е дългосрочна и фиксирана, заради което трябва да е по-гъвкава. \"Ще си позволя за направя малка забележка \"Цената е дългосрочна, но не е фиксирана\", каза той в изказването си по време на пленарното заседание на форума, цитиран от агенция ТАСС. \"Тя е абсолютно справедлива и пазарна \"Това е формула за ценообразуване\", отбеляза Путин. \"Разбира се, това не означава, че тази формула трябва да застине за вечни времена. Ние сме готови за обсъждане. Но това, разбира се, трябва да се направи на ниво стопански субекти\", добави руският президент. В момента в България действа дългосрочен договор между \"Булгаргаз\" и \"Газпром Експорт\" за доставките на руски природен газ, който е в процедура на предоговаряне, след като под заплахата за огромна глоба за монопол в осем европейски държави от страна на ЕС \"Газпром\" пое ангажименти за преразглеждане на техните  цени и по-пазарни клаузи. ", "date": "2019.06.10", "title": "\"Росатом\" готова да строи самостоятелно  АЕЦ \"Белене\""}
{"url": "https://duma.bg/knsb-danachnata-ni-sistema-e-sred-nay-nespravedlivite-n193582", "text": "Разговорът за данъчната политика е далеч по-широк - не да намалим този или онзи размер на ДДС, а да преструктурираме цялата данъчна система и да я направим по-справедлива, тоест да облагаме всички субекти съобразно техния принос в общия брутен продукт и в по-голяма степен тези, които дават повече, разбирайте корпорациите. Това каза пред БНР Пламен Димитров, председател на КНСБ. \"Данъчната система в България е една от най-несправедливите в Европейския съюз, косвените данъци са около 2/3 от общите данъчни приходи, тоест най-несправедливите данъци са най-големи. Въпросът е дали те могат да бъдат намалявани, преди да бъдат увеличавани останалите данъци. Общото данъчно изземване и допълнителните приходи са около 35%, а в Германия - около 40% от БВП. ДДС е един от най-големите елементи на данъчните приходи\", допълни Димитров.  \"Нашето предложение е да въведем необлагаем минимум върху доходите. Аз съм силен скептик, че дори да бъде намален ДДС върху хляба и лекарствата, тези стоки ще получат трайно намаление на цени, защото това не може да бъде контролирано\", каза Димитров. Според него цените могат да паднат, ако значимо и едновременно се намали целият размер на ДДС по цялата верига - \"с около 5-процентни пункта, което означава, че от сегашните 20% общата ставка да стане 15%\". \"Тогава няма как пазарът да реагира по различен начин, освен да намали цените на всички стоки и услуги, които се облагат с ДДС.\" Разговорът за това с какви данъци трябва да се облага българинът, какви приходи трябва да генерира държавата от тези данъци и по какъв начин тези приходи да се разпределят чрез държавата за различните сфери на живота, трябва да бъде много по-широк разговор, в който да влязат и самите граждани. Това пък заяви шефът на парламентарната бюджетна комисия Менда Стоянова. Според нея, когато се говори най-често за намаляване на ДДС, трябва да сме наясно, че компенсацията има един-единствен източник - увеличаване на подоходното облагане. Трябва да започнем да говорим за увеличаване на другите данъци - на коли, имоти, доходи, каза Стоянова.", "date": "2019.06.10", "title": "КНСБ:   Данъчната ни система е сред най-несправедливите "}
{"url": "https://duma.bg/protivnitsite-na-evroto-u-nas-se-uvelichavat-n193581", "text": "Броят на българите, които не одобряват въвеждането на еврото, е нараснал с 2% за една година, показват данни, представени от Европейската комисия. В проучване, извършено през април, се отчита нарастване с 1% на твърдите привърженици на общата европейска валута у нас (11 на сто). Със 7% спада делът на онези, които са по-скоро \"за\" приемането на еврото (36 на сто), 28 на сто са \"по-скоро против\" (+2 на сто), 20 на сто са твърдо против (без промяна), пет на сто нямат мнение (3 на сто преди година).  Почти равен е броят на онези, които заявяват, че искат (48 на сто) или не искат (47 на сто) въвеждането на еврото в България. Над половината (54 на сто) очакват еврото да доведе до отрицателни последици, а 40 на сто очакват положителна промяна. Въпреки това 78 на сто заявяват, че биха се справили с предизвикателството на превалутирането. Същият е и делът на отговорите с изразени опасения за ръст на цените покрай въвеждането на новата валута. Половината българи отхвърлят мнението, че страната би изгубила от облика си, ако възприеме еврото. Над половината (51 на сто) не са съгласни, че България би изгубила контрола над икономическата си политика, ако влезе в еврозоната. Едва една четвърт от българите са на мнение, че страната ни е готова да приеме еврото. Най-голям е делът на българите (39 на сто), които биха искали еврото да бъде прието след известно време, на второ място (22 на сто) са онези, които никога не биха искали това да се случи; веднага да влязат в еврозоната желаят 18 на сто, а 17 на сто са отговорили \"възможно най-късно\".", "date": "2019.06.10", "title": "Противниците на еврото у нас се увеличават"}
{"url": "https://duma.bg/otchetoha-rekorden-trafik-na-magistrala-trakiya-n193580", "text": "23 май е денят с най-интензивно движение по автомагистрала \"Тракия от началото на годината. В последния работен ден преди трите почивни дни около Деня на българската просвета и култура и на славянската писменост 54 626 моторни превозни средства са преминали по автомагистралата. Това отчитат трафик камерите на Агенция \"Пътна инфраструктура\" на изхода на София в посока Пловдив. На 1 март (петък) преди трите неработни дни за честването на Националния празник са преброени 51 504 автомобила, съобщиха от пресслужбата на АПИ. По магистрала \"Хемус\" най-натоварено е било около Великден. На Разпети Петък (26 април) по това направление София са напуснали 39 671 МПС, а в последния работен ден преди Възкресение Христово (25 април) пътуващите от София към Ботевград са били 38 295 автомобила. На трето място по интензивност на движението по автомагистралата е 23 май - 36 455 превозни средства за денонощие. Почивните дни около Великден и 24 май са и дните с най-голям трафик по АМ \"Струма\" и път I-1 през Владая. 34 018 автомобила са преминали по пътя през Владая на 23 май, а 31 686 МПС на Разпети Петък. В последния работен ден преди Великден най-много превозни средства са преминали и по пътя София -  Калотина, когато преброителният пункт е отчел 41 894 автомобили. На 23 май в посока границата ни със Сърбия от столицата са тръгнали 38 750 автомобила.", "date": "2019.06.10", "title": "Отчетоха рекорден трафик на магистрала \"Тракия\""}
{"url": "https://duma.bg/rastat-na-proizvodstvenite-tseni-nadmina-tozi-na-inflatsiyata-n193579", "text": "Общият индекс на производствените цени през април 2019 г. нараства с 4,3% на годишна база. Така ръстът на заводските цени надмина този на инфлацията. За април на годишна база бе отчетена инфлация от 3,7%. Увеличение на заводските цени е регистрирано при производството и разпределението на електрическа и топлоенергия и газ - с 6,9%, в преработващата промишленост - с 3,5%, и в добивната промишленост - с 3,4%, съобщи Националният статистически институт. Спрямо март увеличението на цените на производител е с 0,4%. В НСИ отчитат по-високи цени в добивната промишленост - с 4%, в преработващата - с 0,5%. При производството и разпределението на електрическа и топлоенергия и газ се наблюдава спад с 0,3%.  Индексът на цените на производител на вътрешния пазар през април нараства с 4% на годишна база. Увеличение има при производството и разпределението на електрическа и топлоенергия и газ - с 6,2%, в добивната промишленост - с 4%, и в преработващата - с 2,7%. Индексът на цените на производител на вътрешния пазар през април нараства с 0,4% спрямо март, показват данните на националната статистика. Повишение има в добивната промишленост - с 4,8%, и при производството и разпределението на електрическа и топлоенергия и газ - с 0,4%. В преработващата промишленост не е отчетена промяна. Индексът на цените на производител на международния пазар през април 2019 г. нараства с 4,7% за една година, като най-голямо е повишението в преработващата промишленост - с 4,3%. Производствените цени на международния пазар през април растат на месечна база с 0,4%.", "date": "2019.06.10", "title": "Ръстът на производствените цени надмина този на инфлацията"}
{"url": "https://duma.bg/boris-dzhonsan-smyata-da-iznudva-es-n193572", "text": "Бившият външен министър на Великобритания и главен кандидат за премиер Борис Джонсън обеща да не изплаща 39 млрд. британски лири (€50 млрд.) на Брюксел като част от сделката за напускане, докато Лондон не постигне ново споразумение, отговарящо на британските условия за Брекзит. Това става ясно от негово интервю за в. \"Сънди таймс\". \"За мен е било винаги чудно как се съгласихме да платим този чек още преди да бъде договорена цялата сделка\", посочи Борис Джонсън. Джонсън напусна поста си начело на британското външно министерство през юли миналата година, тъй като не се съгласи с плана за Брекзит, предложен от премиера Тереза Мей. Тя пък официално подаде оставка като лидер на управляващата Консервативна партия в петък. В същото време първият министър на Шотландия ще се срещне с председателя на ЕК Жан-Клод Юнкер и главния преговарящ по Брекзит Мишел Барние през тази седмица в Брюксел, съобщиха местни медии. Припомня се, че тя ще се бори Шотландия да остане в Европейския съюз.", "date": "2019.06.10", "title": "Борис Джонсън смята да изнудва ЕС"}
{"url": "https://duma.bg/politicheskata-kriza-dovede-moldova-do-dvuvlastie-n193574", "text": "Молдова изпадна в тежка политически криза, която вещае граждански конфликт. В събота, 8 юни, пропрезидентската партия на социалистите ПСРМ и проевропейска партия АКУМ (\"Сега\") успяха да сформират правителствена коалиция, което става в последния ден от законовия 3-месечен срок. В неделя обаче Конституционният съд, който е под влиянието на Демократическата партия (ДП), чийто лидер е местният олигарх Владимир Плахотнюк, обяви конституирането на парламента и сформирането на правителство за незаконни, отстрани Игор Додон от президентския пост, назначи и.д. премиер от Демократическата партия Павел Филип за временен президент, който на свой ред насрочи предсрочни парламентарни избори за 7 септември.  Как се стигна до кризата? След изборите на 24 февруари т. г. в парламента влязоха три водещи партии - ПСРМ, АКУМ и ДП. Четвъртата партия \"Шор\" не получи влиянието, което да й позволява участие в конструирането на властта. Същото важи и за избраните трима независими депутати.  Въпреки водените преговори трите партии не можаха да сформират управляваща коалиция до 8 юни. Междувременно през седмицата президентът Игор Додон се обърна към Конституционния съд с молба да разясни кога изтича срокът за сформиране на правителството. От съда му отговорили, че срокът е 8 юни. След като предварително водиха консултации, ПСРМ и \"АКУМ\" събраха депутатите си на 8 юни и излъчиха коалиция с 61 гласа от 101-местния парламент. Лидерът на социалистите Зинаида Гречана бе избрана за председател на парламента, а лидерът на проевропейската \"АКУМ\" Мая Санду за премиер.  \"Диктаторът падна. От днес олигархичният режим е в опозиция\", заяви проевропейският премиер Санду в своята реч.  На първо четене бе гласуван законопроект, според който на президента Додон се връщат пълномощията да назначава директора на Службата за държавна охрана, и бяха отстранени от постовете им директорът на Националния център за борба с корупцията и на Службата за информация и безопасности, които се смятаха за протежета на Плахотнюк.  Освен това Санду представи пред парламента програмата и състава на правителството, което положи клетва. Приоритети на кабинета Санду: приемането на антиолигархичен закон, извеждането на страната от изолация и възстановяването на икономиката. Десният блок \"АКУМ\" се обявява за евроинтеграция, но не е против да развива отношения с всички външни партньори на Молдова, включително и с Русия. Освен това посланиците на САЩ, Русия и ЕС приветстваха усилията за излизането от кризата и заедно с държавния глава Додон присъстваха на заседанието на парламента, което конструира новата власт. По този начин основните международни фактори застанаха на страната на социалистите и на евроинтеграторите срещу \"демократите\" на олигарха Плахотнюк.  Но в неделя Конституционният съд се отметна от разясненията, дадени преди дни на президента, и обяви, че парламентът и правителството за нелегитимни, защото са формирани извън законно установения срок. Според институцията този срок е не 8 юни, а 7 юни, като тримесечният срок (90 дни) за сформиране на властта се смята от датата, в който Конституционният съд е утвърдил резултатите от изборите, а тя е 7 март.  Това решение обаче се оспорва от много депутати и юристи, защото в конституцията се говори за срок от три месеца, а не за 90 дни. А доколкото март и май имат 31 дни, към тримесечния срок трябва да се добавят още два дни и така крайният срок излиза повече от 30 дни, та дори на 9 юни, неделя. Тоест ПСРМ и \"АКУМ\" са имали поне още един ден за сформиране на правителство. В отговор президентът Игор Додон призова народа към протест и окачестви отстраняването му като узурпиране на властта.  Така манипулативното тълкуване на календара от Конституционния съд доведе до двувластие в Молдова. Додон се обърна към международната общност да посредничи в разрешаването на конфликта.  През вчерашния ден привържениците на ДП провеждаха демонстрации с участието лично на олигарха Плахотнюк. Полиция и карабинери засилиха охраната на държавните учреждения и дипломатическите представителства. Но лидерката на ЕС дипломацията Федерика Могерини и еврокомисарят Йоханес Хан заявиха, че признават кабинета на Мая Санду и са готови да ралотят с него.  ", "date": "2019.06.10", "title": "Политическата криза доведе  Молдова до двувластие"}
{"url": "https://duma.bg/sasht-i-meksiko-se-dogovoriha-n193573", "text": "\"Говорихме по телефона с президента Тръмп. Казах му, че в Тихуана ще обявя, че не съм размахвал юмрук на президента на САЩ, а че му подавам искрено протегната ръка. Потвърдихме отново нашата готовност за приятелство, диалог и сътрудничество в полза на нашите народи\" написа мексиканският президент Андрес Мануел Лопес Обрадор в „Туитър“ в неделя, след като в петък стана известно, че Съединените щати са постигнали споразумение с Мексико за търговията и мигрантите, във връзка с което Вашингтон няма да налага мита върху мексиканските стоки от днес.  Мексиканският лидер отиде на границата в град Тихуана, където вчера се проведе митинг за обединението на мексиканците в борбата за достойнството на страната и за да се потвърдят приятелските връзки с народа на САЩ, съобщи РИА Новости. Според президента Тръмп Мексико се е съгласило да предприеме драстични мерки на границата със САЩ за борба с незаконната миграция. Тръмп отбеляза, че това ще \"намали значително\" потока от нелегални имигранти от Мексико. Мексико обеща да разположи части на Националната гвардия в цялата страна и на южната си граница, за да се бори с потока от незаконни мигранти, се казва в съвместна декларация, чийто текст беше разпространен от Държавния департамент на САЩ. По информация на в \"Ню Йорк Таймс\" договорката за границата е осъществена още през март, но едва сега се обявява публично.", "date": "2019.06.10", "title": "САЩ и Мексико се договориха"}
{"url": "https://duma.bg/zhivotnovadi-blokiraha-podbalkanskiya-pat-n193576", "text": "Животновъди от Калофер блокираха вчера Подбалканския път София - Бургас. Претенциите на фермерите, които използват пасищата в Стара планина, са, че Национален парк \"Централен Балкан\" неправомерно стопанисва частни, църковни и общински имоти, които през различните законодателни промени при връщането на земята в началото на 90-те години и при създаването на защитената територия \"Централен Балкан\" са станали недостъпни за частните собственици. Според Тодор Диклиев местните животновъди не разполагат от години с високопланински пасища, тъй като те са раздадени на други хора.", "date": "2019.06.10", "title": "Животновъди блокираха Подбалканския път"}
{"url": "https://duma.bg/prognozirat-10-15-po-niski-dobivi-ot-pshenitsa-n193577", "text": "Около 10-15 процента по-ниски добиви от пшеница се очакват тази година, прогнозира проф. Иван Киряков, завеждащ-отдел \"Селекция на зърнено-житни и бобови култури\" в Добруджанския земеделски институт. Средният добив ще е около 500 кг от декар. В България има около 10 млн. декара с жито, а в Украйна те са 150 млн. В момента там състоянието на посевите е много добро. Цените на пазара се определят от страните в Черноморския басейн. Препоръките на специалистите са тази година производителите да не задържат дълго продукцията си в очакване на по-високи цени. Над 40 сорта зърнено-житни култури представи миналата седмица Добруджанският земеделски институт край Генерал Тошево. Това са 26 сорта обикновена зимна пшеница, 5 - твърда пшеница, 8 сорта тритикале и 2 сорта пивоварен многореден фуражен ечемик, създадени и отглеждани в опитните полета в производствените участъци на института, както и най-новата селекция зърнено-бобови култури и няколко хибрида слънчоглед. По думите на проф. Киряков сортовете на Добруджанския земеделски институт са с по-висока студоустойчивост и по-добра приспособимост към микроклимата, както и висока толерантност към засушаването.  ", "date": "2019.06.10", "title": "Прогнозират 10-15% по-ниски добиви от пшеница "}
{"url": "https://duma.bg/kazahstan-izbira-prezident-n193575", "text": "Казахстан избираше предсрочно президент в неделя, от седемте претендента с най-големи шансове е действащият временен държавен глава Касим-Жомар Токаев, който е кандидат на управляващата партия \"Нур Отан\". Към 15 ч (наше време) избирателната активност бе 65 процента.  След гласуването в столицата Нур-Султан той заяви: \"Казахстан ще съхрани приемствеността във външната политика. Тя ще продължи във вида, който се провеждаше от първия президент на Казахстан господин Нрусултан Назарбаев\".  Самият Назарбаев заяви, че във властта трябва да влезе ново поколение управленци, което ще поведе страната към нови висоти.  В същото време в деня на изборите полицията арестува 100 души, които излязоха на протест по призива на забранената организация \"Демократичен избор на Казахстан\" (ДИК). Зам.-вътрешният министър Марат Кожаев заяви на пресконференция, че арестите са извършени в Нур-Султан и бившата столица Алма-Ата, където въпросните лица са се били събрали на площади. \"Както ви е известно, укриващите се в чужбина ръководители на тази организация водиха в навечерието на изборите масирана пропагандна дейност за дискредитирането на властта в страната, към бойкот на предсрочните президентски избори, призоваха за организирането на антиобществени действия по време на изборите. Въпреки техните деструктивни призиви изборите протичат по план, хората отиват в избирателните участъци, заяви зам.-министърът. Организацията ДИК бе забранена през март 2018 г. като екстремистка. Тя е създадена от бившия бос на БТА Банка Мухтар Аблязов. Той пък през юни 2017 г. бе осъден задочно на 20 години с конфискация на имуществото. Той бе признат за виновен в създаването и ръководенето на престъпна организация, присвояването на пари от БТА Банка и незаконното им легализиране, противоправно използване на пари на банката и злоупотреба с пълномощията му. ", "date": "2019.06.10", "title": "Казахстан избира президент"}
{"url": "https://duma.bg/16-na-sto-bil-delat-na-sivata-zaetost-u-nas-n193578", "text": "Делът на сивата заетост у нас е близо 16% за 2018 г. и спада в последните години. Най-сериозен остава проблемът с недекларирания труд в селското стопанство, където нерегистрираната заетост е 90%. Следват ремонтите в дома - 60%, строителството - 40%, леката промишленост. Най-малко сива икономика има в тежката индустрия - 9%. Това сочат данните от проучване на КНСБ. Според финансовия министър Владислав Горанов е нужно укрепване на контрола и промяна в манталитета, за да се противодейства на сивата заетост. \"Може ли някой да предположи колко е средният осигурителен доход в 5-звездните хотели във Велинград или Банско? Под минималния. Ако си представяте, че в 5-звезден хотел можете да намерите готвач под няколко хиляди лева... Защото това е реалността. Ние трябва да търсим всички възможни мерки, както да променяме средата и манталитета, така и да укрепваме капацитета за контрол\", каза Горанов. \"В световен план 15,7% от наетите заемат неформални работни места. Този процент нараства. Това би трябвало да значи, че само 25% от икономиката може да бъде дефинирана като сива\", коментира президентът на КНСБ Пламен Димитров. Ново мобилно приложение на КНСБ дава възможност на клиенти и работници да подават сигнали до институциите у нас за нарушени трудови права и да подават данни за сива икономика. ", "date": "2019.06.10", "title": "16 на сто бил делът на сивата заетост у нас"}
{"url": "https://duma.bg/naslednichkata-na-merkel-tvardo-za-sanktsii-sreshtu-rusiya-n193571", "text": "Лидерът на Християндемократическия съюз (ХДС) Анегрет Крамп-Каренбауер отхвърли призива на премиера на една от провинциите в Германия да бъдат отменени санкциите срещу Русия. Крамп-Каренбауер, която наследи на поста в ХДС германския канцлер Ангела Меркел, заяви пред в. \"Билд\", че санкциите са отговор на действията на Русия в Крим и Източна Украйна. \"Докато поведението на Русия там не се промени, няма да има поле за маневри за промени в икономическото сътрудничество\", настоя тя. В събота на Международния икономически форум в Санкт Петербург премиерът на провинция Саксония Михаел Кречмер, също представител на ХДС, се срещна с руския президент Владимир Путин. \"За по-добри отношения се нуждаем от край на санкциите\", написа Кречмер в туитър.", "date": "2019.06.10", "title": "Наследничката на Меркел твърдо \"за\" санкции срещу Русия"}
{"url": "https://duma.bg/kratki-novini-n193569", "text": "\"Пряката линия\" с руския президент Владимир Путин, ежегодната специална телевизионна програма за въпроси и отговори, ще се състои на 20 юни 2019 година, а приемането на въпроси вече започна, се казва в изявление на пресслужбата на Кремъл. \"На 20 юни 2019 г. в 12:00 ч. московско време (11:00 часа българско) ежегодната \"Пряка линия с Владимир Путин \"ще бъде излъчена от Първи канал, телевизиите Россия 1, Россия 2, НТВ, МИР, ОРТ, Маяк , Радио Вести ФМ и радиостанция Россия \", се казва в изявлението. 600 000 тона пластмасови отпадъци се изхвърлят всяка година само в Средиземно море. За това предупредиха от Световния фонд за дивата природа. Като дробове на Земята океаните произвеждат повечето от кислорода, който дишаме, влияят върху климата, пречистват водата, която пием и осигуряват храна на милиарди хора, а замърсяването им застрашава съществуването на човечеството и на животните на планетата, припомнят от фонда. В Сирия, по време на обстрел на терористи загинаха двама души, включително едно дете. Нарушавайки споразумението за прекратяването на огъня незаконни въоръжени групировки атакуваха сирийските провинции Хама и Латакия. В резултат на това двама души бяха убити, включително едно дете, съобщи на брифинг комитетът за помирение на воюващите страни (ЦПВС), информира РИА Новости. Хиляди хора излязоха по улиците на Венеция, призовавайки големите кораби да бъдат забранени за плуване в каналите на лагуната. Протестът идва дни след като круизен кораб се блъсна в туристическа лодка, наранявайки четирима души. Критиците твърдят, че такива големи кораби представляват риск за опазването на лагуната, замърсяват неговите води и развалят красотата му, кщакто и че вълните, създадени от круизни кораби по канала, разрушават основите на града, който редовно страда от наводнения.", "date": "2019.06.10", "title": "Кратки новини"}
{"url": "https://duma.bg/atina-razmaha-prast-na-ankara-zaradi-kiparskiya-gaz-n193570", "text": "Гръцкият президент Прокопис Павлопулос предупреди в неделя Турция, че Гърция ще защити законното си право да определи своята изключителна икономическа зона и че в това отношение има \"активна подкрепа\" на Европейския съюз, НАТО и САЩ.  Опасността от \"сериозен инцидент\" с Турция присъства постоянно, заяви от своя страна бившият премиер на Гърция Костас Симитис в статия за в. \"Катимерини\". За Симитис най-значимият нов фактор са откриването на запаси от природен газ в Кипърската изключителна икономическа зона и предположенията, че подобни находища на нефт и газ съществуват в други части на кипърския и гръцкия шелф. Анкара се опитва да спре започването на сондажи чрез военно присъствие под предлог, че защитава правата на кипърските турци.  По отношение на \"кризата в Имия\", която доведе Гърция и Турция до ръба на войната няколко дни след като той стана министър-председател през януари 1996 г., Симитис каза, че \"не е изключено сегашното турско ръководство да има подобни намерения\", добавяйки, че \"интензивната политическа конфронтация в Гърция преди изборите създава благоприятни условия за такова действие\". \"Турция може да реши, че този период дава възможност за налагане на възгледите си за очертаване на териториалните води на Гърция и на континенталния шелф\", отбелязва Симитис.", "date": "2019.06.10", "title": "Атина размаха пръст на Анкара заради кипърския газ"}
{"url": "https://duma.bg/prodavachat-na-pechal-n193568", "text": "Спомняте ли си едни изтекли записи от среща на десните, на която обсъждат кандидатури за президент? Изброяват, изброяват и стигат до Росен Плевнелиев и Радан Кънев пита: \"Кой ще говори за него?\" И тишина. Никой не иска да говори. Обаче Плевнелиев иска да говори. Ако може, всеки ден, само по въпроса за покупко-продажбите. Уж за Ф-16, уж от геополитически, уж принципно, уж евроатлантическо, а всъщност слагаческо, търгашеско, недостойно за ранга му. Плевнелиев е първият български президент, който се опитва да продаде нещо на сънародниците си. \"Ако ние не купим Ф-16, ще изпаднем в изключително тежка геополитическа ситуация и ще изгубим доверието на американската държава\", каза той пред БНТ.  Сериозно? Ако не им купим БТР-ите, корабите, каските, партенките, пак ли ще изпаднем в тежка ситуация?  Плевнелиев отдавна се е саморазобличил като политически несретник и не е интересен. Но той е любопитен с удивителната си способност да говори глупости със сериозно изражение и печални нотки. На нас не ни трябват продавачи на печал. Трябват ни президенти, които да се изправят пред световните лидери и да им кажат в очите, пред всички: \"Вие не сте прави. Не съм съгласен с вас. Моята страна не е такава.\" Такъв човек вече има. ", "date": "2019.06.10", "title": "Продавачът на печал"}
{"url": "https://duma.bg/reformi-na-kilo-n193567", "text": "Колко струва една реформа в здравеопазването? Сложна, с няколко неизвестни, задача. Може би цената е няколко десетки неосъществени трансплантации, няколко стотици болни, недоживели животоспасяващото си лекарство, няколко хиляди болни, недоживели идването на линейката, или няколко десетки хиляди болни, нестигнали до лекаря си...Тъжна равносметка. Още по-тъжна перспектива -  преди дни министърът на здравеопазването обяви, че наесен ще предложи нов, май четвърти, здравноосигурителен модел. В какво ще се състои - все още е загадка. Но щом две години се лута между един, втори, трети, десети, значи нещата не са ясни и нему. Не че бяха ясни и на предшествениците му - то не бяха окрупнявания на болници, не бяха пръстови отпечатъци, не бяха данъци на \"вредни храни\", не бяха отнемания на международни паспорти за неплатени осигуровки...  Не говорим за многократните обещания за \"старта на електронното здравеопазване\" или \"електронното досие\", които са пълна химера.     Факт е, че първата белодробна трансплантация у нас може да е през 2020 г. Факт е, че бъбречните, чернодробните и сърдечните се случват все по-рядко и министерският екип само обещава стратегии и програми, а болните мрат. Факт е, че детската болница крета на ръба и се крепи само на работещите там педиатри. Факт е, че по някакъв необясним и необоснован начин се затрива 25-годишен център по наркомании - със сигурност с негативен ефект и върху наркозависимите и техните семейства, и върху превенцията. Но няма място за учудване: МЗ за пореден път показа, че не гледа по-далеч от носа си. Както е модерно да се казва: \"няма визия\". Но през последните 10 години МЗ няма визия не само за наркоманиите, но и за диабета, и за трансплантациите, и за хроничните незаразни болести, нито дори за заразните...За какво тогава има визия? ", "date": "2019.06.10", "title": "Реформи на кило"}
{"url": "https://duma.bg/abiturientska-vecher-sled-55-godini-n193561", "text": "Мястото е студентския стол в Софийския университет - Алма матер, а заведението работи за \"зрелостниците\" от випуск 1964 на 130-о СОУ \"Стефан Караджа\"- тези, които продължават и след 55 години да се срещат всяка първа сряда от месеца в едно заведение край кварталното си училище в столицата. Специално избраха датата 9 май 2019 г. да проведат своята юбилейна \"абитуриентска вечер\". Това е Денят на Победата над хитлерофашизма и нацизма, без който нямаше как да има и ден на Европа днес. И сред българските хора и ръченици и танците по старите забавни български и френски шлагери след рока и туиста на миналия век музикалните домакини поднесоха и песента за Катюша и \"Калинка\", звуча и Владимир Висоцки...  Много настроение, оптимистична носталгия витаеше във въздуха 55 години след истинското зрелостно празненство през 1964 г. в квартал \"Левски\" и ресторант \"Спортна среща\", където беше първата им абитуриентска вечеринка. Веднага изниква въпросът какво събира, какво привлича и сега - след толкова време на преход, след промени, реформи и катарзис тези 25-26 някогашни момичета и момчета от един краен софийски квартал, та продължават да общуват със спомените от онези междучасия и часове, от бригадирските вечери, от незабравимите уроци на училището и живота... Просто те имаха друг свят, не биеха учителите си, не се биеха до смърт помежду си, родителите им не ругаеха учителите и не биеха медиците,  те учеха наизуст стихове от български писатели, изучаваха непренаписаната родна история,  ходеха на средношколски бригади в помощ на селското стопанство - е, тогава имаше и селско стопанство!   И още. Нямаха таблети и айфони, не познаваха думата корупция, нямаше телефонни измамници и политически измамници, не говореха дори за справедливост и бедност, макар да живееха всички неохолно, но прилично, а такава огромна разлика между богати и бедни нямаше как да има тогава. Имаха  мечти, имаха приятелства, имаха трепети, които и до днес не ги напускат. След малка музикална пауза Павел Николов, \"старшият на зрелостниците\" - човекът, който води дневника с присъствието и отсъствието на гимназистите, взе микрофона, сподели няколко трогателни думи за децата, които живеят на хиляди километри от родината си и акапелно запя: \"Я кажи ми, облаче ле, бяло\". Песента Ран Босилек е написал през 1916 г., когато е бил в Брюксел студент. Тя напълни със сълзи очите на онези, чиито наследници сега намират препитанието си в Чикаго, Лондон, Торонто, Варшава, Париж, Сан Франциско, Лос Анжелис. Някои не са се връщали десетилетие и скромната валута, която пращат на родителите си, не може да запълни празнотата в семейството. Абитуриентските вечери продължават. Следващата среща бе в първата сряда на юни - на същото място. 5 юни е датата на дипломирането ни преди 55 години...", "date": "2019.06.10", "title": "Абитуриентска вечер след 55 години"}
{"url": "https://duma.bg/svetla-bachvarova--gerb-zamazvat-dalaverite-s-kashtite-za-gosti-n193564", "text": "- Решението на ВАС е окончателно и касае методиката за налагане на финансови санкции по проекти на Програмата за развитие на селските райони, но за периода 2007-2013 г. Тогава, в този първи програмен период на практика в договорите на бенефициентите, а също така и в наредбите не е упоменато под никаква форма при какви условия може да бъде изискуема субсидията по проектите или да бъде намалена. Говорим за проекти, за които е платено впоследствие. Те се наблюдават 5 години и трябва да бъде установено дали бизнеспланът или някой от показателите, които са заложени при одобрението на проекта, са изпълнени. Ако това не се е случило, се налагат финансови корекции. Решението на ВАС показва, че прилаганата методика не е одобрена от министъра на земеделието и не е публикувана в \"Държавен вестник\". От това следва, че санкциите, наложени на бенефициентите, са нищожни. Което означава, че всеки един, който има такива, може чрез съда да ги отмени поради неприложимост на методиката. Това е напълно очаквано и закономерно решение на съда поради факта, че на практика методиката не съществува в закона. Освен това министърът на земеделието, който е управляващ орган на програмата, не е направил необходимото, за да я направи официален документ.  - Със спешните промени в Закона за подпомагането на земеделските производители (ЗПЗП) ГЕРБ се опитват да предотвратят своеобразната амнистия, която нарушителите при изпълнение на проектите по Програмата за развитие на селските райони (ПРСР) получиха заради небрежността на Румен Порожанов от времето, в което той оглавяваше ДФЗ. В предложените промени се казва, че налаганите финансови санкции ще се определят от методика, която ще бъде одобрена със заповед от изпълнителния директор. Но в това действие няма много смисъл по простата причина, че става дума за периода 2007-2013 г. Струва ми се нелогично да правиш методика, да коригираш и да налагаш санкции за минал период. Освен това от ГЕРБ предлагат, когато са наложени санкции, те да бъдат незабавно изпълнявани независимо от решението на съда.  И по двете тези от БСП имаме възражения. Първо, методиката не може да се прилага със задна дата и тя няма никакъв смисъл, защото става дума за вече минал период, така че за него не е необходима нова методика. Второ, нелогично е да се прибират парите заради това, че има наложени санкции, а след това, независимо от решенията на съда, да ги възстановяват. Може би по-скоро целта е обявените 10 млн. лева за къщите за гости да бъдат прибрани и управляващите да кажат, че са си свършили работата, а после съдът да ги възстанови.  - Да, точно така е. Категорична съм, че законодателството трябва да има някаква логика и смисъл. Затова не го подкрепихме, а се въздържахме. Но може би между първо и второ четене ще търсим възможности, не в посока методиката или корекция на това, което се предлага, но в други такива неясноти в Закона за подпомагане на земеделските производители, които създадоха доста проблеми пред тези, които кандидатстват с проекти, а също така и при фонда. Отговорността трябва да се търси от органа, който управлява програмата, а това е земеделското министерство, защото фондът е прилагащ орган. Предишният министър е бил шеф на фонда и е направил необходимите стъпки, след това съответно той е трябвало да направи необходимото това да се облече в официален документ. Това не е направено.  - Редът е следният. През периода 2007-2013 г. имаше възможност да се кандидатства за къщи за гости. Едната мярка беше земеделски стопани, които искат да си направят такива. Другата беше за микропредприятия или фирми, които нямат нищо общо със земеделието и искат да направят къщи за гости. Доколкото мога да преценя, нарушенията са при втория тип, защото се възползват хора, които имат някаква даденост в някакво населено място и решават, че това може да стане добра възможност да получат 400 хил. лв.  субсидия, за да си направят един хубав имот.  Кандидатстването става с проект с определени изисквания. Факт е обаче, че тези, които са получили или са подписали договор, много по-отрано са знаели какви ще бъдат изискванията. Не е някакъв проблем за 5-6 месеца да ги достигнеш така, че да събереш максималния брой точки - да избереш района, да избереш съответно населеното място, че е в натура, да бъде едноличен търговец, да бъде жена до 40 години. Това са точки, които се дават в плюс за проекта. Такива бяха изискванията и критериите. Съответно проектът се одобрява от ДФ \"Земеделие\". Инвестицията се изпълнява в рамките на 2 години и се осъществява плащане. След това се прави проверка дали строителството е в рамките на съответния бизнесплан и с това приключва работата на ДФ \"Земеделие\". След това има един период, в който в рамките на 5 години  фирмата, която е кандидатствала, трябва да поддържа дейността си. Т. е. трябва да има дейност, интернет страница, трябва да работи в посока селски туризъм. Обаче извадката е 1% на база на риск анализ, което означава, че има нарушения, но те не са прехвърлени по-нататък и върху това да се видят всички къщи за гости имат ли въобще някаква дейност и оттам идва проблемът. Предполагам, че ако се направи, както сега се прави пълен анализ и пълна проверка на това къщите за гости работили ли са през тези години, ще се установи в една голяма част, че те са просто място за живеене, по-добро място за живеене в провинцията. Сега, даже и да се установи това, че те не развиват бизнес, парите не могат да бъдат изискуеми. ", "date": "2019.06.10", "title": "Светла Бъчварова:      ГЕРБ замазват далаверите   с къщите за гости"}
{"url": "https://duma.bg/reklama-n193565", "text": "Толкова много се разработи прокуратурата напоследък, че й се наложи да разчита на помощници. В случая й асистират притеснени родители, които са хванали 16-годишния им тийнейджър в странни контакти с неблагонадеждни хора. Родители, следили достатъчно отблизо поведението на сина си, за да забележат навреме тайнствените му забежки в опасна сфера. Случаят с младия пловдивчанин обаче придоби широка известност чрез пресконференцията на зам. главния прокурор Иван Гешев, който не се посвени да си присвои заслугите за цяла операция, която всъщност не се е състояла. Нито една държавна институция не е \"прихванала\" тревожните сигнали, реакцията е изцяло на семейството. Нито ДАНС, нито прокуратурата са разследвали или проучвали. Излиза, че и тази работа е свършена от родителите. Пак те извели сина си от училището за последвалия арест. Каква е изобщо ролята на МВР, ДАНС и прокуратурата?  От показните и гръмките изказвания на Гешев обаче историята придоби съвсем друг смисъл, насочвайки общественото внимание към някаква неосъществена къртовска работа на определени институции. С други думи - получи се добра реклама - хем хората изплашени от терористичен акт, хем държавната власт си стои на мястото и само като посочи с пръст виновника, той пада в ръцете й. Този начин на отчитане на дейност обаче излезе много прозрачен. Следващия път Гешев да се понапъне малко повече, преди да пуска зарята и да дава бомбастични изявления. Защото у хората се оставя впечатлението, че виновниците за минали и бъдещи зулуми трябва да си нарамят такъмите доказателствен материал, да си приготвят самопризнанията в оригинал и заверени копия, пък да влязат в ареста и да оставят на ведомствата да си \"свършат работата\". ", "date": "2019.06.10", "title": "Реклама"}
{"url": "https://duma.bg/zelen-priliv-n193563", "text": "Зелената идея броди из Европа. Някои анализатори опитаха да подценят представянето на зелените партии на изборите за Европейски парламент с аргумента, че на ниво ЕС подкрепата към тях е нараснала само с два процентни пункта. Но след като няколко социологически проучвания определиха Зелените за най-популярна политическа партия в Германия, вече не може да се увърта. Зелените влязоха в политическия естаблишмънт на ЕС като естествен противник на ксенофобите и крайната десница. Това стечение на нещата е закономерно. И социалистическите, и десните партии остават вкопчени в проблемите, наследени от XX век, а настоящето има съвсем различен дневен ред. Човешката икономика се превърна във фактор с геологическа тежест, който променя лицето на Земята. Двадесетият \"век на изобилието\" ни завеща автомобила и пластмасовите опаковки за еднократна употреба, но също и морета от боклук, настъпващи пустини и петролни разливи, в добавка към епидемия от психични болести. Ако продължим по същия път, няма да стигнем далеч. Затова младите и мислещи хора не искат да гласуват за старата политическа игра. Голямата популярност на Зелените сред младежите в Западна Европа говори, че някъде към 2030 г. мисловният XX век най-сетне ще свърши. Ако се запазят в сегашния си вид, утвърдените партии по оста \"ляво - дясно\" са обречени да изчезнат. Само незабавна и енергична реформа би позволила на утвърдените политически сили да вземат участие в изграждането на новия свят, борещ се с екологичната криза, която Западът сам си причини с растежа си.  Някои все още са объркани от факта, че зелената идея не е хомогенна: тя се проявява във всевъзможни форми, донякъде повтаряйки развитието на социализма през втората половина на XIX век. Няма малка зелена книжка, побрала началата на зеленото движение. Също като в природата, голям брой зелени инициативи съществуват паралелно в наситена идеологическа екосистема, като взаимно се допълват и подсилват. Зелената политика е като дъгата и се проявява като консерватизъм (все пак говорим за \"опазване\"), либерален подход към човешките права, насърчаване на предприемачеството, утвърждаване на държавната роля в икономиката и куп други неща, които досега се противопоставяха.  Зеленият прилив тепърва ще се покачва и по пътя си ще залее много днешни колоси. Но истинското време на зелените ще дойде тогава, когато настъпи отливът. Днес зелената политика и икономика изглеждат като шанс за бъдещите поколения, но как ще реагират \"децата на изобилието\", когато бъдат принудени да се откажат от месното си меню или от самолетни екскурзии до далечни дестинации?   Така или иначе, ако искат да оцелеят в новото време, големите традиционни партии като БСП трябва да станат Зелени. Тоест опазването на природата и човека да се превърне в основополагащ принцип, от който да произтичат всички останали политики. Махалото отиде твърде далеч и е време за ревизия. Няма развитие, осъществявано за сметка на природата, което да е добро за обществото и човека. ", "date": "2019.06.10", "title": "Зелен прилив"}
{"url": "https://duma.bg/misisipi-e-po-demokratichno-ot-volga-n193560", "text": "Някога бяхме един от най-грамотните народи по света. Според световната статистика преди 30 години сме били водещи по отношение на грамотността. Англичаните например и днес допускат в писмеността си повече грешки и от някогашните тройкаджии по български език в българските училища от времето, преди да настъпят злощастните реформи в образованието ни. Сега тръгнеш ли по улиците и магазините ще прочетеш надписи \"Йодеколонът е шветски\", в гостилниците ти предлагат \"шкенбе в гювече\", \"Прас с уриз\", \"Пражени картофи\", \"Лемонада\" , \"Толстолопс\", \"Охтопод\", автобусните спирки в градовете ни се облепени със саморъчно произведени - на ръка и на компютър, обявления и реклами: \"Зглобявам мебели\", \"Продавам прожинено легло\", \"Организирам абитюрентски балове\"... Навред из учрежденията на републиката попадаме на какви ли не бисери на неграмотността. Синдикалист съобщава на колегите си с оставена белeжка: \"Налага се спешно да замина на конфлик в синдикалната организация на...\"; политически оратори по симпозиуми, радиа и телевизии заявяват, че еди-кой си въпрос е поставен \"акутно\", а всеки ден слушаме, че в страната ни гостува на пилотно посещение еди-кой си началник от ЕС или Щатите. Събеседници в ефира, с титли на професори и доценти, вместо познатата от векове българска дума \"макар\", произнасят изкилифещено \"макър\".   А и във вестниците - цял водопад от езикови бисери! В медийните сайтове - също. От новинарските  емисии на говорещи бързо и задъхано, като че смок ги гони, хвърчат думи с преглътнати звуци и срички. А  ударенията върху иначе познати от векове български  и чужди географски имена са на принципа, на който се съобщават спирките в Пловдив от автоматизираната система, изготвена от софиянци - така някогашната спирка на някогашната сладкарница на името на руското езеро \"Байкал\" се съобщава като \"Бай Кал\" и пътниците се  дивят дали да слизат...  А за 30 години в Пловдив стана такава смяна на  имена на улици, че таксистите вече направо изпадат в транс, докато намерят улицата, на която искат да се озоват клиентите им. Направо се превръщат в криминалисти и разузнавачи. Ще дойде време да имат нужда и от кучета следотърсачи. Засега все още има улица с название \"Волга\", ама никак не е сигурно дали и тя няма да бъде прекръстена заради новата  геополитическа преориентация на българите с името на друга голяма река, звучаща не така тоталитарно и  къде по-демократично - Мисисипи...  Тогава таксистите ни вече ще заридаят от безпомощност как да се оправят из улиците на града, в който са родени и първо мляко засукали.", "date": "2019.06.10", "title": " \"Мисисипи\" е по-демократично от \"Волга\""}
{"url": "https://duma.bg/plesnitsa-n193566", "text": "През миналата седмица бе съобщено, че Германия спешно търси десетки хиляди тираджии. Ако недостигът не бъде овладян, след 2030 г. на германския трудов пазар щели да липсват около 150 000 тираджии. Данните не са \"гръм от ясно небе\". За тази липса правителствата на големите държави в ЕС са напълно наясно. Още ли продължавате да се чудите каква бе една от причините за налагането на т.нар. пакет \"Макрон\"? По приемането на който в края на заминаващия си ЕП изведнъж нашата власт се сети да се противопоставя. ЕС отдавна върви на две, три и още безброй скорости, а разпоредбите, които се приемат, често са в полза на големите играчи.  Нито протестите на превозвачите ни, нито мобилизацията на евродепутатите ни (трима дори не участваха в гласуването) постигнаха успех. Бяха приети, макар и не окончателно, всички оспорвани от българските превозвачи промени. Шофьорите ще трябва да почиват извън кабината на камиона, ще се връщат на всеки 4 седмици в страната, където е регистрирана фирмата, а размерът на командировъчните ще бъде според държавата, в която са изпратени. Без съмнение, условията, при които работят шофьорите в нашите фирми, не са като тези в западноевропейските. Но с новите регламенти опасността голяма част от българските фирми да изчезнат въобще от пазара е напълно реална. Регламентът отвсякъде е протекционистки за западните фирми и резултатът ще е ограничаване на дейността на фирмите от периферията на ЕС. Вярно, че в пазарни условия има изненади, но въпросът е имаха ли дългосрочна стратегия българските транспортни фирми след 1989 г.? Умно ли се планираше, или въобще не се планира? Сагата с пакета \"Макрон\" ще продължи и в следващия ЕП, но резултатите изглеждат с предизвестен край. Най-вероятно ни очаква шумна плесница. За съжаление. Не само за нас, а това неминуемо ще предизвика напрежение в Евросъюза.", "date": "2019.06.10", "title": "Плесница"}
{"url": "https://duma.bg/ekip-na-kanal-3-i-kadar-na-boets-s-vzaimni-obvineniya-n193556", "text": "Грозна случка се разигра във Видин и отново повдигна въпроса за медийната етика. Замесени в нея бяха екип на \"Канал 3\" и председателят на гражданско движение \"Боец\" Георги Георгиев. Репортер и оператор на медията буквално преследваха Георгиев няколко дни, в крайна сметка напрежението изби, а двете страни си размениха тежки обвинения. Всеки показваше и видео от срещите, което сам е направил. Програмният директор на телевизията Ива Стоянова публично призова гилдията да вземе отношение за агресията спрямо репортерския й екип. Георгиев пък се оплака, че е бил преследван, а неприкосновеността на личния му живот е била застрашена. За добро или зло, цялата случка е заснета от всички замесени. Вижда се, че нервите на Георгиев не издържат и той посяга на репортера, което само по себе си е недопустимо. От клипчетата, които той прави с телефона си обаче, става ясно, че журналистите наистина са прекрачили границата на допустимото поведение. Георгиев твърди, че за трите дни, в които е бил \"под обсада\", на четири пъти е извикал полиция и е обяснил, че не желае да бъде притесняван, но полицаите не са предприели мерки. \"На един от клиповете, публикувани от \"Боец\", се вижда, че репортерът на \"Канал 3\" извършва действия, с които пречи на Георги Георгиев да затвори вратата на личния си автомобил и да потегли. Докато прави това, единственият въпрос, който репортерът задава, е \"Ще се прекръсти ли вашето движение от Боец на Страхливец\". Този въпрос  по никакъв начин не може да се отнесе към разследването, което се твърди, че се прави. Това не е журналистически въпрос и изглежда като саморазправа\", пишат от Асоциацията на европейските журналисти-България в отговор на жалбата от Стоянова. От АЕЖ са категорични, че посегателствата над журналисти са недопустими, но призовават за спазване на журналистическите и етичните стандарти. Това, че дадено лице държи камера или микрофон, не му дава право да използва репресивни прийоми и физически действия за сплашване на критици на собственика или близки до него влиятелни фигури, напомнят те.", "date": "2019.06.10", "title": "Екип на \"Канал 3\" и кадър на \"Боец\" с взаимни обвинения"}
{"url": "https://duma.bg/bitkata-na-telegraf-ite-n193557", "text": "Битката между два медийни продукта, носещи името \"Телеграф\", доведе до истински правен казус и застраши работните места на десетки колеги. В края на миналата седмица едноименният вестник съобщи от първата си страница, че прокурорско разпореждане може да сложи край на 10-годишната история на изданието. Оказа се, че прокурор Тодор Тодоров от Софийската районна прокуратура (СРП) е разпоредил на Патентното ведомство да заличи марката на всекидневника. Макар решението да не е окончателно, тъй като трябва да мине инстанционен контрол през Софийската градска прокуратура, това определено предизвика напрежение и оправдания гняв на ръководството. До казуса се стига, след като преди около месец главният редактор на \"Телеграф\" Васил Захариев е сезирал МВР за сайт със сходно наименование. В него също се публикуват статии и новини на български, те обаче нямат нищо общо с редакционната политика на вестника и затова медията решила да потърси правата си. На онлайн платформата няма посочена информация за собственика и издателя. \"Telegraf е сайт за актуални новини от България и света, бизнес новини, новини от политиката, спорт, криминални, регионални, лайфстайл, технологии и други\", пише там. От вестника се оплакали, че сайтът дублира онлайн адреса им, като единствената разлика е в една буква (f вместо ph). \"За да се избегне объркване от страна на читателите ни, които могат да сметнат, че фалшивият сайт е официален такъв на вестника, беше поискано от компетентните органи извършването на проверка. Съвсем стандартна процедура при подобни случаи\", посочват в позиция издателите на вестника. И в момента анонимният сайт продължава да съществува, на 7 юни дори цитира дописка от друго издание, в която се разказва за казуса. Междувременно във вестника обаче е пристигнало съобщение с приложено прокурорско постановление, в което е разпоредено председателят на Патентното ведомство да заличи търговската марка \"Телеграф\", както и незабавно да уведоми прокуратурата за предприетото действие.  Според Тодоров търговската марка \"Телеграф\" (на български език) противоречи на закона, защото може да създаде заблуда на потребителите, че има общо със \"световноизвестния английски вестник с дългогодишна популярност в страната The Telegraph\". Ръководството на медията припомня, че марката е защитена още през 1999 г. и подобен казус до момента не е възниквал. Те определят решението като  правно безумие и сезираха главния прокурор Сотир Цацаров и Инспектората на Висшия съдебен съвет. В коментарен текст от вестника обявиха, че прокурорското решение е удар срещу свободата на словото. Те подозират, че ударът е резултат от \"клеветническата кампания\" срещу депутата и техен издател Делян Пеевски и конкурентния му \"кръг\" около Иво Прокопиев.", "date": "2019.06.10", "title": "Битката на \"Телеграф\"-ите"}
{"url": "https://duma.bg/koga-balgariya-beshe-industrialna-darzhava-n193558", "text": "Един от последните словесни изблици на премиера Борисов се разрази на 4 юни 2019 г. на срещата му с Конфедерация на работодателите и индустриалците в България. Дали защото говори пред новите български индустриалци, или защото още бе в еуфорията на поредната си изборна победа, но Борисов каза следното: \"Много впечатлен съм от обиколките по заводите - мога да кажа, че България пак се завърна като една индустриална държава - както е била преди 1945 г. Където минете - завод до завод.\" Оставям настрана \"завод до завода\", което би трябвало да ни изуми в светлината на факта, че след разрушаването на стотици заводи у нас стотици хиляди българи бяха принудени да заминат на \"гурбет\" в чужбина, за да могат да изхранват себе си и семействата си. Но не мога да подмина \"завръщането на България в ролята си на индустриална държава, \"каквато е била преди 1945 г.\". Боже мой, как могат да се твърдят подобни неща и защо българите мълчат пред подобни откровени глупости. Макар преди Втората световна война страната ни да не е най-бедната европейска държава, все пак тя е на 18-то място от 24 държави! А производството и износът ни се състоят най-вече от тютюн (повече от 50 % от износа), следван от зърно, яйца, плодове, маслодайни продукти, кожи, птици. И толкоз. Останалото - текстил, каучук, въглища, захар е само в добивната и преработвателната селскостопанска продукция. Това ли е индустриализирана България?\", не сдържа гнева си след изявлението проф. Искра Баева. България наистина е била развита индустриална страна, една от 30-те държави, участващи в световния експорт на машини. Но тези успехи страната ни е постигнала не преди, а след 1945 г. В социалистическите години сме създавали технологии и продукти, които могат да бъдат гордост за всяка нация, но явно Ученикът от Банкя не е присъствал на  уроците по икономическа география. А след това в Пожарникарския факултет на Симеоново подобни лекции е нямало. Следват факти, събрани от дългогодишния икономически деец инж. Иван Пехливанов, които показват кога наистина България е била индустриална държава.  До средата на ХХ век бяхме последни в Европа по енергийни мощности. От 1945 до 1990 г. те нараснаха 120 пъти! Стигнахме Белгия и Австрия. Изпреварихме Дания, Португалия и Гърция. Енергийната ни стратегия, проектите, инженерната реализация се изпълняваха от забележителния научен център \"Енергопроект\". Създаден през 1948 г., той обедини творческите сили на няколко поколения специалисти и стигахме върховете на световната енергетика: - АЕЦ \"Козлодуй\". Проектирана и строена съвместно от руски и наши специалисти, с мощността си 3760 MW осигури 45% от електропроизводството на страната! Тя е една от големите атомни електроцентрали в света! - ПАВЕЦ \"Чаира\". По мощност (861 MW) и по проектно решение (турбопомпената зала е на 360 метра под земята, в каверна с размерите на зала 1 на НДК) няма европейски аналог!  - Каскада \"Белмекен-Сестримо\". С трите електроцентрали (първата от които е ПАВЕЦ), с обща мощност 735 MW, е международна рядкост! Заема водещо място между действащите ВЕЦ и ПАВЕЦ в света. Енергийният отрасъл към 1989 г. зае 18% от националните промишлени фондове. До 1950 г. България е нямала металургия. Към 1989 г. вече произвеждахме 3,3 млн. т. стомана и бяхме 27-ата металургична страна в света. От 1970 година българското корабостроене работеше изцяло с местни метали. От 1972 г. металургията ни осигуряваше нуждите на танкостроенето с наши стомани. През 1945 г. дори сода каустик и син камък сме внасяли. Към 1989 г. отрасълът вече произвеждаше годишно: 2,5 млн. тона минерални торове, 1 милион тона калцинирана сода, 400 хил. т пластмаси, 1,8 милиона броя автомобилни гуми, 20 хил. т химикали за растителна защита. У нас се преработваха 12 млн. т суров петрол. Химическата индустрия даваше 8,5% от националната промишлена продукция и осигуряваше 20% от постъпленията в западна валута. Огромният износ в Русия ни направи първи в света по производство на пасти за зъби. През 1945 г. в България имаше десетина предприятия и 50 работилници с общо 4000 работещи и не повече от 200 инженери. През 1989 г. в отрасъла работеха 730 завода, 430 хиляди работещи и 35 000 инженери. 5000 научни дейци създаваха нови технологии и машини в 30 научноизследователски института. Първият български електрокар се появи в 1951 г. След 3 десетилетия изнасяхме годишно 83 хиляди електро- и мотокари. Три бяха световните фирми в тази област: \"Кларк\" - САЩ, \"Тойота\" - Япония и \"Балканкар\" - България. Корабостроенето от Освобождението до 1945 г. е произвело 86 плавателни съда с обща товароподемност 15 500 тона. Най-големият кораб е бил с товароподемност 800 тона. От 1945 до 1990 г. са произведени 1450 плавателни съда с обща товароподемност 5 милиона тона. От износ на кораби спечелихме 2 млрд. щатски долара.  Корабостроителният завод във Варна, проектиран и построен от наши специалисти, бе един от най-съвременните в Европа. От него на всеки 3-4 месеца излизаше нов плавателен съд. Инвестиционното машиностроене до 1945 г. не беше известно у нас дори като понятие. Индустрията работеше само с вносни машини. През 50-те години се появиха първите ни заводи, съоръжени с българска техника. Металообработващите машини бяха основно направление на отрасъла. Започнало през 30-те години в 5-6 малки работилници, към 1980 г. то имаше 40 завода, произвеждащи 18 хиляди стругове, фрези, бормашини, агрегатни машини, обработващи центрове, автоматични технологични линии, манипулатори, роботи. 90% от тях се експортираха в десетки страни от Близкия изток до Западна Европа. Към 1970 г. вече работеха заводите за запаметяващи устройства в Стара Загора, Пловдив и София, Заводът за дискови запаметяващи устройства - Стара Загора. Повечето компактдискове, които купувахме, се произвеждаха в Стара Загора и след това им се лепяха различни вносни марки. В София се произвеждаха изчислителни машини, магнитни глави в Разлог, печатни платки в Русе и Търговище, телевизори в София и Велико Търново, телефони в Белоградчик. За три десетилетия мощностите на военно-промишления ни комплекс се увеличиха стократно. Военно-промишлената ни продукция беше под 0,1% от световното специално производство. Въпреки този малък дял комплексът осигуряваше от експорт годишен валутен доход на България над 1 милиард щ. д., създаваше работа на 100 000 души, спираше внос и задоволяваше основните нужди на армията.  След 1970 г. бе създаден добър потенциал в леката и хранителната индустрия. Мъжките облекла на заводите \"Витоша\" - София, \"Дружба\" - Варна, в Плевен и в Луковит стигнаха международните стандарти и имаха пазари в много страни. Трикотажните изделия на \"Яница\" - Елхово, \"Росица\" - Севлиево, и други имаха неограничени пазари. Неслучайно и днес заводът в Доспат работи почти изцяло за експорт и заслужи правото да бъде приватизиран от височайша особа. Спортните облекла в Кърджали, Симеоновград, Попово, Елхово само за няколко години измениха гледката по ски-пистите със съвременния си дизайн. Те се произвеждаха по марки и лицензи от \"Пума\", \"Адидас\", \"Виеналайн\". Пионерът на българския спортен дизайн Васко Василев превърна предприятията \"Невен\" и \"Яница\" в известни у нас и в чужбина производители на модни облекла. Станахме производители на марковите ски \"Атомик\". До 1980 г. произвеждахме само спортни гуменки. След 3-4 години, по лицензи от \"Ромика\", \"Трейнинг\", \"Адидас\" и \"Пума\", предприятията в Благоевград, София, Хаджидимово, Добрич, Хасково стигнаха общо годишно производство 5 милиона маратонки - повече от всички соцстрани, взети заедно. Всяка събота и неделя туристи от Гърция и Югославия купуваха по 4-5 чифта български маркови маратонки от софийския ЦУМ. Годишното производството на тютюн стигна 160 хил. тона. Генерално бяха преустроени фабриките за цигари, годишно произвеждахме 71 хил. тона и излязохме на трето место в Европа след Англия и Германия. Износът на тютюневи изделия осигури 1 милиард долара валутни постъпления. През 1962-1970 г. бяха построени десетки заводи по закупени от западни фирми лицензи за високи технологии и продукти със съвременно оборудване.  1990 г. завари България с над 120 млрд. щ.д. основни фондове, от тях 70% - основни производствени фондове. За малката ни страна това беше огромна собствена инвестиция. 2,8 млрд. щ. д. от валутния ни дълг се изразходваха за нова техника, активните ни производствени фондове бяха в процес на обновление. Малко държави бяха в такова благоприятно положение. Вместо стартова позиция за нов растеж това състояние беше унищожено. Граденото близо половин век бе съсипано и разпродадено на безценица. Сега пак говорим за индустриализация...", "date": "2019.06.10", "title": "Кога България беше индустриална държава?"}
{"url": "https://duma.bg/40-godini-kambanite-sabirat-detsa-n193559", "text": "\"Участвах във втората асамблея \"Знаме на мира.\" \"Разкажи ми пак.\" \"Седемте камбани там - горе, символизират седемте континента, а барелефът на Людмила Живкова (ще ти разкажа и за нея) е поставен по-късно. Като стигнем, ще ти покажа...\" - разговарят майка и малката й дъщеря по пътя към \"Камбаните\" в слънчевата съботна утрин. Младата жена е една от стотиците пораснали участници в четирите асамблеи \"Знаме на мира\", дошла при монумента да отбележи 40-годишнината от откриването на международното събитие в обявената от ООН \"Година на детето\", когато на 1 юни 1979 г. е създадена асамблеята.  Възрастна дама ми показва първите пощенски картички от красивата местност и монумента и разказва, че у дома пази вестника от 16 август 1979 г., в който пише за откриването на Първата международна детска асамблея \"Знаме на мира\". \"Не съм присъствала, но водехме често тук децата си\", казва жената.  Двойка, съпроводена от двете си внучки, им разказва за \"онези времена\", когато деца от 79 държави участвали в тържеството и донесли камбани от своите държави. \"Сега и вие ще биете тези камбани\", обяснява дядото. На входа на монумента всеки може да си вземе значка и балон със символа на асамблеята.  Близо час преди официалното откриване на празника тук е и оркестровият и хоров диригент проф. Емил Янев. Той си спомня пред ДУМА подготовката за първата асамблея. Повече от 7 месеца търси талантливи цигулари - трябвало да събере оркестър от 200 деца. \"Обикалях музикалните училища във Варна, Бургас, Русе, Пловдив с влак, самолет. Накрая децата станаха 202. Направихме два лагера в Широка лъка\", спомня си подготовката за грандиозния концерт в зала \"Универсиада\" професорът. 87-годишният диригент и педагог не успява и 10 крачки да направи, без да бъде поздравен от приятели, от свои ученици. Негова възпитаничка е и Мая Василева, която след минути дирижира детския хор към Италианския лицей, който изпълнява химна \"Здравей, софийска асамблея\" от Петър Ступел. В този момент политат  а участници в асамблеята от 1979 г. си спомнят, че от това място към небето са полетели 3 хил. бели гълъба при откриването преди 40 г., дресьорът им е същият Любо. С изпълнението на \"Я кажи ми, облаче ле, бяло\" Крисия, представила България на детската \"Евровизия\", грабва сърцата на гостите. Тазгодишното тържество е възможно благодарение на инициативата на ръководителката на фондация \"Людмила Живкова - \"Знаме на мира\" Евгения Живкова, заела се да продължи идеите на майка си Людмила Живкова за  Официални гости на тържеството са посланиците на близо 10 държави, а поздравителни адреси пращат президентът Румен Радев, Градският съвет на БАС в София и др. Празненството се провежда под патронажа на вицепрезидента на България Илияна Йотова. \"Преди 40 години, много преди да бъде член на ЕС, България стана посланик на неговия девиз \"Единни в многообразието\", като го разпространи по света. България даде възможност на хиляди деца от цялото земно кълбо да творят заедно, да се опознават, да създават приятелства\", припомни Йотова. Тя предложи веднъж в годината  \"Подкрепете нашето детство, съхранете нашите мечти\", призова в обръщението си от името на децата Катя Славкова - дъщеря на Тодор Славков и внучка на Людмила Живкова. Йотова връчи отличия \"Академия \"Бъдещето на България\" на гимнастичките от Националния отбор по художествена гимнастика, носителки на бронзови медали от Олимпиадата в Рио де Жанейро през 2016 г., а Живкова връчи същите отличия на момичетата от настоящия национален отбор. Крисия получи приз от Стефка Костадинова.  Звукът на над стоте камбани, подарени от различни държави, разлюлявани от стотици деца, не спря през целия ден. Навярно това е надеждата за бъдеще.", "date": "2019.06.10", "title": "40 години \"Камбаните\" събират деца"}
{"url": "https://duma.bg/nazem-ot-mrezhta-n193555", "text": "- ГЕРБ ни загробват с 2 милиарда за 8 самолета (капка в морето). Утре ГЕРБ няма да са на власт, България ще има друга политика, съобразена с ЕС, Китай, Русия и разбира се, САЩ. Не само САЩ, както е сега. За експлоатацията на Ф-16 трябват много други чисто американски системи и подсистеми. Това е като брак без право на развод. В тези 2 милиарда не влиза летището, драги сънародници, и не става дума само за едно. Сметката ще се увеличи така, както всички други \"проекти\" в последно време.  - Демек, нагласили сме милиардите и съответните комисиони към тях! - България ще плати за тази \"услуга\" 2-2,5 пъти повече от всичките държави в ЕС. Ееее, нали сме в НАТО, нали сме НАЙ-БЕДНИ, нали САЩ НИ БЯХА ПРИЯТЕЛИ???? А за тези пари щяхме да имаме не 8, а поне 20 изтребителя от друг европейски производител и поне 40 нови МИГ-ове от Русия! И знайте, че реална справка за това има! - Аха... затова Гриппен примерно казаха, че могат да ни разсрочат на равни вноски плащанията. И Еурофайтър така казаха. За сметка на това имат готови моделите, които се предлагат и с ясни срокове на доставка. А ние избираме нещо, което не е ясно дори какви параметри ще има - защото няма подобен изтребител, произведен досега. Преведено на твоя магазинерски пример - плащаме за салам, който още не е в магазина, не се знае кога ще го доставят и дори не се знае от какво е направен, ама разправят, че е много хубав. - Явно набавянето точно на Ф-16, без значение при какви условия, за Някой е въпрос на живот и смърт. Ако тези самолети не се озоват в България, Някой ще се озове в затвора или дори на оня свят. Това е безпрецедентно изнудване. Нямам идея какво точно става, ама в държавната върхушка има хора, които са затънали до шия. Нищо ново не казвам. Това, което се случва с Ф-16, е само потвърждение за помийната яма, която представлява правителството ни. - Унгария плаща за своите Грипени 20 години. От 2006 до 2026 г. сумата от 860 милиона долара. Тук нямаме пари за линейки и деца с увреждания, но веднага ще платим за самолет, за който не е ясно дали покрива характеристиките на хартия. И почти без въоръжение. - Със или без тези 8 аероплана ние сме гола вода! Файдата е никаква и я има само за участващите в далаверата. Да бяха купили за тия пари някакви аероплани или вертолет хеликоптери, които могат да поливат вода и да гасят пожарите, че иде лято, а гори не останаха. Както онзи е казал: \"Ние сме богати граждани на бедна държава, а вие, сульовци, сте бедни граждани на богата държава\". - Просто това са много пари за нещо като нищо. Със или без тези самолети си оставаме същата гола вода, но с 2 млрд. по-малко, които можем да изразходваме за нещо по-умно и по-належащо. Човек, това са много пари... Но в България лесно погребваме милиарди, и при това напълно безотговорно - АЕЦ \"Белене\", КТБ, \"пътища\", а сега и самолети... Някой ще си помисли, че сме стигнали и задминали Швейцария по благосъстояние... - Абе, той Баце, като ги даде наведнъж… после как ще потушава протести, как ще дава на свои кметове и ще си купува индулгенции от отчетата?", "date": "2019.06.10", "title": "Наз@ем от мреж@та"}
{"url": "https://duma.bg/1700-tantsori-ot-18-strani-uchastvat-vav-festivala-valsheben-svyat-n193548", "text": "14-ият международен фестивал \"Вълшебен свят\" се състоя в Хасково (7-9 юни). Негова основателка и директорка е Милена Налбантова. \"През 2005 г. създадох фестивала с участието на 100 танцьори, а днес те са над 1700, което е своеобразен рекорд\", сподели за ДУМА Налбантова. В 14-ото издание са се включили 130 колектива от 18 държави. Представени са повече от 30 танцови стила - балет, модерн, танцово шоу, етно, джаз, латино, фолклор, хип-хоп, стандартни (бални танци)... Фестивалът е част от културния календар на община Хасково, присъства и в културния календар на Министерството на културата, признат е и от WADF (Cветовната артистична федерация). Проявите се провеждат в Народното читалище \"Заря-1858\", ОП \"Младежки център\" и спортната зала \"Дружба\". Главната цел на проявата е развитие и популяризиране на танцовия стил, класическия балет и всички танци. Фестивалът е международен, с конкурсен характер, завършва с галаконцерт и награждаване на победителите. Ще бъдат връчени и стипендии за обучение в САЩ, Италия, Канада и др. Предвидена е награда за най-малък участник. Специални призове се връчват за най-добър хореограф, най-добър педагог и т.н. Марина Альошина от Русия, член на международното жури, сподели: \"С Милена Налбантова се познаваме отдавна, заедно сме журирали на различни фестивали. Когато тя ми предложи да участвам в журито на \"Вълшебен свят\", с удоволствие приех. Като малка често съм почивала на българското Черноморие. Надявам се, ако ми остане малко свободно време, да успея да разгледам забележителностите на Хасково.\" Альошина преподава бални танци в Москва, провеждала е майсторски класове в Китай, Швеция, Латвия... Европейска шампионка и световна вицешампионка е на версия WDC AL, cъдия WDC.", "date": "2019.06.10", "title": "1700 танцьори от 18 страни участват във фестивала \"Вълшебен свят\""}
{"url": "https://duma.bg/udivitelen-svyat-ot-zhivata-priroda-n193553", "text": "Поредната изложба в календара на столичната галерия \"Лоранъ\" представя рисунки на животни от Илия Петров (1903-1975). Познаваме живописеца като виртуоз в цялостното му пластично наследство и проникновен познавач на състоянията на човешкия характер в портрета, тематичната композиция, голото тяло и рисунката. Скиците разкриват Петров и като майстор на анималистичната рисунка.  Неотдавна, през 2017 г., в галерия \"Академия\", като част от обща изложба с рисунки на художника присъства подобен цикъл, а няколко години по-рано си спомняме изящната колекция на Художествената гимназия. С нашите непоказвани рисунки допълваме и разширяваме представата за специфичен дял от творчеството на художника, отбелязва галеристът Лаврен Петров.  Етюдите са нахвърляни набързо, с чисто ескизен маниер - небрежни и разчупени. Създадени са като на шега и са непосредствено свидетелство за продължителния интерес на автора към света на животните. В дипляна към изложбата д-р Людмил Веселинов пише: \"Тези рисунки не са просто ескизи, а сякаш завършени, одухотворени портрети на животни. Композициите показват удивителен свят от живата природа. Камерните творби представят Илия Петров като виртуозен майстор на рисунката, който умело използва възможностите на графичните материали, категоричната линия на туша и молива, мекотата на кредата и сангина, и постига максимално силно съвпадение с нрава на животното.\" Петров е роден 1903 г. в Разград. Учи живопис в Художествената академия при проф. Никола Маринов. След завършването си получава стипендия за обучение в чужбина и заминава за частното училище на Хайнрих Ман в Мюнхен. В периода 1931-1940 г. преподава рисуване като учител. Академичната му дейност започва в 1940 г., когато печели конкурс за преподавател в Художествената академия, от 1946 г. е професор. Последователно става декан на Изящния факултет - 1957-1962 г., и ректор - 1965-1968 г. От 1972 г. е академик.   Изложбата \"Анималистът\" продължава до 23 юни в галерия \"Лоранъ\", ул. \"Оборище\" 16. ", "date": "2019.06.10", "title": "Удивителен свят  от живата природа"}
{"url": "https://duma.bg/datata-n193554", "text": "ПРАЗНИК НА ГРАД ПОПОВО. Обявен от общинския съвет на 10 юни 2002 г. На тази дата през 1883 г. с княжески Указ №426 по предложение на управляващия Министерството на вътрешните дела селото Попово се преименува в \"градец Попово\". 1871 - В БРАИЛА ИЗЛИЗА БР. 1 НА БОТЕВАТА \"ДУМА НА БЪЛГАРСКИТЕ ЕМИГРАНТИ\". Мотото на вестника е \"Истината е свята. Свободата е мила\". Христо Ботев успява да отпечата само пет броя. През 1873 г. Ботев издава сатиричния в. \"Будилник\". През 1874 г. започва активната му дейност като журналист и под негова редакция излиза новият орган на революционната партия - в. \"Знаме\". 1943 - УНГАРЕЦЪТ ЛАСЛО БИРО ИЗОБРЕТЯВА ХИМИКАЛКАТА. Работейки като журналист, той бил озадачен от различното време за изсъхване на вестникарското мастило и на мастилото от неговата писалка. Заедно с брат си Георги, химик, сложил на писалката сачма, която пропускала печатарското мастило при въртенето си. И се родила химикалката. Двамата патентовали изобретението в Унгария през 1938 г., но емигрирали в Аржентина през 1940 г., за да се спасят от нацистите. Там я патентовали отново през 1943 г. През 1945 г. Биро дал лиценза на французина Маесел Бик, който започнал масово производство на химикалки. В знак на почит към Биро аржентинците, които наричат химикалката birome, празнуват Деня на изобретателя на 29 септември - рождения ден на Ласло Биро. 1990 - ПРОВЕДЕНИ СА ИЗБОРИ ЗА СЕДМО ВЕЛИКО НАРОДНО СЪБРАНИЕ (И НА 17 ЮНИ). Първите свободни демократични избори в най-новата история на България. Печели БСП, която получава 52,75% от гласовете (211 депутатски места), СДС - 36% (144 депутати), ДПС - 5,75% (23), БЗНС - 4% (16), Отечественият съюз - 0,5% (2), избрани са още двама независими народни представители, един от Отечествената партия и един от СДП (немарксисти). 2004 - УМИРА РЕЙ ЧАРЛС, АМЕРИКАНСКИ ПЕВЕЦ И РИТЪМ ЕНД БЛУС МУЗИКАНТ (Р. 1930 Г.). С големи заслуги за изграждането на звученето на соула. На 7 години ослепява напълно, което не му пречи да бъде виртуоз и да се превърне в легенда на музикалната и развлекателната индустрия. Той е единственият изпълнител, получавал \"Грами\" в продължение на 50 години. Жени се два пъти, баща е на 12 деца от 9 различни жени. През декември 2002 г. по време на семеен обяд дава на всяко от децата си по 1 млн. щ.д. 2004 - УМИРА НИКОЛАЙ КОЛЕВ-МИЧМАНА, СПОРТЕН КОМЕНТАТОР (Р. 1932 Г.). Негова е фразата \"Господ е българин!\", изречена след гола на Емил Костадинов срещу Франция, с който националният отбор на България се класира на Световното първенство по футбол през 1994 г. в САЩ. Свидетел е на 9 олимпийски, 8 световни и 7 европейски първенства по футбол. Работил дълги години в БНТ и за кратко в телевизия \"Диема\".", "date": "2019.06.10", "title": "Датата"}
{"url": "https://duma.bg/s-10-hilyadi-stapki-dnevno-se-svalya-kilogram-sedmichno-n193539", "text": "За да свалите един килограм за седмица, трябва да горите по 1000 калории на ден. Или казано накратко, нужно е да правите минимум 10 000 стъпки дневно, което се равнява на 8 километра ходене. Ако тези числа ви изглеждат застрашително големи, имайте предвид, че в 10 000 стъпки влизат и обикалянето вкъщи, ходенето до магазина и т. н. Изводите са резултат от изчисленията, че средно човек прави по 1250 стъпки за километър ходене, вследствие на което пък изгаря около 100 калории. Около килограм излишни мазнини се равняват на 7000 калории. Редуцирането на теглото не е единствената полза от ходенето пеша. То нормализира кръвното налягане, намалява нивото на холестерола, заздравява костите. Също така помага много за премахването на стреса и напрежението. Мнозина са наясно, че отслабването е трудна, но постижима цел. Има лесна формула за смъкване на килограми, която винаги работи: яж по-малко и се движи повече. Ходенето е най-простият и лесен начин за поддържане на добра форма, а и за свалянето на излишното тегло.", "date": "2019.06.10", "title": "С 10 хиляди стъпки дневно се сваля килограм седмично"}
{"url": "https://duma.bg/140-chuvala-bokluk-sabraha-ot-plazhovete-vav-varna-i-burgas-n193538", "text": "Впечатляващите над 140 чувала боклук бяха събрани в подкрепа на специални събития за почистване и облагородяване на плажната ивица във Варна и Бургас по случай Световния ден на океаните на 8 юни. В морската ни столица екип от 130 човека се потруди на плаж \"Аспарухово\". Водолазите от клуб \"Приятели на морето\" извършиха почистване на плаж \"Траката\" във Варна. Повече от 70 доброволци, жители и гости се включиха в почистването на плажната ивица и екопътеката на Бургас.", "date": "2019.06.10", "title": "140 чувала боклук събраха от плажовете във Варна и Бургас"}
{"url": "https://duma.bg/5000-toaleta-se-smenyat-v-novoto-shou-na-kirkorov-n193541", "text": "Филип Киркоров разкри, че той и останалите артисти на сцената ще сменят 5000 костюма в продължение на три часа по време на най-новото му шоу \"Цветът на настроението\". Звездата на руската естрада с български произход вече зарадва публиката в София на 8 юни. Концертът в родния му град Варна е на 14 юни. Останалите спирки от турнето са в Пловдив - днес, 10 юни, Бургас - 12 юни, и Русе - 17 юни. \"Сменям тоалетите си поне 10 пъти и това не е от желание да си покажа костюмите, а заради концепцията, която е много театрална и много по-визуална от предишни мои програми\", обясни Киркоров. Изпълнителят е убеден, че никой не е гостувал в страната ни с такова шоу до момента, като само техническото оборудване се превозва от общо 10 тира. \"Всяко идване в България е голямо събитие в моя живот, макар че за тези над 30 години съм обиколил целия свят. Пял съм на най-големите сцени - \"Медисън скуеър гардън\", \"Фридрихщат палас\", \"Роял Албърт хол\", да не говорим за нашите най-големи зали - в Кремъл и всички бивши страни от СССР\", уточни Киркоров при посрещането му на летище \"София\". И добави: \"От България започна всичко, свързано с моя живот. Първите ми спомени са от Варна и летния театър, където съм гледал най-големите български артисти - Лили Иванова, Йорданка Христова, Васил Найденов, дует \"Ритон\". След това дойде и моето участие на \"Златният Орфей\", и статуетката, която получих през 1998 г. Всичко това направи много здрава връзката ми с българската музика и особено с песните на Тончо Русев, които ми донесоха голяма популярност в Русия.\" \"За съжаление, Тончо вече не е с нас, но паметта и благодарността към него ще бъдат винаги в моето сърце и в негово лице - към цялата българска естрадна музика\", каза още Киркоров. Певецът разкри, че децата му са заедно с него, но ще го очакват и гледат направо във Варна, където живеят техните баба и дядо.", "date": "2019.06.10", "title": "5000 тоалета се сменят в новото шоу на Киркоров"}
{"url": "https://duma.bg/usmivkata-na-mona-liza-ne-bila-iskrena-n193540", "text": "Експерти от университета на Синсинати твърдят, че усмивката на Джокондата не е искрена заради асиметрията й, съобщи \"Мирър\". \"Резултатите на изследването показват, че само лявата страна изразява щастие\", уточни д-р Лука Марсили. И добави: \"Съгласно някои влиятелни теории за емоционалната невропсихология интерпретирахме асиметричната усмивка на Мона Лиза като неискрена. Така изглеждат хората и когато лъжат.\" Специалистите са помолили 42-ма души да кажат кои от основните шест емоции изразяват две манипулирани усмивки на Джокондата: едната с огледално изображение на лявата страна, а другата - на дясната. 92,8% от участниците са преценили лявата половина като изразяваща щастие, но никой не е казал това за дясната. Според 83 на сто дясната страна е с неутрално изражение, 12% смятат, че тя показва отвращение, а 5 на сто - тъга. Горните мускули на лицето също потвърждават това. Искреният израз на радост, наричан \"усмивката на Дюшен\", задвижва и мускулите - бузите се повдигат, а очите се свиват. Тъй като е малко вероятно човек, който позира неподвижно с часове, да изглежда постоянно щастливо, най-простото обяснение е, че усмивката на Мона Лиза е проява на \"неистинска радост\", обясняват изследователите. \"Интересна алтернативна възможност обаче е, че Леонардо вече е знаел истинското значение на асиметричната усмивка - повече от три века преди Дюшен да развие теорията си, и съзнателно е показал как се изразява непреживяно чувство\", подозират експерти. Според учените Да Винчи може да е скрил закодирани послания в картината, защото колкото усмивката на Мона Лиза и да привлича погледите, не може да се разгадае посланието й.", "date": "2019.06.10", "title": "Усмивката на Мона Лиза не била искрена"}
{"url": "https://duma.bg/lyatno-modno-parti-zalaga-na-lyubovta-n193542", "text": "На любовта, страстта и креативността ще заложи традиционното лятно парти на Академията за мода. Водещи български дизайнери, носители на престижната награда \"Златна игла\", известни брандове и студенти ще покажат своите подбрани предложения за предстоящия сезон по време на стилния ревю спектакъл Summer Fashion Party. На събитието, което ще се състои на 11 юни във \"Витоша парк хотел\", проф. д.н. Любомир Стойков ще представи своята най-нова книга \"100 срещи с мен\". Премиерата на изданието и партито са по случай 65-ия рожден ден на популярния журналист и любим професор на няколко поколения студенти по журналистика, връзки с обществеността и моден дизайн. Книгата съдържа 100 интервюта с проф. д.н. Любомир Стойков, публикувани в периода 1993-2018 г. в едни от най-качествените и престижни печатни и електронни издания (включително и в ДУМА). Целта е да се представят компактно на читателите възгледите на изтъкнатия естет и университетски преподавател за културата, медиите, журналистиката, образованието, политиката, морала, нравите, чувствата, изкуството, красотата, стила, модата, лайфстайла, всекидневието и редица други теми - индивидуални и социални. Интервютата с проф. Стойков позволяват да се проследят в цялост динамиката на неговата мисъл през годините по ключови въпроси на съществуването. Книгата е структурирана в четири раздела: \"Комуникация, медии и политика\", \"Образование и академична дейност\", \"Лайфстайл и мода\" и \"Лична философия\". Встъпителните думи са на Юлияна Дончева, Ники Кънчев и Максим Бехар. \"Благодарен съм на колегите журналисти, които с точните си и значими въпроси ме вдъхновиха да се замисля над толкова важни страни на живота, културата и стила ни. Признателен съм им, защото те ми помогнаха да намеря нови отговори и да преосмисля възгледи и идеи, чрез които опознах още по-истински красотата и доброто, себе си и околния свят\", сподели в навечерието на премиерата на своята книга проф. д.н. Любомир Стойков.", "date": "2019.06.10", "title": "Лятно модно парти  залага на любовта"}
{"url": "https://duma.bg/kontsert-v-muzikalnata-akademiya-n193545", "text": "Академичният симфоничен оркестър ще изнесе концерт на 12 юни от 18 ч. в концертната зала на НМА, бул. \"Евлоги и Христо Георгиеви\" 94. Диригент ще бъде Виктор Крумов от класа на доц. д-р Деян Павлов (дипломен концерт). Солист ще бъде Михаил Стефанов - пиано, от класа на проф. д-р Маргарита Кръстева. В програмата са включени Концерт за пиано и оркестър 3 от Веселин Стоянов и Първа симфония от Йоханес Брамс.", "date": "2019.06.10", "title": " Концерт в Музикалната академия"}
{"url": "https://duma.bg/dnevnitsite-na-aya-ot-yana-stankova-s-premiera-v-sofiya-n193544", "text": "След успешната премиера на \"Дневниците на Ая\" във Велико Търново и Русе Яна Станкова (р. 1980 г.) ще се срещне с читателите и в София - на 12 юни от 18.30 ч. в Книжен център \"Гринуич\", бул. \"Витоша\" 37. Специално участие в премиерата ще вземе писателят Емил Андреев, а гостите ще могат да научат повече за романа и да получат автограф от авторката. Един прекрасен, наглед съвсем обикновен четвъртък преобръща живота на млада жена. В столичен квартал, който все още няма история, Ая намира отдавна изгубената си сестра... само за да изчезне отново. За да запълни пропастта между тях и да наваксат 25 години раздяла, тя й оставя дневниците, които е водила от дете. Прочитайки написаното, сестра й решава да разкаже нейната история - тъжна и трогателна, понякога смешна. Но истинска. Историята на Ая...", "date": "2019.06.10", "title": "\"Дневниците на Ая\" от Яна Станкова с премиера в София "}
{"url": "https://duma.bg/chestvat-25-godini-klub-na-priyatelite-na-muzikata-kam-rkits-n193546", "text": "Клубът на приятелите на музиката и Руският културно-информационен център организират юбилейно честване \"25 години Клуб на приятелите на музиката към РКИЦ\". Тържественият концерт ще се състои на 12 юни от 18 ч. в Мраморната зала на РКИЦ, ул. \"Шипка\" 34. Участват Благовеста Константинова, Благовеста Ангелова, Анастасия Детистова-Абаджиева, Елица Нешевска, Кристина Александрова, Миглена Павлова, Орлин Цветанов, Марин Гонев, Мартин Начев, Ивайло Донков, Велислав Нинов. В програмата - творби от Глинка, Чайковски, Римски-Корсаков, Мусоргски, Рахманинов, П. Владигеров, П. Хаджиев, Цв. Цветанов, Бл. Константинова. Водещ е Стоян Ангелов.", "date": "2019.06.10", "title": "Честват 25 години Клуб на приятелите на музиката към РКИЦ"}
{"url": "https://duma.bg/programa-na-bstv-do-16062019-n193594", "text": "07.30 Новини 07.40 \"България се събужда\" с водещ Стоил Рошкев 09.00 ТВ пазар 09.15 \"България се събужда\" (продьлжение) 10.30 Новини 10.40 \"Безценната перла\", сериал, 27 еп. (п) 11.30 \"Общество и култура\" с водещ Иван Гранитски (п) 12.30 Новини 12.50 ТВ пазар 13.05 \"Следобед с БСТВ\" с Елена Пенчукова 15.00 ТВ пазар 15.15 \"Маша и Мечока\" - анимационен филм 15.30 Новини 15.45 \"Безценната перла\", сериал, 28 еп. 16.35 \"Майстор на акварела\" - документален филм 17.00 \"Гласове\" с водещ Явор Дачков (п) 18.05 \"Холивудски знаменитости\": Кевин Спейси 18.30 Новини - централна емисия 19.00 \"Червен картон\" - спортно предаване с Кирил Веселински 20.00 \"Не се страхувай\" с водещ Васил Василев 21.00 \"Карамбол\"(1966 г.),Любимите български филми 22.30 Новини 22.45 \"Как убиваха Югославия. Сянката на Дейтънското споразумение\" - Киносалон БСТВ 23.30 Новини - късна емисия (п) 23.45 \"България се събужда\" с водещ Стоил Рошкев (п) 02.40 \"Гласове\" с водещ Явор Дачков (п) 03.40 \"Червен картон\"- спортно предаване с Кирил Веселински (п) 04.40 \"Следобед с БСТВ\" с Елена Пенчукова (п) 06.30 \"Не се страхувай\" с водещ Васил Василев (п) 07.30 Новини 07.40 \"България се събужда\" с водещ Стоил Рошкев 09.00 ТВ пазар 09.15 \"България се събужда\" (продьлжение) 10.30 Новини 10.40 \"Безценната перла\", сериал, 28 еп. (п) 11.30 \"Червен картон\" - спортно предаване с Кирил Веселински (п) 12.30 Новини 12.50 ТВ пазар 13.05 \"Следобед с БСТВ\" с Елена Пенчукова 15.00 ТВ пазар 15.15 \"Маша и Мечока\" - анимационен филм 15.30 Новини 15.45 \"Безценната перла\", сериал, 29 еп. 16.35 \"България в картини\" - документален филм 17.00 \"Дискусионен клуб\" с водещ Велизар Енчев (п) 18.05 \"Холивудски знаменитости\": Линдзи Лоун 18.30 Новини - централна емисия 19.00 \"Лява политика\" с Александър Симов 20.00 Актуално от деня 20.30 \"Ако не иде влак\" (1967 г), Любимите български филми 21.10 \"Раждането на една пластика\" - документален филм 22.00 Новини 22.15 \"Романови\", т част - Киносалон БСТВ 23.00 Новини - късна емисия (п) 23.15 \"България се събужда\" с водещ Стоил Рошкев (п) 02.20 \"Дискусионен клуб\" с Велизар Енчев (п) 03.20 \"Не се страхувай\" с водещ Васил Василев (п) 04.20 \"Лява политика\" с Александър Симов (п) 05.15 \"Следобед с БСТВ\" с Елена Пенчукова (п) 07.00 Актуално от деня (п) 07.30 Новини 07.40 \"България се събужда\" с водещ Стоил Рошкев 09.00 ТВ пазар 09.15 \"България се събужда\" (продьлжение) 10.30 Новини 10.40 \"Безценната перла\", сериал, 29 еп. (п) 11.30 \"Лява политика\" с Александър Симов (п) 12.30 Новини 12.50 ТВ пазар 13.05 \"Следобед с БСТВ\" с Елена Пенчукова 15.00 ТВ пазар 15.15 \"Маша и Мечока\" - анимационен филм 15.30 Новини 15.45 \"Безценната перла\", сериал, 30 еп. 16.35 \"Да уловиш красотата\" - документален филм 17.00 \"В обектива\" с водещ Валерия Касиян (п) 18.05 \"Холивудски знаменитости\": Еди Мърфи 18.30 Новини - централна емисия 19.00 \"За историята - свободно\" с Александър Сивилов 20.00 Актуално от деня 20.30 \"Левиатан\" (2014г.), Русия, Киносалон БСТВ 22.50 Новини 23.05 \"Романови\", тт част - Киносалон БСТВ 23.50 Новини - късна емисия (п) 00.05 \"България се събужда\" с водещ Стоил Рошкев (п) 02.20 \"Лява политика\" с Александър Симов (п) 03.15 \"Червен картон\" - спортно предаване с Кирил Веселински (п) 04.15 \"За историята - свободно\" с Александър Сивилов (п) 05.15 \"Следобед с БСТВ\" с Елена Пенчукова (п) 07.00 Актуално от деня (п) 07.30 Новини 07.40 \"България се събужда\" с водещ Стоил Рошкев 09.00 TВ пазар 09.15 \"България се събужда\" (продължение) 10.30 Новини 10.40 \"Безценната перла\", сериал, 30 еп. (п) 11.30 \"За историята - свободно\" с Александър Сивилов (п) 12.30 Новини 12.50 ТВ пазар 13.05 \"Следобед с БСТВ\" с Елена Пенчукова 15.00 ТВ пазар 15.15 \"Маша и Мечока\" - анимационен филм 15.30 Новини 15.45 \"Безценната перла\", сериал, 31 еп. 16.35 \"По пътя\" - документален филм 17.00 \"Не се страхувай\" с водещ Васил Василев (п) 18.05 \"Холивудски знаменитости\": Никълъс Кейдж 18.30 Новини - централна емисия 19.00 \"Студио Икономика\" с водещ Нора Стоичкова 20.00 Актуално от деня 20.30 \"Тихият беглец\" (1972 г.), Любимите български филми 22.00 Новини 22.15 \"Романови\", ттт част - Киносалон БСТВ 23.00 Новини - късна емисия (п) 23.15 \"България се събужда\" с водещ Стоил Рошкев (п) 02.15 \"За историята - свободно\" с Александър Сивилов (п) 03.15 \"Лява политика\" с Александър Симов (п) 04.15 \"Студио Икономика\" с водещ Нора Стоичкова(п) 05.15 \"Следобед с БСТВ\" с Елена Пенчукова (п) 07.00 Актуално от деня (п) 07.30 Новини 07.40 \"България се събужда\" с водещ Стоил Рошкев 09.00 ТВ пазар 09.15 \"България се събужда\" (продължение) 10.30 Новини 10.40 \"Безценната перла\", сериал, 31 еп. 11.30 \"Студио Икономика\" с водещ Нора Стоичкова (п) 12.30 Новини 12.50 ТВ пазар 13.05 \"Следобед с БСТВ\" с Елена Пенчукова 15.00 ТВ пазар 15.15 \"Маша и Мечока\" - анимационен филм 15.30 Новини 15.45 \"Безценната перла\", сериал, 32 еп. 16.35 \"Природата в моето ателие\" - документален филм 17.00 \"Лява политика\" с водещ Александър Симов (п) 18.05 \"Холивудски знаменитости\": Кевин Бейкън 18.30 Новини - централна емисия 19.00 \"В обектива\" с водещ Валерия Касиян 20.00 Актуално от деня 20.30 \"Царска пиеса\" (1982г.), Любимите български филми 21.40 \"Слънчева палитра\" - документален филм 22.00 Новини 22.15 \"Не ми казвай, че момчето е лудо\" (2015г.), Франция, Киносалон БСТВ 00.25 Новини - късна емисия (п) 00.40 \"България се събужда\" с водещ Стоил Рошкев (п) 03.15 \"Дискусионен клуб\" с Велизар Енчев (п) 04.15 \"В обектива\" с водещ Валерия Касиян (п) 05.15 \"Следобед с БСТВ\" с Елена Пенчукова (п) 07.00 Актуално от деня (п) 07.30 \"Холивудски знаменитости: Кевин Бейкън (п) 07.55 \"Миа и аз\" - детски анимационен сериал 08.20 \"Студио Икономика\" с водещ Нора Стоичкова (п) 09.20 ТВ пазар 09.35 \"Шевица\" - фолклорно предаване (п) 10.35 \"История и бъдеще\" - документален филм 11.15 ТВ пазар 11.30 \"Общество и култура\" с водещ Иван Гранитски (п) 12.30 Новини 13.00 \"Червен картон\" - спортно предаване с Кирил Веселински (п) 14.00 ТВ пазар 14.15 \"Професия Турист\": Сардиния /тV част/ 14.45 \"Цветен следобед\"- избрано от следобедния блок на БСТВ с Елена Пенчукова 15.30 Новини 15.40 \"В обектива\" с водещ Валерия Касиян (п) 16.40 \"Цветен следобед\"- избрано от следобедния блок на БСТВ с Елена Пенчукова 17.30 \"Не се страхувай\" с водещ Васил Василев (п) 18.30 Новини - централна емисия 19.00 \"Дискусионен клуб\" с Велизар Енчев 20.00 \"Господин за един ден\" (1983г.), Любимите български филми 21.30 Новини - централна емисия (п) 22.00 \"Тихата планина\" (2014г.), Австрия/Италия, Киносалон БСТВ 23.35 \"Дискусионен клуб\" с Велизар Енчев (п) 00.35 \"Студио Икономика\" с водеш Нора Стоичкова (п) 01.35 \"Цветен следобед\"- избрано от следобедния блок на БСТВ (п) 03.40 \"Гласове\" с водещ Явор Дачков (п) 04.40 \"Червен картон\" - спортно предаване с Кирил Веселински (п) 05.40 \"Лява политика\" с водещ Александър Симов (п) 06.30 \"В обектива\" с Валерия Касиян (п) 07.30 \"Холивудски знаменитости\": Скарлет Йохансон (п) 07.55 \"Миа и аз\" - детски анимационен сериал 08.20 \"Малкият дракон Кокосчо\" - анимационен филм 09.45 ТВ пазар 10.00 \"Шевица\" - фолклорно предаване 11.00 \"Професия Турист\": Сардиния /тV част/ (п) 11.30 \"Лява политика\" с водещ Александър Симов 12.30 Новини 12.50 ТВ пазар 13.05 \"Дискусионен клуб\" с Велизар Енчев (п) 14.05 \"От двете страни на океана\" - документален филм 14.30 \"Цветен следобед\" - избрано от следобедния блок на БСТВ с Елена Пенчукова 15.30 Новини 15.40 ТВ пазар 15.55 \"Цветен следобед\" - избрано от следобедния блок на БСТВ с Елена Пенчукова 16.30 \"За историята - свободно\" с Александър Сивилов (п) 17.30 \"Гласове\" с водещ Явор Дачков 18.30 Новини - централна емисия 19.00 \"Общество и култура\" с водещ Иван Гранитски 20.00 \"Хроника на чувствата\" (1961г.), Любимите български филми 21.30 Новини - централна емисия (п) 22.00 \"Казанова вариации\" (2014г.), Франция/Австрия/Германия, Киносалон БСТВ 00.00 \"Гласове\" с водещ Явор Дачков (п) 01.00 \"Студио Икономика\" с водещ Нора Стоичкова (п) 01.50 \"Цветен следобед\" - избрано от следобедния блок на БСТВ (п) 02.30 \"За историята - свободно\" с Александър Сивилов (п) 03.30 \"В обектива\" с водещ Валерия Касиян (п) 04.30 \"Общество и култура\" с водещ Иван Гранитски (п) 05.30 \"Лява политика\" с Александър Симов (п) 06.30 \"Не се страхувай\" с водещ Васил Василев (п)", "date": "2019.06.10", "title": "Програма на БСТВ до 16.06.2019"}
{"url": "https://duma.bg/balgariya-obarna-frantsiya-n193532", "text": "България изненадващо обърна Франция с 3:2 гейма (-18, -23, 21, 23, 11) в последен мач от II кръг на Лигата на нациите. В Нингбо, Китай, \"лъвовете\" на Силвано Пранди почти бяха загубили и от суперфаворита, който дръпна с 2:0 гейма, а в третия водеше с 16:13 т., но инкасира първо поражение в надпреварата, с което беше свален от върха. Пред 3000 души в зала \"Бейлун\" топреализатор стана Розалин Пенчев с 18 т. Брат му Николай Пенчев, както и Светослав Гоцев добавиха по 12 т. За \"петлите\", които са вицешампион в турнира, Жан Патри приключи с 13 т., а Кевин Тили с 12. Ключови в мача бяха смените на Пранди, който започна с разпределителя Георги Братоев, но набързо мястото му зае Георги Сеганов. Също така Гоцев влезе в игра в третата част на мястото на Алекс Грозданов, а измореният диагонал Николай Учиков отстъпи мястото си на 24-годишния Велизар Чернокожев още във втората част. Българският отбор прекъсна негативната серия от 4 поредни загуби, започната още в Мендоса, Аржентина. В Нингбо нашите първо паднаха от домакините с 0:3, като излязоха на полето часове след 55-часово пътуване от Южна Америка. В събота \"лъвовете\" се бориха мъжки, но паднаха от световния шампион Полша с 1:3. С победата България се изкачи на 11-о място с 2 победи и 5 т. Начело излезе Бразилия с пълен актив от 6 победи и 15 т., а Франция се смъкна на втората позиция с 5 успеха (16 т.). \"Лъвовете\" значително увеличиха шансовете си да запазят елитния си статут. Според регламента последният от \"чалъндж\" отборите изпада. В момента нашите са втори с 5 т. Води Канада с 4 победи (11 т.), Португалия е трета с 1 успех над България, а на дъното е Австралия с 5 поредни загуби. Следващият минитурнир е от петък до неделя във Варна, където \"лъвовете\" излизат последователно срещу Австралия, Япония и Италия.", "date": "2019.06.10", "title": "България обърна Франция"}
{"url": "https://duma.bg/bagata-s-vtora-pobeda-v-ufc-n193537", "text": "Благой Иванов записа втора победа в най-престижната ММА верига в света - UFC. Българинът сломи по точки коравия австралиец Тай Туиваса с единодушно съдийско решение в 3-рундовата битка - 29:28, 30:27, 30:27. Пред над 20 000 в \"Юнайтед център\" в Чикаго Багата нанесе повече и по-тежки удари и свали веднъж в нокдаун противника, който е известен с прозвището Бам Бам. \"Той е много здраво момче. Знаех, че е добър в стойка, и затова опитвах да го сваля. Благодаря на публиката, тази победа е за вас и за България\", каза Иванов в октагона, след като бе обявен за победител. За 32-годишния бивш световен шампион в самбото това бе юбилеен 20-и мач на ММА ринга. Той има 18 победи и 2 загуби. За 26-годишния Туиваса поражението бе второ. Австралиецът има 8 успеха. \"Иванов бе един от най-трудните съперници за мен. Той е здраво момче, браво, отлична победа\", обяви Туиваса. Багата започна в UFC със загуба от Жуниор дос Сантос, а във втората си битка натупа Бен Ротуел. Той има договор още за три мача с тази верига и се очаква до края на годината пак да влезе в октагона.", "date": "2019.06.10", "title": "Багата с втора победа в UFC"}
