{"url": "https://duma.bg/vav-frantsiya-spasiha-167-balgari-trudovi-robi-n200198", "text": "Властите на България и Франция, с подкрепата на Европол, са спрели дейността на организирана криминална група, замесена в търговия с хора с цел експлоатация на работна сила и пране на пари. По време на спецоперацията са били спасени 167 българи - жертви на трудова експлоатация. Сънародниците ни са работили сезонно в четири различни фирми за производство на вино близо до град Лион. Арестувани са четирима заподозрени - трима от България и един от Франция. Българските членове на групата са били отговорни за набирането на персонал в България, докато французинът е организирал логистика, включително настаняването на работниците. Българите били наети чрез законна агенция по заетостта в България. Договорът бил за надница от 60 евро на ден, било им обещано покриване на транспортните и жилищните разходи. Щом пристигали обаче, били принудени да живеят в къмпинг, приспадали са им пари от надниците за храна, а при приключването на договорите от сумата били приспадани транспортните разходи и други плащания. По този начин мнозина от тях нямали възможност да се върнат в България. Пострадалите са хора с нисък социален статус и с недобър опит. Възнаграждението, което арестуваните са присвоявали, е влагано в имоти във Франция, обясни наблюдаващият прокурор Евгения Деянова. Нашенците са закупували имоти, открили са си магазин, търгували са със стоки, затова разследването е насочено и към изпиране на пари, придобити в резултат на престъпна дейност. ", "date": "2019.09.25", "title": "Във Франция спасиха 167 българи - \"трудови роби\""}
{"url": "https://duma.bg/peevski-pak-popadna-v-doklad-na-reporteri-bez-granitsi-n200199", "text": "Народният представител от ДПС Делян Пеевски отново попадна в негативен доклад за свободата на словото на международната неправителствена организация \"Репортери без граници\". \"Българският олигарх Делян Пеевски е изградил голяма медийна империя. Чрез своята \"Нова българска медийна група\" той упражнява непрозрачен контрол върху ежедневни вестници, телевизионни канали и новинарски сайтове, констатира докладът. Темата на поредния текст на \"репортерите\" е \"Вестниците, които никога не идват\". С материал за България започва частта от доклада, озаглавена \"Монополът на държавата и частния сектор, който ограничава печата и дистрибуцията\". Историята с Пеевски е онагледена с разказ за карикатуристите Чавдар Николов, Чавдар Георгиев и Христо Комарницки и техния сатиричен седмичник \"Прас-прес\". В доклада се посочва, че любимите им мишени са \"премиерът Бойко Борисов, главният прокурор Сотир Цацаров и най-богатият политик на България Делян Пеевски, който изкарва парите си от тютюн и строителство, както от изградената от него голяма медийна империя\". Чрез свои представители този 39-годишен олигарх контролира и частната компания за разпространение на пресата - Националната агенция за разпространение, се казва в доклада. В текста се посочва как първият брой на \"Прас-Прес\" е блокиран след отказ на дистрибутор да го разпространи. В момента изданието на карикатуристите се продава в нетрадиционни търговски обекти, посочват \"Репортери без граници\".", "date": "2019.09.25", "title": "Пеевски пак попадна в доклад на \"Репортери без граници\""}
{"url": "https://duma.bg/sportat-po-televiziyata-dnes-n200211", "text": "Футбол по Диема спорт 16.00 Спартак Вн - Левски 19.00 Нефтохимик - Лудогорец 22.00 Ман Юнайтед - Рочдейл по Диема спорт 2 21.45 МК Донс - Ливърпул по Нова спорт 21.45 Челси - Гримзби по Макс спорт 2 22.00 Наполи - Каляри по Макс спорт 3 20.00 Рома - Аталанта 22.00 Интер - Лацио по Макс спорт 4 20.00 Майорка - Атлетико М 22.00 Реал М - Осасуна по Ринг 20.00 Брест - Лион 22.00 ПСЖ - Реймс по БНТ 3 Вдигане на тежести 14.00 и 16.30 СП в Патая по Евроспорт 1 Снукър 9.25 Шампионат на Китай Колоездене 15.00 СП в Йоркшир", "date": "2019.09.25", "title": "Спортът по телевизията днес"}
{"url": "https://duma.bg/edva-10-znayat-che-zlokachestvenite-zabolyavaniya-na-kravta-sa-lechimi-n200197", "text": "Само 10% от хората знаят, че злокачествените заболявания на кръвта са лечими, а според 65 на сто те са смъртоносни. Това сочи представително проучване на агенция ЕСТАТ, представено по време на кампания на тема \"Животът със злокачествени заболявания на кръвта е възможен\". Според резултатите от него 40% от запитаните са наясно, че хематологът е човекът, който лекува заболяването. Едва 20 на сто от анкетираните вярват на практикуващите алтернативна медицина, обясни Йоана Ангелова. \"Повечето хора не свързват някои симптоми със злокачественото заболяване на кръвта. В малките населени места само 9% вярват, че ще могат да намерят социализирана помощ, а болшинството не вярва, че клиничното изпитване е вариант за лечение\", подчерта Ангелова. Проф. Жанет Грудева предупреди, че най-честите симптоми на заболяване са изразена уморяемост, загуба на тегло, лесно кървене, обилно нощно изпотяване, поява на увеличени лимфни възли, отоци, сърбеж по кожата, костни или ставни болки.", "date": "2019.09.25", "title": "Едва 10% знаят, че злокачествените заболявания на кръвта са лечими"}
{"url": "https://duma.bg/rumen-radev-avtotsenzurata-zastrashava-nay-mnogo-balgariya-n200203", "text": "Това, което застрашава България в момента, най-много е автоцензурата. Защото, да, привидно може да има свобода и да се казва \"Ние не се месим в работата на медиите\", но отдолу да са създадени такива условия, такива финансови зависимости, такива организационни разпоредби, които да карат журналистите в България и медиите сами да се цензурират.\" Това заяви президентът Румен Радев пред български журналисти в Ню Йорк. Държавният глава е в САЩ за участие в 74-та редовна сесия на Общото събрание на ООН. На въпрос дали би подкрепил законодателна инициатива за гарантиране на свободата на медиите в България, Радев каза, че зависи от конкретните предложения и припомни, че е призовавал за това отдавна. Миналата седмица, в разгара на скандала около опита за сваляне от ефир на журналиста от БНР Силвия Великова и последвалото безпрецедентно спиране на ефирното излъчване на програма \"Хоризонт\", държавният глава заяви, че свободата на словото в страната е в криза и се повдига въпросът кой и как управлява обществените медии.  Президентът смята, че България се нуждае от ясни критерии за сключването на договори за разпределяне на европейски фондове и програми за рекламата в медиите. Според него в това отношение у нас има голяма неравнопоставеност. Програмата на Радев в САЩ включва и много срещи на високо равнище. Президентът получи категорично уверение от молдовския си колега Игор Додон, че териториално-административната реформа, предприета от Молдова, няма да засегне статута и целостта на населения с етнически българи район на Тараклия. Радев подчерта, че запазването на настоящия статут на Тараклия, където живеят 63 000 етнически българи, е жизненоважно за съхраняване на националната, културна и езиковата им идентичност. Той е получил уверение, че Молдова ще направи всичко възможно Тараклийският университет \"Григорий Цамблак\" да се трансформира във филиал на Русенския университет \"Ангел Кънчев\". Преди предвиденото за 2020 г. посещение на Радев в Молдова наша делегация ще посети учебното заведение, за да бъдат уточнени подробностите около трансформацията. Припомняме, че от години университетът прави постъпки за преминаването си към Русенския университет, чието ръководство още преди две години заяви готовност за подобна стъпка. В Ню Йорк Радев разговаря и с президента на Ирак Бархам Салих. Добрите икономически отношения между България и Ирак в недалечното минало са добра основа да се възобнови партньорството между двете страни в новите условия на демократично развитие, гласи общата им позиция.", "date": "2019.09.25", "title": "Румен Радев:   Автоцензурата застрашава най-много България"}
{"url": "https://duma.bg/240-detsa-sa-osinoveni-ot-nachaloto-na-godinata-n200196", "text": "240 деца са осиновени от началото на годината. През 2018 техният брой е 538, съобщи Желязка Иванова от асоциация \"Осиновени и осиновители\", която за шеста поредна година инициира Национални информационни седмици, посветени на осиновяването. Тя уточни, че броят на малчуганите, включени в регистрите, е постоянен. По думите й осиновяването в малките населени места все още е тема табу.  \"През последните години все по-често се говори за трудностите, до които се стига при осиновяване на деца на по-късен етап. Много често се стига до повторно изоставяне. 157 деца ползват услуги в 37 социални центрове. По-тревожното е, че десет от тях са от резидентен тип и там живеят 26 малчугани, които са изоставени за втори път. 11 от тях са с прекратено осиновяване\", обяви Иванова. Тя припомни, че родители, които осиновят дете до 5-годишна възраст, имат право на година платен отпуск. \"Той обаче се прекратява, ако в този период детето навърши 5 години, добави тя. За малчуганите над 5 г. въобще няма възможност родителят да си остане вкъщи, което е много важно, за да може детето и родителите да се привържат един към друг\", коментира Иванова.  . ", "date": "2019.09.25", "title": " 240 деца са осиновени от началото на годината"}
{"url": "https://duma.bg/nasrochiha-sadebniya-protses-za-tsarskite-konyushni-n200194", "text": "Съдебният процес по делото за \"Царските конюшни\" срещу бившия областен управител на София-област Веселин Пенев и лицензирания оценител на държавните имоти Юлия Цекова започва на 3 октомври 2019 г. Това реши Специализираният наказателен съд в разпоредително заседание. Пенев ще отговаря за две престъпления. Първото е за умишлена безстопанственост, че като длъжностно лице не е положил достатъчно грижи за ръководенето, управлението, стопанисването и запазването на повереното му имущество, съобщиха от прокуратурата. Второто обвинение на Пенев е, че като длъжностно лице съзнателно е сключил три неизгодни сделки от името и за сметка на държавата.  Бившият областен управител е обвинен, че е продал държавната част от \"Царските конюшни\" на \"Евротрансбилд\" ЕООД по занижени цени за 658 870 лв. без ДДС, при обща пазарна стойност към същата дата в размер на 10 989 000. От действията му са произлезли вреди за българската държава в размер на 10 330 130 лв. Цекова е обвинена, че в качеството си на лицензиран оценител, дала неверни оценки и заключения за определяне пазарната стойност на три недвижими имота в центъра на София, частна държавна собственост, възложени й от областния управител на област София. От това произтекла щета за държавата в размер на 10 330 130 лв.", "date": "2019.09.25", "title": "Насрочиха съдебния процес за \"Царските конюшни\""}
{"url": "https://duma.bg/poiskaha-ostavkata-na-desislava-taneva-zaradi-haos-s-uchilishten-plod-n200201", "text": "Собственици на фирми доставчици по програмите \"Училищен плод\" и \"Училищно мляко\" поискаха оставките на земеделския министър Десислава Танева, нейния заместник Чавдар Маринов и изп. директор на ДФ \"Земеделие\" Васил Грудев. Причината е хаосът в нормативната уредба, по която програмите са одобрени миналата година. Припомняме, че преди седмица представители на млекопреработвателни предприятия и техните неправителствени организации обявиха за спорна наредбата за условията и реда за прилагане на схеми за предоставяне на плодове и зеленчуци, мляко и млечни продукти на МС от 22 февруари. С измененията в нея се въвежда нов ред за избор на заявители, които впоследствие стават изпълнители. Това на практика спира договори, които са сключени и все още продължават. С промените отпада приоритетът за заявители, които са и производители и се заличава служебният избор на заявители, който фонд \"Земеделие\" прави чрез издаване актове за одобрение за три години. Освен това директорите на учебни заведения вече могат сами да избират изпълнители по критерии, одобрени от тях.  Производителите предупредиха, че стотици училища в страната остават без доставка на плод и мляко. Милена Рашева разказа, че има сключен договор за доставка за 3 години. На 17 септември тя разпраща до директорите писмо, но научава, че преди месец е проведен конкурс за нови доставчици. Рашева обжалва и все още чака отговор от Върховния административен съд. Дотогава фирмата й не може да доставя продукти. Производителите оспорват промените, защото получените вече одобрения са прекратени. Новата разпоредба също е спряна с определение на ВАС, който тепърва предстои да се произнесе по обжалването, обясни адвокат Валентина Христова. Доставчиците предлагат до излизане на решения от съда директорите да прилагат стария ред за прилагане на наредбата. Венцислав Михайлов, зам.-председател на Националната асоциация на млекопреработвателите, припомни, че двете програми имат осигурено европейско финансиране и битката за тези средства поражда напрежение почти всяка година. По думите му европейският регламент постановява доставките да стават чрез т.нар. къси вериги без посредници, прекупвачи и търговци, каквито са техните представители.  ", "date": "2019.09.25", "title": "Поискаха оставката на Десислава Танева заради хаос с \"Училищен плод\""}
{"url": "https://duma.bg/trudovite-knizhki-stavat-cherveni-n200195", "text": "Кориците на трудовите книжки вече няма да са тъмносини, а от 1 юни догодина ще са тъмночервени. Това предвижда проект за нова Наредба за трудовата книжка и трудовия стаж, публикуван за обществено обсъждане. Идеята е на социалния министър Бисер Петков. Към нея обаче липсват мотиви защо се променя цветът на подвързията. Необосновано звучат обясненията на Петков, че причина за това са измененията в трудовото законодателство, настъпили през годините след утвърждаването на сегашния образец на книжката през 1996 г. Промените изисквали вписването на допълнителна информация, за която нямало  предвидени полета, а от друга - прецизиране на реквизити на сега съществуващи полета. Допълнително затруднение създавал и форматът на трудовата книжка, който поради малките си размери не позволявал четливо отразяване на данните във връзка с трудовото правоотношение на работника или служителя. С какво новият цвят ще подобри тази информация, не е ясно. Сигурното е, че една фирма ще получи едни пари, коментираха наблюдатели.    Петков предлага още техническите параметри на образеца на книжката да са формат 12 на 17 см, обем от 32 страници, бял офсет 80 грама и корица - хроммат 200 грама, с цвят на корицата бордо и бял на вътрешните.", "date": "2019.09.25", "title": " Трудовите книжки стават червени"}
{"url": "https://duma.bg/svetoslav-kostov-plashi-sas-sad-n200200", "text": "Генералният директор на БНР Светослав Костов изпрати до медиите отворено писмо, в което се заканва да потърси отговорност в съда на всички, които през последните дни са се \" упражнявали\" върху името, достойнството и професионалните му качества. Няма да позволя 20 години кариера в медиите, в която неведнъж съм доказвал професионалните си качества, да бъде опетнена от група хора и няколко медии, заявява той. Костов декларира убеденост в правотата си. \"Всяко желание за промяна на статуквото ще среща силна съпротива. Не сме отстъпили от волята си за промени, защото отдавна има нужда от тях\", заявява той и добавя, че същото искат и близо 1300 служители в радиото. \"Тук е моментът да обърна внимание върху т.нар. \"цензура\" в Програма \"Хоризонт\". Категорично заявявам, че под никаква форма не съм упражнявал контрол върху словото и публичното общуване. Доказателство за това е програмното съдържание през последните дни\", твърди шефът на БНР. Според него радиото е подложено на атака, която създава условия за противопоставяне на хората в БНР и уронва престижа на най-авторитетната медия в България. Тази ситуация доведе до това няколко човека да използват един уважаван от мен орган - СЕМ, за проводник на лични интереси, клевети и недоказани твърдения, твърди той. Костов обещава да запази независимостта, свободата на изразяване на мнение и доверието към обществената отговорност, която носят журналистите в БНР. Асоциацията на европейските журналисти в България обяви, че подготвя протест в защита свободата на словото в четвъртък пред БНР. Според организацията в общественото радио има цензура, а върху журналистите в България - повсеместен натиск. По-късно от ГЕРБ внесоха в НС проекторешение за възлагане на Сметната палата да извърши финансова проверка на БНР за периода от 1 януари 2017 г. до 30 септември 2019 г.", "date": "2019.09.25", "title": "Светослав Костов плаши със съд"}
{"url": "https://duma.bg/100-mln-lv-zagubi-za-balgarskiya-turizam-n200193", "text": "Общо около 100 млн. лв. ще бъде загубата за българския туризъм след фалита на туроператора \"Томас Кук\", прогнозира директорът на Института за анализ и оценка в туризма Румен Драганов. Според председателя на Съюза на собствениците в Слънчев бряг Пламен Копчев банкрутът на британския туроператор може да доведе до фалити на хотели и у нас. Компанията е осигурявала между 30 и 50% от полетите към морето. Всяко лято туроператорът е докарвал в България между 350 и 450 хил. гости. В момента близо 6 хил. чужди туристи по линия на \"Томас Кук\" са у нас, обяви след среща с бранша министърът на туризма Николина Ангелкова. Оттук нататък няма да текат никакви плащания от британския туроператор, всички плащания към хотелиери, ще бъдат на база на това, че те трябва да се институционализират като кредитори на фирмата чрез синдиците, които са определени, обясни експертът. В България става дума за около 58 хотела, които имат сключени договори с \"Томас Кук\", но предстои да се уточни точният брой на засегнатите, каза още Драганов. Предстои да се изчислят и точно загубите им, но колкото и да са те, не могат да бъдат платени, категоричен е експертът. Хотелите ще бъдат превърнати в кредитори, обясни той. Освен това хотелиерите ще трябва да преговорят и с банките за преструктуриране на кредитите, които са взели, каза Драганов. Председателят на организацията на собствениците на хотели Пламен Копчев предвижда, че банкрутът на \"Томас Кук\" може да доведе до фалити на хотели и у нас, \"защото това са огромни суми, които не се знае кога ще бъдат платени\". \"40 и няколко хотела работят с \"Томас Кук\", заяви Копчев\", цитиран от БТВ. Копчев се надява, че хотелиерите ще получат отсрочка на някои плащания като ДДС и корпоративен данък, защото \"това са пари, които още не сме получили\". Румен Драганов  е категоричен, че случаят с \"Томас Кук\" е изключителен прецедент. \"Такова нещо не се е случвало в историята на туризма, поне откакто съществува туризъм\", заяви експертът. Най-голямата акция за \"спасяване\" на английски туристи, които са по света, е започнала в понеделник - около 150 хиляди са тези, които трябва да бъдат превозени за няколко дни. У нас засегнати от фалита на британския туроператор са над 2000 туристи. Повечето от тях са на почивка в \"Слънчев бряг\", малка част са на \"Златни пясъци\".  Според Драганов под заплаха е и подразделението на \"Томас Кук\" в Германия. Там обаче действали застраховки чрез лицензиран застраховател, така че каквото и да се случи, всички германски хотели ще бъдат обезщетени. Той припомни, че подобен казус с фалит на туроператор в България се случва за втори път. Първият беше през 1997 година, когато друга голяма фирма - Томпсън, изтегли всички туристи от България.  Министерството на туризма тепърва ще анализира щетите от фалита на британския туроператор, стана ясно от изказването на министъра на туризма у нас Николина Ангелкова. Тя каза, че до всички хотели, настанили туристи от \"Томас Кук\", ще бъдат пратени гаранционни формуляри, за да бъдат покрити разходите им. Всяко лято туроператорът е докарвал в България между 350 и 450 хил. туристи. Компанията е осигурявала между 30% и 50% от полетите към морето. \"Този фалит ще доведе до доста сериозни затруднения по отношение планирането на сезон 2020 г.\", призна министърът.", "date": "2019.09.25", "title": " 100 млн. лв. загуби за българския туризъм"}
{"url": "https://duma.bg/kratki-novini-n200181", "text": "Европейският съд отмени санкциите срещу бившия украински президент Виктор Янукович, съобщи говорителят на политика Юрий Кирасир. Не се уточнява обаче кой точно съд е взел това решение. Адвокатите на Янукович планират да съдят всички онези, които бяха замесени в политическото преследване на бившия президент. По-рано бе съобщено, че Янукович планира да се завърне в Украйна.  Общо 10 високопоставени руски представители не са получили визи от САЩ за участие в годишната сесия на Общото събрание на ООН, съобщи в. \"Коммерсант\". Сред тях са шефовете на външните комисии в двете камари на парламента Леонид Слуцки и Константин Косачьов, 8 служители от външното министерство, включително началникът на канцеларията на външния министър и главният преводач.  Президентът на САЩ е наредил временно да се блокира отпускането на $400 млн. военна помощ за Украйна заради високото равнище на корупция в тази страна, съобщи в. \"Вашингтон пост\". Това е станало седмица преди телефонния му разговор с колегата Владимир Зеленски. Разкритието цели да парира замисъла на противниците на Трмъп, които искат да му спретнат импийчмънт по подозрения, че притискал Зеленски по телефона да даде компромат срещу противника му на президентските избори догодина Джо Байдън, иначе ще спре помощта за Украйна. Сега подозренията би трябвало да отпаднат, защото помощта е била спряна преди разговора на Тръмп със Зеленски.  Земетресение със сила 4.7 по Рихтер беше регистрирано край Истанбул преди обед във вторник. Трусът бил с дълбочина 5 км, с епицентър 64 км западно от Истанбул. В града земетресението е усетено силно, за щастие няма нанесени щети. При земетресението край града през 1999 г. загинаха 17 000 души. ", "date": "2019.09.25", "title": "Кратки новини"}
{"url": "https://duma.bg/evrotroykata-klekna-na-sasht-sreshtu-iran-n200182", "text": "Великобритания, Германия и Франция подкрепиха САЩ и обвиниха Иран за атаките срещу петролните съоръжения на Саудитска Арабия, те призоваха също Иран за нови преговори със световните сили по ядрената му програма и сигурността в Близкия изток. Лондон, Берлин и Париж излязоха със съвместно изявление след среща в ООН на премиера Борис Джонсън, канцлерката Ангела Меркел и президента Еманюел Макрон. \"Дойде моментът Иран да приеме преговори за дългосрочна рамка за своята ядрена програма, както и по въпросите на регионалната сигурност, включително за неговата ракетна програма и за другите средства за доставка\", гласи общото изявление. Досега евротройката не се изказваше за преразглеждане на ядреното споразумение с Иран от 2015 г., подписано и от нея.   Държавният секретар на САЩ Майк Помпео благодари на европейските държави за тяхното изявление срещу Иран. Иран изключи възможността за нова сделка по ядрената програма, дори външният министър Мохамед Зариф написа в туитър, че европейските държави не са изпълнили ангажиментите си по ядрената сделка от 2015-а. ", "date": "2019.09.25", "title": "Евротройката клекна  на САЩ срещу Иран"}
{"url": "https://duma.bg/chetiri-darzhavi-se-dogovoriha-za-migratsiyata-n200183", "text": "Министрите на вътрешните работи от 4 европейски държави договориха в Малта нова автоматична система за разпределение на мигрантите, спасени в централното Средиземно море. Те се надяват тази временна система да реши проблема с престоя на спасените в морето мигранти, като облекчи южните европейски държави, и да замени неефективния \"Механизъм от Дъблин\", който дълги години стоварваше непосилен товар върху средиземноморските Малта, Гърция и Испания. Автори на новата схема са Малта, Франция, Германия, Италия. Мигрантите ще бъдат изпращани в различни европейски държави в срок до 4 месеца след пристигането им в Европа. Едва след това съответната държава ще обработва молбите за статут на новодошлите. Очаква се и в новия механизъм да има квоти, а след окончателното му договаряне неговото прилагане вероятно ще стане задължително за всички страни. Това обаче може да породи ново сериозно напрежение в ЕС. Германия вече обяви, че е готова да поема до 25% от всички спасени в морето мигранти, но заявки от други държави засега липсват.", "date": "2019.09.25", "title": "Четири държави се договориха за миграцията"}
{"url": "https://duma.bg/zapochvat-pregovori-po-paketa-mobilnost-n200187", "text": "Транспортната комисия на Европейския парламент даде зелена светлина за преговори по пакет \"Мобилност\" със Съвета на ЕС и Европейската комисия. Веднага след вота евродепутатът от групата на Прогресивния алианс на социалистите и демократите Петър Витанов, който е и постоянен член на транспортната комисия, коментира гласуването така: \"Не беше нещо неочаквано, предвид миналоседмичния вот, така че ние се подготвихме за този сценарий и оттук нататък следва изпращане на тези досиета на междуинституционален дебат, и нашата основна амбиция остава в търсене и намиране на някакъв компромисен вариант\". От своя страна, евродепутатът от Европейската народна партия Андрей Новаков заяви, че категорично трябва да отпаднат клаузите за връщането на водача и на превозното средство в страната отправна точка. \"С другото трябва да намерим компромис до степен, в която бизнесът да продължи да работи добре и да се развива\", добави той. Миналата седмица транспортната комисия отхвърли предложението пакетът да бъде изтеглен от Еврокомисията. По-късно министърът на транспорта Росен Желязков заяви, че ще се бори за отпадането на клаузата за връщането на камионите в страната отправна точка на всеки 4 седмици, като се базира на въглеродните емисии, които такова действие би причинило.", "date": "2019.09.25", "title": "Започват преговори по пакета \"Мобилност\""}
{"url": "https://duma.bg/otdelyame-nay-malko-pari-v-es-za-otdih-i-sport-n200185", "text": "България е на предпоследно място сред страните членки на Европейския съюз по правителствени разходи за отдих и спорт – едва 16 евро на човек от населението. Това сочат данните на европейската статистическа служба Евростат. След нас по този показател е единствено Хърватия – с 13 евро на жител. За сравнение в три от държавите членки разходите за отдих и спорт на глава от населението надхвърлят 200 евро. Това са първенецът Люксембург с 492 евро на жител, Швейция с 256 и Финландия с 206. Последните данни на Евростат се отнасят за 2017 година и сочат, че тогава 28-те членки на Европейския съюз са изразходвали 51 млрд. и 300 млн.  евро държавни разходи за отдих и спорт. В групата на страните с най-ниските такива разходи освен България влизат още Румъния с 25 евро на човек, Словакия с 23 и Малта с 32 евро.", "date": "2019.09.25", "title": "Отделяме най-малко пари в ЕС за отдих и спорт"}
{"url": "https://duma.bg/do-4-oktomvri-kazvat-noviya-shef-na-mvf-n200186", "text": "Изпълнителният съвет на Международния валутен фонд (МВФ) в пълен състав направи интервю с Кристалина Георгиева, която е единственият кандидат за поста управляващ директор. Това стана известно при редовната пресконференция на говорителя на фонда Джери Райс. Интервюто бе предшествано от индивидуални събеседвания на Георгиева с представители на органа, определящ политиката на фонда. До 4 октомври трябва да бъде избран новият шеф на финансовата институция, като предпочитаният модел за вземане на решението е да се постигне консенсус. След като ЕС подкрепи кандидатурата на Кристалина Георгиева на 2 август, МВФ промени устава си, за да отпадне възрастовото ограничение за заемането на поста. Преди това бе невъзможно определянето на кандидат на възраст 65 години или повече за този пост и не допускаше титулярът на поста да изпълнява функциите си след навършването на 70 години. В същото време българката навърши навърши 66 години на 13 август т. г.", "date": "2019.09.25", "title": "До 4 октомври казват новия шеф на МВФ"}
{"url": "https://duma.bg/v-lozyata-na-lion-n200204", "text": "Обичате ли червено бургундско вино? Е, знайте, че е правено и от три синджира бели роби българи в лозята край Лион. Беднотията у нас ги прогони на гурбет във Франция - братска европейска божем държава. Ама все едно, че се е учила от България. Защото на нашенци и тук им плащат стотинки да берат грозде. Лесна плячка са, понеже търчат подир обещанията за прилично заплащане и подходящо жилище някъде из Европата. Край Лион не получили ни едното, ни другото (стр. 4). Трудовата експлоатация вече изпреварва сексуалната, казват специалистите. Тези, които наемат хора, ги лъжат и ограбват, защото мизерен народ лесно се лъже и винаги ще се хване на въдицата. Та у нас бедни са даже 800 хиляди от работещите! Що не излъжат някой немец например? Терминът \"трудова експлоатация\" се изпари както от законодателството, така и от говоренето на институциите. Виж, по-елегантно звучи \"нарушения на трудовите права\", приляга повече на политиците, не дразни толкова нежния им слух. За \"нарушаването\" фирмите отнасят само глоба. А престъплението \"трудова експлоатация\" се разпознава трудно, затуй и у нас 29 хил. души живеят в условията на \"съвременно робство\". Ама де го Европол да хване експлоататорите?", "date": "2019.09.25", "title": "В лозята на Лион"}
{"url": "https://duma.bg/britanskiyat-parlament-e-razpusnat-nezakonno-n200184", "text": "Разпускането на парламента на Великобритания е \"незаконно\", постанови Върховният съд на страната след неколкодневни обсъждания. Съдът взе историческото решение, след като премиерът Борис Джонсън посъветва кралица Елизабет II да разпусне парламента за пет седмици. Преди седмици Лондонският върховен съд единодушно постанови, че решението на Борис Джонсън да разпусне парламента за пет седмици е законно, докато Шотландският апелативен съд постанови, че решението е незаконно. 11-те съдии от Върховния съд на Великобритания взеха единодушно решение, че Борис Джонсън е нарушил закона, обяви баронеса Бренда Хейл, председателка на съда. Тя поясни, че парламентът трябва да има възможността да създава закони, които да се спазват от всички. Този принцип ще бъде подкопан, ако правителството може да закрие парламента, подчерта тя. Хейл добави, че законодателният орган трябва да държи сметка на изпълнителната власт. Минути след обявеното решение председателят на парламента Джон Бъркоу обяви, че парламентът трябва да поднови работа без отлагане и призова депутатите да се съберат днес в 11:30 британско време. По думите му невъзможно е да се задават въпроси на премиера заради изискванията за предварително уведомяване, но е възможно да се препитат министри. Сред решението на Върховния съд лидерът на опозиционната Лейбъристка партия Джереми Корбин призова Борис Джонсън да подаде оставка и да свика предсрочни избори. \"Приканвам Борис Джонсън да обмисли позицията си и да стане най-кратко служилият премиер, който някога е имало\" обяви Корбин на партийната конференция на лейбъристите. Той настоя за нови избори, за да има страната правителство, \"което да уважава демокрацията\".  В британските медии се появиха информации, че  депутати от Консервативната партия вероятно ще поискат оставката на главния премиерски съветник Доминик Къмингс, който е сочен за автор на идеята за разпускане на парламента и е силен привърженик на Брекзит без сделка. Самият Джонсън се намира в Ню Йорк за срещата на ООН за климата, но коментира пред \"Скай нюз\", че не е съгласен с решението на съда и то щяло да затрудни постигането на сделка за Брекзит. Джонсън заяви, че преговаря за такава сделка, макар от страна на ЕС да има противоположни изявления. Отделно ръководството на парламентарната група на консерваторите забрани на депутатите си да коментират публично новината. В същото време служители от администрацията са заявили пред премиера, че няма да изпълняват незаконни нареждания и са заплашили с напускане и стачки.", "date": "2019.09.25", "title": "Британският парламент е разпуснат незаконно"}
{"url": "https://duma.bg/zasyakoha-1400-koli-bez-vinetki-prez-pochivnite-dni-n200190", "text": "Тол полицията е проверила над 16 300 автомобила по време на празничните почивни дни, когато е установила 1400 нарушители, информираха от Агенция „Пътна инфраструктура“ (АПИ). Повече от половината нарушители - 775, са чужденци. Инспекторите са наложили 1192 компенсаторни такси на обща стойност 21 770 лв. и са съставили 166 акта за установяване на административно нарушение. 54 067 превозни средства са преброили трафик камерите на магистрала „Тракия“ на изхода на София на 20 септември - последния работен ден преди трите почивни дни. От тях пътуващите към Бургас са 28 712, а в посока София - 25 355 превозни средства, отчитат трафик камерите на АПИ на изхода на София. На 23 септември, последния от трите неработни дни за празника, са преброени 47 819 автомобила. От тях пътуващите към столицата са 32 420. По магистрала „Хемус“ в петък 20 септември трафикът е 39 517 МПС, от които 23 655 автомобила в посока Варна. В последния почивен ден 23 септември пътуващите от Ботевград към София автомобили са 24 029. На трето място по интензивност на движението е участъкът от първокласния път през Владая. На 23 септември преброителният пункт при Драгичево е отчел 20 364 автомобила, пътуващи към столицата. Почти същите стойности - 20 412 МПС, е имало на 20 септември за излизащите от София превозни средства.", "date": "2019.09.25", "title": "Засякоха 1400 коли без винетки през почивните дни"}
{"url": "https://duma.bg/shefove-na-folksvagen-obvineni-v-pazarni-manipulatsii-n200188", "text": "Германската прокуратура обвини трима души от топмениджмънта на  автомобилния гигант \"Фолксваген\" в пазарни манипулации. Това са  главният изпълнителен директор на компанията Херберт Дис, председателят на изпълнителния съвет Ханс Дитер Пьоч и бившият главен изпълнителен директор Мартин Винтеркорн, предадоха световните агенции. Обвиненията са свързани със скандала, станал известен като \"Дизелгейт\". Тримата са обвинени, че умишлено са информирали пазарите твърде късно за разходите, които скандалът се е очаквало да причини на компанията. Това, според обвинението, означава, че те неправомерно са повлияли на цената на акциите на \"Фолксваген\", отбелязва Асошиейтед прес. Винтеркорн подаде оставка малко след избухването на скандала. През 2015 г. стана известно, че автомобили на концерна са били оборудвани със софтуер, който е позволявал да бъдат занижени показателите за съдържание на вредни вещества в отработените газове. Целта е била да се заблудят властите, че автомобилите напълно покриват нормите за съдържание на вредени вещества, докато в действителност те са превишавали установените граници.", "date": "2019.09.25", "title": "Шефове на \"Фолксваген\" обвинени в пазарни манипулации "}
{"url": "https://duma.bg/damyan-iliev-veche-ne-e-shef-na-babh-n200191", "text": "Директорът на Българската агенция по храните д-р Дамян Илиев е отстранен от поста. Това стана ясно вчера от съобщение на БАБХ, че на поста е назначен Паскал Желязков. Проф. д-р Паскал Желязков е новият изпълнителен директор на БАБХ, пише в съобщението на агенцията. В него не се споменава каква е причината за смяната на Дамян Илиев. Решението е на земеделския министър Десислава Танева.  Името на досегашния шеф на БАБХ д-р Дамян Илиев се свързваше с редица скандали. Животновъди настояха за оставката му още миналото лято във връзка с действията на ветеринарните власти по обявената епизоотия от чума по дребните преживни животни в Югоизточна България. Въпросът с оттеглянето му беше поставен отново през тази година, след като в почти цялата страна се разгоря заразата от африканска чума по свинете.    Заеманата от новия шеф Желязков досега позиция е директор на Национален диагностичен научноизследователски ветеринарномедицински институт \"Проф. д-р Г. Павлов\". Той е бил началник на отдел в Центъра за оценка на риска по хранителната верига, директор на Националната научноизследователска станция по ловно стопанство, биология и болести по дивеча, както и зам. генерален директор в Националната ветеринарномедицинска служба. Назначен е и нов заместник изпълнителен директор д-р Марияна Шумова, която към момента изпълнява длъжността началник отдел в дирекция \"Граничен контрол\". Междувремено от областната администрация в Кърджали съобщиха, че е открито огнище на африканска чума по свинете в Момчилград. Заразен е бил животновъден обект тип \"лично стопанство\", в което са отглеждани 10 прасета. Става дума за изгорялата преди седмица частна ферма в Момчилград. Пет от прасетата, умъртвени при пожара, са дали положителна проба за чумата. Пореден случай на африканска чума по свинете е установен и на територията на парк \"Пирин\", в рамките на горските стопанства на Разлог и Симитли. Това стана ясно от седмичното заседание на Областната епизоотична комисия в Благоевград. Огнищата са в районите на Мразеница, Бачево, Годлево, Добърско, както и в ловното стопанство на Негован.", "date": "2019.09.25", "title": "Дамян Илиев вече не е шеф на БАБХ"}
{"url": "https://duma.bg/ochakvat-tokat-za-bita-da-poskapne-na-svobodniya-pazar-n200192", "text": "Най-вероятно електроенергията за битови потребители ще поскъпне, когато те започнат да я купуват от свободния пазар. Около това мнение се обединиха експерти в ефира на \"България он ер\". Както е известно, в края на миналата седмица енергийният министър Теменужка Петкова обяви, че след 2020 г. домакинствата ще избират свободно доставчик на ток. Либерализацията за пазара на електроенергия за домакинствата и малките потребители трябваше да е факт преди година. Процесът започна, но в пълнота ще е се случи не по-рано от 2020 г., посочи министър Петкова. От 2020 г. в цената на електрическата енергия, която сега е регулирана, постепенно ще влиза една малка част от пазарната цена, а не както е сега - КЕВР да регулира изцяло цената за битовите потребители, както и за малкия бизнес, присъединен към електрическите мрежи с ниско напрежение, уточни тя. По думите на Теменужка Петкова това няма да доведе до поскъпване на тока. \"Целта на пълната либерализация е всеки един потребител да има възможност да избира своя доставчик на електричество, да има конкуренция, което означава по-добри условия и по-добри цени\", каза тя. \"Нито един битов потребител няма да има интерес да излезе на свободния пазар, защото неговите разходи ще се увеличат. Българският потребител не е мотивиран финансово да го направи\", заяви енергийният експерт проф. Валентин Колев. Според него цената на електрическата енергия за битовите потребители е подценена. По думите му тя трябва да бъде равна или приблизителна на цената на електрическата енергия на свободния пазар.  \"Трябва да има организационни промени преди освобождаването на цената на електрическата енергия за битови потребители. До миналата година средната цена на Българската независима енергийна борса беше 80 лв. Ако и тази година бъде 80 лева, значи имаме средно 7-8 лева по-ниска цена на борсата\", пресметна проф. Колев. Енергийният експерт и бивш член на КЕВР Еленко Божков посочи, че цената на електроенергията за бита се определя в голяма степен от това предстоят ли избори в страната през съответната година. Божков смята, че цената на енергията за бита е застрашена от повишаване заради опасността България да бъде лишена от 24% от свободните си квоти за търгуване с въглеродни емисии. \"Ако бъдат намалени, не ни очаква нищо хубаво в цената. В крайната цена участва едно нещо, което се нарича задължение към обществото\", напомни енергийният експерт.", "date": "2019.09.25", "title": "Очакват токът за бита да поскъпне на свободния пазар"}
{"url": "https://duma.bg/blagotvoritelen-bazar-v-doma-na-kinoto-n200168", "text": "\"София филм фест\" продължава успешното партньорство с екипа на \"Заедно в час\". Дарителската кампания \"Стари дрехи за качествено образование\" ще приключи на 28 септември с благотворителен базар в Cush.BAR в Дома на киното. На събитието всеки ще може да купи от дрехите, събрани в подкрепа на \"Заедно в час\". Ще бъде осигурена и допълнителна информация за работата на организацията; как всеки желаещ може да станете участник в програмата; други начини да бъде подкрепена мисията за по-качествено образование за всяко дете, научи ДУМА от Светлана Дамянова от прес офиса на \"Арт фест\".", "date": "2019.09.25", "title": "Благотворителен базар в Дома на киното"}
{"url": "https://duma.bg/tsatsarov-poiska-vks-da-varne-polfriyman-v-zatvora-n200202", "text": "Главният прокурор Сотир Цацаров внесе искане Върховният касационен съд да възобнови производството по условно предсрочно освобождаване на Джок Полфрийман. Той настоява и да бъде спряно изпълнението на постановеното условно предсрочно освобождаване на осъдения за убийство австралийски гражданин. По-рано близките на студента Андрей Монов,  убит от Полфрийман, внесоха в прокуратурата жалба срещу решението на тричленния състав на Апелативния съд за предсрочното пускане на убиеца. Както ДУМА вече писа, Христо Монов, баща на загиналия младеж, не е съгласен с решението на съдебния състав, оглавяван от Калин Калпакчиев. Почерненото семейство иска възобновяване на делото и оставка на Калпакчиев, който освободи предсрочно осъдения на 20 години затвор убиец. Припомняме, че съдът се позова на твърдение на Българския хелзинкски комитет (БХК) за добро поведение на затворника, въпреки тъкмо обратното становище на ръководството на затвора няколко месеца по-рано. Христо Монов смята, че Калпакчиев е прекрачил границата на закона, тъй като бил приятел с адвоката на австралиеца Калин Ангелов и не си е направил отвод по делото. Калпакчиев изтри профила си във фейсбук вчера, а медии напомниха близките му отношения с БХК, който е един от най-отявлените защитници на Полфрийман. Съдията е получавал и награди от организацията.  Пред Съдебната палата днес ще се състои протест, на който освен оставката на съдията, ще се настоява и за поправки в Наказателния кодекс, които да не позволяват предсрочно освобождаване на осъдени за убийство. Междувременно \"Атака\" и ВМРО се опитаха да яхнат общественото възмущение. Атакисти излязоха пред Съдебната палата с плакати и скандирания за справедливост, а хората на Красимир Каракачанов внесоха искане във ВСС за дисциплинарно производство срещу Калпакчиев заради съмнения в неговата безпристрастност. Волен Сидеров заплаши с всекидневни протести, докато Калпакчиев не подаде оставка и съдебният инспекторат не се заеме с него. Tой дори се възползва от случая, за да открие предизборната си кампания за кмет на София. \"Съдийската колегия на Висшия съдебен съвет изразява своето безпокойство от ескалиращото обществено напрежение през последните дни по повод съдебния акт. Ние сме съпричастни към болката и страданията на близките на Андрей Монов, като споделяме тяхното усещане за нарушен баланс между правото и справедливостта\", пише в позиция на ВСС, разпространена вчера следобед. Инспекторатът към ВСС ще проверява твърденията за нарушена независимост и безпристрастност на магистратите от съдебния състав, дали постановеният от тях акт е бил издаден под натиск и има ли уронване на престижа на съдебната власт. След освобождаването си от затвора Полфрийман е настанен временно в миграционния център в Бусманци. Австралиецът изчаква да му бъдат издадени документи за самоличност, за да се върне в родината си. Родителите на убития студент обаче искат да му бъде наложена забрана за напускане на страната, докато не изплати присъденото обезщетение от 600 000 лв.", "date": "2019.09.25", "title": " Цацаров поиска ВКС да върне Полфрийман в затвора"}
{"url": "https://duma.bg/kris-zahariev-postavya-vaprosa-za-zhiteyskite-izbori-vav-filma-div-chesan-n200170", "text": "Късометражният филм \"Див чесън\" с режисьор Крис Захариев ще бъде представен на официална прожекция на 26 септември във Френския културен институт в София. Продукцията е част от обучението му в Националната академия за театрално и филмово изкуство (НАТФИЗ) и е заснета през пролетта на тази година с финансовата подкрепа на TELUS International Europe. Лентата поставя въпроса за житейските избори, пред които се изправяме и силата на решенията, които взимаме. Актьорът Тодор Лазаров, чийто дебют е именно в късометражната продукция, e изправен пред дилемата да убия или да ме убият. Персонажът на героя е млад, израснал на улицата, едва свързващ двата края, вършейки дребни задачи за престъпна организация. Когато завлича своя шеф (в ролята проф. Атанас Атанасов) с пари, на Ангел му е даден последен шанс да се реваншира. Кулминацията поставя въпроса пред героя, дали да извърши престъпление и какво се случва, когато в безизходицата си той среща изгубила се възрастна жена (Жоржета Чакърова), която не знае как да се прибере. \"Див чесън\" е филм за неочакваните срещи, които припомнят, че вътре в нас винаги имаме сила за ново начало. Екипът на филма е от 20 човека. Крис Захариев е влогър с повече от 75 хиляди последователи и милиони гледания. Автор е на поредицата \"Да се изгубиш нарочно\", с която през 2018-а печели наградата на БНР и БНТ \"Будител на годината\". Наскоро поредицата беше издадена в книга, а Крис получи приза \"Най-изявена млада личност\" от TOYP (The Outstanding Young Persons) International.", "date": "2019.09.25", "title": "Крис Захариев поставя въпроса за житейските избори във филма \"Див чесън\""}
{"url": "https://duma.bg/i-v-krotak-unes-chaka-tya-n200171", "text": "Изложбата \"И в кротък унес чака тя...\", подредена в Софийската градска художествена галерия до 27 октомври, е посветена на 130 години от рождението на Иван Лазаров, научи ДУМА от Маргарита Енева. Куратор е Любен Домозетки. Нейната основна идея е скулптурата на този забележителен автор, преподавател, академик, мислител и общественик да бъде представена в контекста на българското изкуство от първата половина на ХХ век. Това дава възможност за съпоставки, за по-пряко разбиране на някои процеси, за по-плътно очертаване на тенденции в художествения живот на тези динамични десетилетия и най-вече за проследяване на индивидуалното художествено развитие, което скулпторът демонстрира чрез своите произведения.  Изкуството на Иван Лазаров винаги е предизвиквало интерес, превърнало се е във важен ориентир за проследяване на теми, посоки, пластически решения. Неговата скулптура ясно се откроява на фона на българското изкуство от първата половина на ХХ век, силно въздейства със своите смислови измерения, пластически решения и индивидуален стил. В художественото развитие у нас между двете световни войни, творчеството му се оформя като значимо явление, което безброй невидими нишки здраво свързват с идеите, авторите, стремежите, тревогите и копнежите на своето време. Организирането на настоящата изложба се превърна в повод за актуализиране на художественото наследство на Лазаров, за проследяване на състоянието и местонахождението на произведенията, за поредно тяхно систематизиране. То, от своя страна, очертава нови посоки на изследване, осмисляне и възприемане и представя с нова светлина някои забравени или напълно неизвестни творби. Проучването, експозицията и каталогът са реализирани със сътрудничеството на наследниците на скулптора. Експозицията включва повече от 40 произведения на Иван Лазаров, някои от които напълно неизвестни и представени пред публика за първи път. Изложбата показва също така творби на едни от най-оригиналните и интересни автори от първата половина на ХХ век: Иван Милев, Владимир Димитров - Майстора, Иван Пенков, Никола Петров, Пенчо Георгиев, Васил Захариев и др. Произведенията са притежание на наследниците, на СГХГ, на ХГ \"Вл. Димитров - Майстора\" в Кюстендил, ХГ \"Илия Бешков\" - Плевен, Дарение-колекция \"Св. Русев\" - Плевен, ХГ - Казанлък, ОХГ - Карлово, ХГ - Русе, Исторически музей - Самоков, къща-музей \"Никола Танев\", Националния природонаучен музей, Музейната сбирка на НХА, Държавната агенция \"Архиви\", частни колекции и НГ. ", "date": "2019.09.25", "title": "И в кротък унес чака тя..."}
{"url": "https://duma.bg/datata-n200172", "text": "ДЕН НА СВЪРЗОЧНИТЕ ВОЙСКИ и на органите за информационно осигуряване на БА. Обявен е със заповед на министъра на отбраната през 1998 г. На 25 септември 1878 г. е създадено първото свързочно подразделение в Българската земска войска. ПРАЗНИК НА ДОБРИЧ. На този ден се чества годишнина от освобождението на града от румънска окупация. С подписването на Крайовския договор на 7 септември 1940 г. Южна Добруджа се връща към България. На 25 септември българските войски влизат в града и затова този ден е обявен за официален празник на Добрич. 1897 - РАЖДА СЕ УИЛЯМ ФОКНЪР, АМЕРИКАНСКИ ПИСАТЕЛ (УМИРА 1962 Г.). Носител на Нобелова награда за литература за 1949 г. Два пъти награждаван с \"Пулицър\", той е смятан за един от най-влиятелните белетристи на Америка. Автор на \"Врява и безумство\", \"Светилището\", \"Градът\", \"Дворецът\" и др. 1923 - ЗАПОЧВА БОЯТ ПРИ ГАРА БОЙЧИНОВЦИ - ЕДНО ОТ НАЙ-ГОЛЕМИТЕ СРАЖЕНИЯ ПО ВРЕМЕ НА СЕПТЕМВРИЙСКОТО ВЪСТАНИЕ. На 24 септември по заповед на Окръжния революционен комитет на БКП главните сили на въстаниците под ръководството на Георги Дамянов, Иван Михайлов, Тодор Атанасов се насочват към Враца с цел да я превземат. По същото време правителствени войски от Шуменския гарнизон настъпват по железопътната линия Криводол-Бойчиновци и привечер завземат гара Бойчиновци. Това заставя ръководството на въстаниците да пренасочи главните си сили към Бойчиновци. Въстаниците започват атаката на 25 септември сутринта. Първоначално постепенно, а скоро след това - масово, правителствените войски започват да отстъпват и в крайна сметка се предават. 1990 - БЪЛГАРИЯ СТАВА ЧЛЕН НА МВФ И НА СБ. Финансовата помощ, която дава МВФ, обикновено се предоставя на траншове, които са обвързани със спазването на специфични условия на икономическа и финансова политика. Тези критерии трябва да бъдат изпълнени, преди да се отпусне следващият транш. Обикновено условията изискват сериозно орязване на публични услуги. 2004 - УМИРА ПЕТКО МОСКОВ, СКУЛПТОР (Р. 1953 Г.). Всепризнат автор на монументалното изкуство. Автор е на повече от 50 паметника в България. Носител е на множество награди в национални и международни конкурси. Дългогодишен преподавател в Средното художествено училище \"Цанко Лавренов\" в Пловдив. Автор е на паметниците на Капитан Петко войвода, на Йоаким Груев и на Кирил и Методий, барелеф на Васил Левски за манастира \"Св. Петка\", съвместна работа с арх. Петко Прокопиев - монумент на загиналите офицери и войници в Сръбско-българската война в Сливница (на снимката - довършен от синовете му Атанас и Георги Москови), скулптурна композиция, посветена на цар Самуил в Гърция, и др.", "date": "2019.09.25", "title": "Датата"}
{"url": "https://duma.bg/nikolay-tishev-burgas-se-nuzhdae-ot-nov-model-na-upravlenie-n200176", "text": "- Причините да се впусна в надпреварата за кмет на община Бургас са много, но една от основните е, и ние от БСП отдавна сме го заявили, че градът ни има нужда от нов тип и нов модел на управление, което да превърне Бургас от град, който не дава големи перспективи за развитие, в град на растежа. Ние сме за управление, насочено към гражданите, към решаването на техните реални проблеми. Най-големият капитал на Бургас са хората, а огромният потенциал на бургазлии остава неизползван.  - Практика на настоящата местна власт е да съсредоточава ресурс основно в централната градска част, докато крайните комплекси, кварталите и селата остават в незавидно състояние. Голям проблем е и пътната инфраструктура. Например главната улица на Сарафово, който е известен летен курорт, в посока от центъра на север, е изключително амортизирана. На много места няма тротоари и автомобили, велосипедисти, пешеходци, майки с колички се движат по платното. Подобно е състоянието на инфраструктурата и в много други квартали и селата.  Има проблеми и с контрола, който общината извършва при множеството ремонтни дейности на частни фирми, нарушаващи пътните настилки, след което остават неравности на пътната инфраструктура.  Бургас има проблеми и с чистотата на въздуха.  Улиците в града не се мият, независимо че общината заделя доста пари за тази дейност от бюджета си.    Не трябва да се пропуска и фактът, че целият административен капацитет на общината е съсредоточен в процеса на усвояване на европейско финансиране и реализирането на инфраструктурни проекти с еврофондове. Това финансиране създава временна заетост, а изградената инфраструктура не носи добавена стойност. В същото време общината не работи по привличането на големи стратегически инвеститори, които да вложат средства в производствени мощности и така да осигурят перспектива за 50-60 г. напред. Това ще е в огромна подкрепа и за местния малък и среден бизнес.  - Да, към липсата на перспектива и ниските доходи, бих добавил и \"бягството\" на младите от Бургас. Всъщност, моят град не прави изключение от основните проблеми, които тревожат всички българи. Това са слабите възможности за трайна заетост, липсата на алтернатива за високообразованите хора. За 12 години в града се наляха много европейски и държавни средства. Направиха се много неща, но основният проблем остава - жизненият стандарт не се е повишил. Напротив, 3000 души са напуснали общината за последните 8 години.  Нужна е промяна и в системата за абонаментните карти за пътуване в градския транспорт, защото таблицата за тях е усложнена. Не виждам смисъл да се разделят пенсионерите на над 65- и на над 70-годишни. Недоволството срещу модела на ГЕРБ си пролича и от успешните резултати на БСП в Бургас на европейските избори и изобщо през последните 3 години. Това се дължи на добрата ни организация и работа - да, но и на покачващото се недоволство. - В продължение на близо година ние от БСП представяхме пред гражданите на Бургас своите основни приоритети за развитието на града ни под формата \"Визия за Бургас\". Акцентите могат да се търсят в 5 основни направления: икономическо развитие на града, вкл. благоустрояване, което да способства това развитие; социален пакет, образование и здравеопазване; обществен ред и сигурност; нова интелигентна транспортна система.  Ето защо нашите усилия ще са насочени към повишаване на доходите в общината плюс стимулиране на заетост за висококвалифицирани специалисти. Това включва нов подход към инвеститори и работодатели на територията на община Бургас, привличане на бизнес, който иска да инвестира във високотехнологични производства. Въобще всичко това, което в момента местната власт не прави. За да остане един млад човек в града, след като завърши образованието си, той трябва да има перспектива за професионално развитие, както и стимули да създаде семейство и да се установи трайно в Бургас.  Има проблем с преминаването на гражданите през КАТ, защото това се случва в момента на няколко етапа и коства доста време, а така хората се изнервят. Бих предложил за това да се закупи специален терминал, който ще облекчи обслужването.  ГЕРБ обещаха в предизборната си кампания през 2015 година да облагородят подлеза на бул. \"Захари Стоянов\" в комплекс \"Меден рудник\". Мандатът изтича и досега нищо там не се е случило. Важно е съоръжението да бъде включено в експлоатация, за да може хората, живеещи в района, да го ползват, тъй като булевардът е доста натоварен и преминаването по него крие риск.  В социалния пакет на \"Визия за Бургас\" сме предвидили намаление на таксата за детски градини; финансови и нефинансови стимули за всяко новородено дете на работещи и осигурени родители на територията на общината - еднократна помощ от 1000 лева, бебешка кутия с всичко необходимо за първите месеци на детето, намалени местни данъци на родителите с деца до 18 години, платени стажове за завършили висше образование бургаски младежи в общинската администрация и общинските дружества. -  Моето послание към съгражданите ми е \"Аз, Николай Тишев, в качеството ми на кандидат за кмет на община Бургас и листата с кандидати за общински съветници от БСП сме: \"С ясна Визия за Бургас - за по-добър живот в общината\".  Надявам се предстоящата предизборна кампания  да бъде позитивна и всички кандидати да излязат с градивни предложения, между които бургазлии да имат избор. Моделът, в който се нападат опоненти или се изтъкват недостатъци на управляващите, е неадекватен към действителността. От един кандидат за кмет се изисква да поставя пред гражданите решения на настоящите проблеми или предложения. Това би била полезна кампания, с уважение към избирателите. Празните нападки и критики са популизъм.  Листата ни е много добре подбрана, с експерти, хора със стаж и умения и за първи път много млади хора до 40 години. Вярвам, че ще имаме силен резултат. Призовавам бургазлии да ме подкрепят и да гласуват за кандидатите за общински съветници на левицата.", "date": "2019.09.25", "title": "Николай ТИШЕВ:    Бургас се нуждае от нов модел на управление"}
{"url": "https://duma.bg/tsapnatite-s-mokar-partsal-n200173", "text": "Не е важно дали генералният директор на БНР ще продължи да топли своето кресло. Дори да го изшъткат, заместникът ще му е лика-прилика, защото в лишеното от морални задръжки общество няма как висшите чиновници да се отличават със съвест и смелост. И не е честно, че в скандала под прожекторите лъсна само шефската физиономия. Вдигналата се шумотевица е достатъчно голяма, за да се разкрият имената на поръчителите на този глупав случай. С каква власт трябва да разполагаш, че за прищевките си да ангажираш държавни институции? Макар че в случая точният въпрос е: какво става с републиката? Сякаш населяваме мистичната земя на цапнатите с мокър парцал. Над нас витаят духчета - алчни и елементарни, пусто е в онуй, дето им придържа ушите.. Тъпчовците пакостят безсрамно и се правят на обидени, ако ненадейно ги уличат. Ние ги зяпаме... И те се кокорят отгоре... И как да не се усмихнеш - та нали с тях сме си лика-прилика!  ", "date": "2019.09.25", "title": "Цапнатите с мокър парцал"}
{"url": "https://duma.bg/edno-nezavarsheno-dosadebno-proizvodstvo-n200175", "text": "Това досъдебно производство е срещу известен извършител - лицето Иван Гешев, заемащо длъжността \"заместник-главен прокурор\" на Република (номинално!) България. Досъдебното производство е с оглед на чл. 282 от Наказателния кодекс, който възвежда съставомерност за деянията на длъжностните лица, които нарушават или не изпълняват служебните си задължения, като неговата ал. 3 постановява. \"За особено тежки случаи ... наказанието е лишаване от свобода от една до осем години ... .\". Досъдебното производство се извършва на основание на чл. 1, ал. 2 от Конституцията на РБ: \"Цялата държавна власт произтича от народа. Тя се осъществява от него непосредствено и ...\". Досъдебното производство се извършва от председателя на Управителния съвет на Асоциацията за борба против корупцията в България - А. Б. К. Б. Досъдебното производство има за предмет ощетяването на българските граждани посредством серия от манипулирани тръжни процедури за доставка и изработване на униформено облекло, предпоставено възложени на фирма \"Аполо\" ООД, като безнаказаността на извършителите на шашмите, посредством които се източва националният бюджет (чл. 220, ал. 2 от НК) и биват ощетявани българските граждани, се осъществява от институцията, носеща претенциозното наименование \"прокуратура\". Терминът произлиза от латинската дума \"prо-curo\" и означава \"грижа се, отглеждам, треперя (над някого, нещо)\". Какво представляват \"предпоставените\" тръжни процедури ли? Това е все едно да се участва в игра, подобна на Тото \"5 от 35\" или \"6 от 49\", но този път системата за залагане е \"1 от 1\", тоест трябва да бъде отгатнато печелившото число във варианта, когато всички печеливши числа на брой са ... едно! Сиреч всеки, който бъде допуснат (е, в тази комбинаторика допускът е изключително ограничен!) до участие в томболата-нетомбола, непременно печели. За да не би пък на \"щастливеца\" да му се наложи да се конкурира с някой лапнишаран, който  си въобразява, че всичко, което хвърчи, се яде, и че всички тръжни процедури в България понастоящем са априори честни, почтени и с девствени пояси срещу корупция, като ключът им е закопан под дъното на Марианската падина, операторите от \"паралелната\" държава  броя на участниците в надпреварата (уж!) в стил \"мижи, български народе, да те лъжем\", само до един-единствен. Като цените, по които българският народ заплаща поръчаните на \"Аполо\" ООД стоки са изчислени посредством софтуера \"и небето не е границата\". И така, цели седемнадесет пъти, когато \"Аполо\" ООД е единствен участник в тръжни процедури общо за десетки милиони. Посредством безпристрастния език на цифрите, фактическата страна на аферата е следната, отпред назад: На 24. 11. 2015 г. Югозападното държавно предприятие възлага на \"Аполо\" ООД поръчка за 25 800 000 лв. без ДДС; на 23. 09. 2015 г. Изпълнителната агенция по горите - поръчка за 1 464 930 лв. без ДДС; на 09. 07. 2015 г. служба \"Военна полиция\" - поръчка за 363 430 лв. без ДДС; на 28. 08. 2012 г. дирекция \"Управление на собствеността и социални дейности\" - поръчка за 1 559 180 лв. без ДДС; на 24. 08. 2012 г. Главна дирекция \"Охрана\" към Министерството на правосъдието - поръчка за 327 300 лв. без ДДС; на 28.12. 2011 г. Министерството на вътрешните работи - поръчка за 10 845 833 лв. без ДДС; на 28. 12. 2011 г. Министерството на вътрешните работи - поръчка за 1 796 800 лв. без ДДС; на 28. 12. 2011 г. Министерството на вътрешните работи - поръчка за 2 155 000 лв. без ДДС; на 28. 12. 2011 г. Министерството на вътрешните работи - поръчка за 2 933 000 лв. без ДДС; (Показателно за безпардонността и наглостта на операторите в аферата е как в един и същи ден - 28. 12. 2011 г., от страна на Министерството на вътрешните работи са сключени 4 броя договори с \"Аполо\" ООД, като отново тази фирма е единствен участник в несъществуващата \"надпревара\".) на 18. 07. 2011 г. Министерството на отбраната - поръчка за 166 912,5 лв. без ДДС; на 01. 07. 2011 г. Главната дирекция \"Охрана\" към Министерството на правосъдието - поръчка за 330 567 лв. без ДДС; на 25. 02. 2011 г. ДП \"Национална компания \"Железопътна инфраструктура\" - поръчка за 1 274 607,6 лв. без ДДС; на 17. 11. 2008 г. ДП \"Национална компания \"Железопътна инфраструктура\" - поръчка за 383 571 лв. без ДДС; на 06. 10. 2008 г. Министерството на отбраната - поръчка за 54 408,8 лв. без ДДС; на 09. 11. 2007 г. ДП \"Национална компания \"Железопътна инфраструктура\" - поръчка за 33 686 лв. без ДДС. Най-новото \"уцелване\" от \"Аполо\" ООД на джакпота е на 09. 05. 2019 г., когато Югозападното държавно предприятие възлага на фирмата изпълнение на доставка на униформено облекло на стойност 13 433 852 лв. без ДДС. В закрито заседание Комисията по провеждане на тръжна процедура прилага спрямо другия участник \"Сивен\" ООД трика за подхлъзване върху динена кора, като не уважава представените финансови отчети за 2015, 2016 и 2017 г., поради това, че \"участникът неправилно е посочил последните три приключили финансови години 2016, 1017 и 2018 г.\". Че кои години са \"последните три\", когато тръжната процедура е през 2019 г.?! В никакъв случай 2015, 2016 и 2017 г. (както твърди комисията) не са последните три години, предхождащи 2019, понеже липсва 2018 г.! \"Аполо\" ООД в 17 търга, в които е единствен участник, получава договорирани поръчки за доставка на работно облекло на обща сума 64 597 883,9 (шестдесет и четири милиона и петстотин деветдесет и седем хиляди и осемстотин осемдесет и три цяло и 0,9) лв., 77 517 460,68 лв. с ДДС. Или изобщо, за тръжните процедури (още 10), които \"Аполо\" ООД \"печели\", без да е единствен участник, заедно сумата с ДДС е 95 529 034,93 лв. Съгласно индикаторите в софтуера, който правителството на САЩ прилага, за да проучва провеждането на тръжни процедури, моделът за единствен участник е улика за нарушение на закона. Че каква вина носи \"Аполо\" ООД, когато не се явяват други участници, изниква резонният въпрос. Ами че как да има конкуренти на \"Аполо\" ООД, когато в повечето случаи условията за провеждане на тръжната процедура максимално затрудняват допуска на други фирми в надпреварата за милиони. Например шестте държавни горски предприятия, вместо да провеждат поотделно търгове, като разбият дори и отделните тръжни процедури на отделни позиции, в изпълнение на директива на Европейската комисия, за да улеснят участието на малки и средни доставчици, точно обратно - обединяват всички позиции за възлагане в една обща тръжна процедура, за да може - както е извършено и при най-новия търг, - да е налице законово основание поисканата банкова гаранция да е в размер на 774 000 лв. Колцина малки или дори средни фирми биха могли да изпълнят това изискване? Но не само дотук са подозрителните улики за нагласеност на тръжните процедури, когато \"Аполо\" ООД е единствен участник. Големият бандитизъм е в невероятно надутите цени, по които се сключват договорите, за да бъде източван националният бюджет и така захранвани финансово индивидите-обитатели на \"паралелната държава\". От 2013 г. Асоциацията за борба против корупцията в България - А. Б. К. Б., се бори с неизпълнението от страна на прокуратурата на вмененото й от член 127 на Конституцията на РБ задължение да \"следи за спазването на законността\", конкретно по отношение на наличието на улики за ощетяване на държавата посредством завишените цени, залегнали в договорите, сключени с \"Аполо\" ООД от различни държавни институции или стопански лица с държавно участие. Неоспорим факт е, че прокуратурата отказва да поиска от Агенция \"Митници\" документацията, от която да е видно какви са цените, по които \"Аполо\" ООД е декларирало внесените стоки или материали в изпълнение на своите задължения по тръжните договори. Както и да бъде събрана контролна информация от производителите от чужбина, с които \"Аполо\" ООД е контрактувало доставките. Веднага би станало ясно, че е налице скандално надуване на цените, а оттук - и огромно ощетяване на българските граждани с десетки милиони левове. извършени от А. Б. К. Б. по отношение на серията тъжни процедури, \"спечелени\" от \"Аполо\" ООД, в държавни учреждения бяха съставени и фалшиви официални документи за прикриване на тежките нарушения на закона. В процеса на водените от Асоциацията за борба против корупцията в България дела за достъп до обществена информация, в отговор на искане за представяне на документацията, свързана с определянето на прогнозните цени на тръжните процедури с Югозападното държавно предприятие (ЮЗДП) - Благоевград, за доставка от \"Аполо\" ООД на униформено облекло за служителите на 6-те горски предприятия у нас, на обща стойност 36 344 397,83 лв. без ДДС, 43 613 277,40 лв. с ДДС, с изх. № 08. 01-47/08. 06. 2016 г. по описа на деловодството на Министерския съвет на РБ, върху бланка на началничката на кабинета на министър-председателя, подпечатана с печат на Министерския съвет и подписана от Анжелина Тотева - по това време началничка на политическия кабинет на министър-председателя, пише:  \"С договор № 19 от 06. 07. 2015 г. директорът на ЮЗДП е възложил на външен експерт - инженер по технология на шевното производство, да изработи техническа спецификация на униформеното представително и теренно облекло за служителите на шестте държавни предприятия, както и методика за оценка на офертите в документацията за участие в процедурата при критерий икономически най-изгодната оферта\". Гореупоменатата методика, въз основа на която ЮЗДП-Благоевград установява прогнозните цени по гореупоменатите две тръжни процедури, \"спечелени\" от \"Аполо\" ООД, е от определящо значение в процеса на одобряване на изпълнителя, понеже при липса на повече от един участник (каквито са и двете гореспоменати тръжни процедури, когато само \"Аполо\" ООД е одобреният участник), няма база за сравнение на цените, предложени от единия единствен участник в търга. Но по време на делото за достъп до обществена информация, водено от А. Б. К. Б. срещу ЮЗДП, в официален документ, представен на съда, подпечатан с печата на Югозападното държавно предприятие-Благоевград, и подписан от неговия директор, дословно е записано: \"Именно поради тази причина (че възнаграждението не надвишава 10 000 лв.), не е сключван специален договор за възлагането на техническа спецификация и методика за оценка на външен експерт, а заплащането се доказва с първични счетоводни документи\". Ето как става ясно, че  не са монопол единствено на някои от мургавите ни събратя, а може да са на ниво канцелария на министър-председателя на РБ и на директора на ЮЗДП. Какво прави лицето Иван Гешев, информиран подробно относно аферата \"Аполо\" и запознат с предоставените му експертни анализи на \"конструирането\" на нейния механизъм, подготвени от Асоциацията за борба против корупцията в България? На 12. 11. 2018 г. г-нът Гешев, Иван, адресира с изх. №5455/2016 г. на деловодството на прокуратурата на РБ, до А. Б. К. Б. своя отговор, в който черно на бяло е записано: \"Като съобразих (значи лично тази персона - кандидатка за главен прокурор - бел. авт.) изложените в актове на Софийска градска прокуратура, Апелативна прокуратура-София и ВКП фактически констатации и правни изводи с тези, съдържащи се в писмото (възражението на А. Б. К. Б. срещу прекратяването на досъдебното производство по аферата \"Аполо\"), Ви уведомявам, че постановлението на ВКП от 18. 07. 2018 г. по пр. пр. №5455/2016 г. по описа на Върховна касационна прокуратура е правилно, обосновано и законосъобразно и не се налага неговата отмяна или изменение\". Ето го истинското лице на \"самоотвержения\" борец срещу корупцията, на \"цербера\" на народните пари срещу всички техни потенциални изедници. Личното ми експертно мнение е, че опазването на законността в България има реални шансове, ако главният прокурор бива определен чрез общонационални избори, а не ако българският народ позволи да му натресат на този пост човек, който пасува пред действията на \"паралелната\" държава. Най-благоприятното възможно предположение за мотива на поведението на г-н Гешев, Иван, по отношение на аферата \"Аполо\" е, че той се притеснява да се опълчи на \"паралелната държава\". Ама че как иначе - г-нът кандидат за главен прокурор е достатъчно професионално и житейски грамотен, за да съобрази, че с поръчки за почти 100 млн. лева в България може да се разпорежда само \"паралелната\" държава. И тя сигурно ще продължи да командва безнаказано разпределението на финансовите потоци в България, и то единствено в своя изгода, ако точно Иван Гешев заеме длъжността главен прокурор.", "date": "2019.09.25", "title": "Едно незавършено досъдебно производство"}
{"url": "https://duma.bg/teatar-mim-art-stava-na-10-godini-n200169", "text": "НАТФИЗ става домакин на юбилейните тържества, с които театър \"Мим-Арт\" отбелязва 10-годишнината от създаването си. Платформата възниква, за да приобщи и даде пълноправни условия за професионално развитие на глухи артисти. Голяма част от тях са възпитаници на НАТФИЗ. През годините с трупата продължават да работят и да поставят преподаватели от академията. Такъв е случаят и с юбилейния спектакъл, създаден под режисурата на проф. Александър Илиев. \"Усмивки от нямото кино\" очаква гостите си на голямата сцена в Театър НАТФИЗ днес, 25 септември, от 18 ч. със свободен вход.", "date": "2019.09.25", "title": " Театър \"Мим-Арт\" става на 10 години"}
{"url": "https://duma.bg/greshna-spravedlivost-n200180", "text": "Зажаднялото за справедливост общество настръхна срещу странно и неочаквано съдийско решение. На съдията Калин Калпакчиев, който от години като \"Давид срещу Голиат\" води битки срещу корумпираната съдебна система, спуснатия \"отгоре\" главен прокурор и срещу нагласения от ГЕРБ и ДПС Висш съдебен съвет. Същият Калпакчиев разочарова всички, които вярваха в неговата етика, морал и професионализъм. Да освободиш с абсурдни мотиви 7 години предсрочно убиеца на студента Андрей Монов! Убиеца на доброто, умното 20-годишно момче, което сега трябваше да е на 32, със семейство, деца, професия и щастливо бъдеще. Момчето си отиде нелепо преди 12 години, озовавайки се на грешното място в грешния момент, прободено два пъти в гръб от пияния и озверял Джок Полфрийман. Незнайно защо съдията уважи мнението на съмнителна неправителствена организация - Български хелзински комитет, че австралиецът се бил поправил в затвора и станал човек. Защо съдията игнорира обратното становище не на друг, а на затворническата управа, наблюдаваща от 12 години продължаващата агресия на Джок. Да, убиецът е променен, но само на външен вид - направо неузнаваем, слаб, с херувимско лице, без оня нагъл поглед на наркоман-убиец, който не се разкайва, без брадата и скинарската прическа. Заблудил е съда, че е нормален?! И Калпакчиев го пусна да си ходи по живо, по здраво. Без дори да си е платил кръвнината за съсипания млад живот и почерненото семейство.  Грешна справедливост! Крещяща несправедливост! И естествено, от нея веднага се възползваха \"циркаджиите\" в политиката. Самопровъзгласилите се \"патриоти\" - \"воеводи\" и \"атакисти\". Всепризнати професионални популисти! Недоразумения във властта без морал, за които нищо не е свидно и неприкосновено, камо ли човешката мъка. Наскачаха като жаби от гьола и закрякаха за \"справедливост\". Нищо, че за 3 години във властта нищо не свършиха, за да види обществото възмездие за престъпленията и чувство за удовлетворена справедливост. Ама нали идат избори...", "date": "2019.09.25", "title": "Грешна справедливост"}
{"url": "https://duma.bg/ekokatastrofata-pod-magistrala-struma-n200174", "text": "народен представител, БСП  На министър Нено Димов му се искаше новината да бъде предстоящата процедура по отнемане лиценза на фирма, подпалила с незаконно сметище магистрала \"Струма\". Да, стана новина, но куца и закъсняла. Още повече от километри си личеше, че с тази безалтернативна процедура екоминистерството откровено се опитва да замаже отговорността на държавата и на уж специализираните контролни институции в сектора на опазването на околната среда.   Казах в парламента преди дни и пак повтарям: силно се надявам министър Димов да е оценил щадящия начин, по който съм задал въпросите си към него. Факт е, че това в никакъв случай не е от особен респект към властта на ГЕРБ. От трибуната попитах екоминистъра какво е свършило подопечното му ведомство по повод инцидента с подпаления от незаконно сметище участък на АМ \"Струма\" през месец август т.г.. Получи се това, което очаквах. Министърът влезе в хронологични подробности, отговори с дати, проверки и комисии. Прехвърли вината върху фирмени субекти, след което започна да ръси обещания до колко време всичко в поразения от пожара участък на магистралата \"Струма\" щяло да бъде мед и масло.    Нищо друго не съм очаквал, защото така работи тази власт. Винаги след такива инциденти други са виновни и винаги има обещания с изсипани милиони, които ще изпълнят обещаното. Трябва да съм бил наивник, ако аз и всички български граждани сме очаквали и при този скандален случай правителството на ГЕРБ и институциите, овластени да контролират екологичните дейности, да реагират по друг начин - да поемат отговорност. Да признаят, че именно тяхната небрежност е виновна. Защото истината е, че цялата политика по управление на отпадъците, която правителствата на ГЕРБ водят три мандата, си е чист отпадък. Отпадък, опакован като уж модерна загриженост за екологията и изпълняване на евродирективи.  Провалът им в тази политика този път се изсипа под магистрала \"Струма\", сетне се стовари с италианските боклуци, изгонени с изключително сериозни аргументи от съседна Румъния. От ГЕРБ се надяват българските граждани да не знаят, че европейско журналистическо разследване огласи наскоро как \"инвеститори на италиански отпадъци\" са се хвалели, че българските власти учудващо не им правели никакви спънки.   Целият екоконтролен режим на държавата ни в последните два мандата е откровен отпадък. Питам се: щом под една нова интензивна магистрала някой си стоварва и зарязва тонове боклуци, а уж бизнесът му е да ги оползотворява, какво остава за други места? Ами утре някой ще стовари муниции под някой друг участък от магистрала и сещате ли се вие кога ще го разберете?!  Питам се: ще доживеем ли държавните институции и органи на властта, в случаите, когато е повече от очевидно, че именно те са опасните нарушители на закона и извършители на престъпление, ще понесат и реална наказателна отговорност? Защото в случая с палежа на боклуци под \"Струма\" вече трябваше да има обвинения към поне двама министри и половин дузина от подопечните им институции. Всичко останало е просто мирис на боклук.    Министър Димов използва моето питане преди дни в парламента, за да огласи как се очаквало да започне процедура по отнемане на разрешителното на фирмата, чийто склад горя под магистралата. Процедурата по отнемане на лиценза обаче можела да започне, едва след като съдът излезе с решение за второто наказателно постановление на фирмата.   Разбрахме още как в рамките на около две години РИОСВ-Перник е извършила пет проверки на фирмата. И се питам: какво са засекли тия проверки и дали не е могло още тогава наказателните мерки да са по-ефективни, за да не се стига до такива поразии и похарчване но почти два милиона държавни лева, за да се покрият те?   Самият министър призна и още един скандален проблем в сектора с несправяне на държавата с депата за отпадъци. Що за оправдание е това, че общините не били активни в усвояването на средствата за рекултивиране на незаконните сметища и не подавали заявления за участие в програмата. Ами МОСВ да намери механизми да стимулира или санкционира същите тези общини, а не да се оплаква в парламента като мома на мегдан. Иначе подобни пожари тепърва ще стават всекидневие. И все от ръкава на държавната хазна ли ще се вадят милионите за тяхното спешно гасене? Ако министерството не може да намери механизми да работи с общините по такива важни екологични проблеми, какво прави изобщо?    Ако това стратегически важно министерство само си признава, че се проваля в дадена екологична политика, ами премиерът да им отнеме властта! Освен ако целта им не е да си направят цял набор от провали, при това на гърба на държавната хазна, екологията и сигурността на българските граждани.  ", "date": "2019.09.25", "title": " Екокатастрофата под магистрала \"Струма\""}
{"url": "https://duma.bg/stavame-us-donor-n200179", "text": "Наскоро САЩ предложиха на Централна и Източна Европа общ проект за подпомагане на Украйна. Вашингтон заедно с Хърватия, Чехия, Естония, Унгария, Латвия, Литва, Полша, Румъния, Словакия и Словения ще финансира проекти за интеграцията на Украйна в ЕС. Сред донорите САЩ са натикали и най-бедната страна в ЕС - България.  Защо тази инициатива е дори вредна за Европа. Първо, Украйна продължава да нарушава Минските споразумения. Не стихват обстрелите в Донбас, а тези дни стана ясно, че Киев е отказал да приеме \"формулата Щайнмайер\". Инициативата на някогашния външен министър, а сега президент на Германия, предвижда специален (автономен) статут за ДНР и ЛНР, тя е в духа на споразуменията, а прилагането й би разчистило пътя за чисто политическото регулиране на конфликта в Донбас. Имаше сигнали, че Киев може да приеме формулата, но на преговорите в Минск този месец я отхвърли. Така че да му се предлага помощ при такива обстоятелства, значи да се поощрява саботирането на Минските споразумения. Далеч по-полезно би било, ако въпросната помощ за Киев (пък и всяка друга) се обвърже както със спирането на обстрелите му срещу ДНР и ЛНР, така и с приемането на \"формулата Щайнмайер\".  Второ, инициативата на САЩ се пръкна в момент, когато гарантите на споразуменията Франция и Германия, пък и Западна Европа като цяло, са вдигнали ръце от Украйна. И предпочитат да работят с Русия. Неслучайно Франция и Германия са отпаднали от проекта, макар да са по-подходящи за донори, но пък вътре са повечето американски марионетки от Източна Европа. Те са по-бедни за донорство, но пък са част от проекта на САЩ и Полша за създаването на антируски кордон от Балтийско през Адриатическо до Черно море (проектът Три морета). Така САЩ вбиват клин между страните в Европа и ни превръщат в донор за влиянието си. И трето, Америка такива ги натвори по света, включително в съсипаната Украйна, че е по-добре да се пазим от инициативите й като от огън. Е, каква политика ще предпочете София - българска или външна?", "date": "2019.09.25", "title": "Ставаме US донор"}
{"url": "https://duma.bg/podranili-fanfari-n200177", "text": "След кончината на Весо Парцала министър-председателят Бойко Борисов комай остана последният голям майстор на дебелашкия хумор в България. Което той блестящо доказа миналата сряда в Гранитната зала на Министерския съвет (МС) по време на брифинг с руския министър на промишлеността и търговията Денис Мантуров. \"Нека руският шпионин да седне\", обърна се към намиращия се в залата руски посланик премиерът. \"Моля ти се, Юра, седни. Нали те обявиха за първия шпионин, тебе\", добави с усмивка Борисов, очевидно визиращ \"откровенията\" на Соломон Паси, който обяви посланика за ръководител на руските шпиони у нас. Но към кой посланик се обърна Борисов? Защото сегашният ръководител на руската дипломатическа мисия е Анатолий Макаров и той бе в МС, а \"Юра\" бе предшественикът му Юрий Исаков. Дали Борисов, който твърди, че е приятел с руския дипломат, изобщо знае с кого разговаря? Нямаме представа дали посланик Макаров е ставал свидетел на подобно фамилиарничене от държавен ръководител по време на официална церемония, но дори навикналите на поведението на Борисов журналисти в МС останаха зяпнали. Всъщност устите им си бяха отворени още от случилото се с предната делегация - на саудитската компания \"Аркад\", когато Борисов благодареше и наричаше една от участничките в нея на малко име - Лина. И й обясняваше пред всички, че в нейната страна такава била йерархията, че на жените \"не им се позволява много-много да говорят\". \"Там говори кралят. И толкоз\", уточни за журналистите българският министър-председател,  в последно време по удивителен начин кореспондира с представата му за това на саудитеца.  Миналата сряда министър-председателят бе във видимо приповдигнато и дори превъзбудено състояние, защото него ден \"Булгартрансгаз\" подписа със саудитската компания \"Аркад\" договор на стойност близо 3 млрд. лв. за строителството на българския участък на европейското разклонение на \"Турски поток\".  Неочакваното за медиите събитие се проведе по-малко от 48 часа, след като също толкова внезапно Върховният административен съд (ВАС) съобщи, че поради \"липса на воля за обжалване\" остава без разглеждане жалбата на консорциума \"Газово развитие и разширение в България\" (ГРРБ) срещу решението на Комисията за защита на конкуренцията (КЗК) да остави \"Аркад\" като изпълнител на строителството на \"Турски поток\". През април т.г. \"Булгартрансгаз\" посочи като победител в търга за строителството на газопровода саудитската компания, чиято оферта спечели срещу тази на ГРРБ, консорциум съставен от италиански, немски и свързани с руската металургична компания ТМК фирми. По-късно обаче саудитците бяха декласирани поради нередовни документи. Но \"Аркад\"  обжалва пред КЗК и спечели, а ГРРБ на свой ред оспори това решение пред ВАС. Именно това дело спря преди месеци строителството на българската част от транзитния газопровод, който трябва да пренася руско синьо гориво от Турция до Австрия през териториите на България, Сърбия и Унгария. И даде повод на коментари, че изпълнението на проекта се отлага за месеци, ако не и за по-дълго.  Любопитно е, че през последните седмици редица руски издания, макар и не от \"първа лига\", публикуваха статии за  приблизително в еднаква тоналност: \"Политнавигатор\": \"България се опитва да провали \"Турски поток\"; \"Ойл Експерт\": \"Турски поток\" в България може вечно да се строи\"; \"Евразия Дейли\": \"Турски поток\" попадна в българския капан\"; \"Регнум\": \"България проваля пускането на \"Турски поток\" до Сърбия през 2020 г.\". Още по-любопитно е, че решението на ВАС дойде на 16 септември следобед, кажи-речи по същото време, когато руската правителствена делегация пристигна в Евксиноград за участие в двудневната работа на съвместната междуправителствена комисия. На нея не се случи нещо знаменателно, поне както бе поднесено на медиите. Но на 18 септември руснаците, водени от министъра на промишлеността Денис Мантуров, бяха в МС, докато Борисов наблюдаваше подписването на договора с \"Аркад\" и даваше \"ценни\" коментари на медиите. Същата вечер по незнайни причини БНТ показа в новините карта на Украйна, на която Крим не е част от страната. От тази опера е и обявената от Борисов възможност Владимир Путин да посети България във връзка със 140-годишнината от Освобождението... две години след честването на датата!  Очевидно е, че пред очите ни беше разигран един от типичните за нашите земи, а и за руските, византийски номера. Високите руски гости бяха посрещнати с добра новина и изпратени със символичен жест, който би трябвало да погъделичка самочувствието им, но дали това упражнение по салтанати носи реална полза на страната, е все още голям въпрос.  За повече наблюдатели няма съмнение, че българските власти имат пръст в отпушването на делото, блокирало \"Турски поток\", като са повлияли върху едната фирма да си оттегли жалбата си. Големият проблем е, че дори да си затворим очите за начина, по който се действа, не може да не си задаваме въпроса за действителните настроения на българската страна да отстоява докрай, в името  прокарването на европейското трасе на \"Турски поток\" или \"Балкански поток\", както изглежда ще го преименуват, през нашата територия.  На пресконференцията в МС запитаха премиера какво печели България от \"Турски поток\". \"Ще спечелим това, че ще останем в газовата игра\", рече Борисов. Дали? В тази газова игра, която сега е част от западния натиск срещу Русия, България до момента играе ролята на петото колело за руските енергийни проекти. Това,  че \"Булгартрансгаз\" е подписал с \"Аркад\", далеч не означава, че бъдещето пред \"Турски\" или \"Балкански поток\" е безоблачно. За \"Южен поток\" също всичко уж беше подписано и дори се правиха първи копки, и тръбите също бяха дошли, но резултатът го знаем всички. Най-брутален американски натиск и бързо снишаване пред силните на деня с пълно загърбване на националния интерес. Защо сега да бъде различно? Фанфарите, тъпаните, които би миналата седмица Борисов, са доста преждевременни. Имаме основание да смятаме така.  Преди една година - на 26 септември 2018-а в Общото събрание на ООН Бойко Борисов слуша речта на президента на САЩ Доналд Тръмп и обяви след това, че е стигнал до извода, че: \"които ще купуват руски газ в Европа, ще имат проблеми\". И добави: \"Единствено газовият хъб ще ни спаси.\" Сега Борисов се готви да купува и транзитира руски газ към Европа, и то в условията на ясно изразено американско неприемане на бъдещия \"Балкански поток\", а хъб няма. Т.е. пред нас има един смелчага, невиждан в съвременната българска история. Нима? Нима това не беше премиерът, който на два пъти се похвали, че е спирал три руски енергийни проекта като пример за партньорско отношение към САЩ? Не е ли това министър-председателят, който отказа да възобнови \"Южен поток\" във втория си кабинет, измисляйки си в движение най-различни оправдания - от наказателните процедури на ЕС, през геополитическата ситуация, до това, че проектът бил корупционен. За един и същи човек ли говорим?  Освен това ние така и не сме видели поискани от президента Путин от страна на ЕК, за да реализира Русия втората част на \"Турски поток\". Такива няма, не се е чуло България да ги е поискала и представила. Т.е. работи се в условията на риск България пак да получи удар от ЕК под формата на санкции за неизпълнение на някакъв си регламент. Не бъдете уверени, че сме спазили всичко в Третия енергиен пакет. При добро желание брюкселци могат да намерят за какво да се закачат. Още повече, че не е известно България да е получила подкрепа за този проект от някои от силните в ЕС западни държави, както например Германия и други страни работят за \"Северен поток-2\". Изобщо не е за изключване възможността при действително силен американски натиск западноевропейците да разменят \"Северен\" за \"Балкански\" поток. Да дадат на орела парче месо, за да задоволят егото му на хегемон.  Не бива да се съмнявате, че ако чужди сили решат да подпалят стола под Борисов, за да спрат реализацията на балканския му поток, той без особена съпротива ще спре всички дейности, независимо какви тежки последствия може да има това страната, в отношенията й с Турция, Русия, Сърбия и други държави.  Дори в момента над газопровода тегне сянката на съмнението. Според подписаната през 2017 г. Пътна карта за строежа на \"Турски поток\", на наша територия на 1 януари 2020 г. трябва да влизат 4 млрд. куб м, а 1 януари 2021 г. - 11 млрд. Т.е. тръбата и прилежащите й съоръжения трябва да са готови до края на 2020 г. В същото време по договор \"Аркад\" се задължава да изгради газопровода за максимален срок от 615 дена. Цялата му дължина по нашата територия е над 470 км. Не е ясно при тези параметри  описан в \"пътната карта\" в следващите три месеца, че дори и една година. Така че, руснаците хем получиха каквото чакаха, хем няма да го дочакат, когато им трябва. Уж висш политически пилотаж, ама накрая обикновено от тези лупинги падаме между двата стола.  Едва ли някой в България, като изключим едно идеологическо малцинство, е против изграждането на \"Балкански поток\", на АЕЦ \"Белене\" и други енергийни проекти с руско участие. Сегашната бурна активност на правителството обаче не бива да ни заблуждава. Предстоят избори и Борисов и кликата му отчаяно имат нужда от \"червени точки\" по всички направления и поради това развиват бурна активност. Нали помните: \"Всеки ден съм обещал заводи, газопроводи, депа, училища...\" Така, че очаквайте много приказки, а за делата няма какво и да чакаме. Вече видяхме достатъчно, за да се разделим с всички илюзии. ", "date": "2019.09.25", "title": "Подранили фанфари"}
{"url": "https://duma.bg/golo-tyalo-ot-muzeyniya-fond-na-nha-n200167", "text": "Националната художествена академия представя \"Вечният конферанс. Голо тяло (1896-1945)\" от музейния фонд на НХА. Изложбата се открива на 26 септември от 18 ч. в галерия \"Академия\" и ще може да се разгледа до 16 октомври, научи ДУМА от Диди Спасова. През последните години стана добра традиция за НХА откриването на учебната година да се отбелязва и с откриването на значима изложба в галерия \"Академия\". Настоящата експозиция слага началото на дългосрочен проект, наречен \"Вечният конферанс\". Проектът е част от музейната програма на НХА и неговата цел е да \"отвори\" фонда на музейната сбирка на академията както за студентите и преподавателите, така и за широката публика.", "date": "2019.09.25", "title": "\"Голо тяло\" от музейния фонд на НХА"}
{"url": "https://duma.bg/rodni-top-modeli-pokoriha-milano-n200165", "text": "Родни топ модели от известната българска агенция \"Ивет фешън\" покориха Милано по време на традиционните дефилета от Седмица на модата. Белослава Хинова, която преди две седмици навърши 17 години, бе сред избраните да представят колекциите пролет/лято 2020 на световните брандове Sportmax, Emporio Armani и Dolce&Gabbana. На кастингите за ревютата българката се състезава с над 400 момичета от цял свят. За Sportmax Бел дефилира в спортен ансамбъл в сиво, за ревюто на Emporio Armani бе облечена в сребриста рокля с пайети, съчетана с масивно колие, обеци и гривни на всяка китка, както и от малка черна чанта и отворени сандали в същия цвят. Италианското модно дуо Dolce&Gabbana нарече последната си колекция \"Сицилианска джунгла\", а родната красавица мина по котешката пътека с шикозно черно палто от букле и къси копринени чорапи. От първия ред шоуто бе наблюдавано от италианската кино икона Моника Белучи, актрисата София Вергара и кмета на Милано Джузепе Сала. Топ моделът на \"Ивет фешън\" София Маджарова също се разписа със запомнящо се участие по време на Седмицата на модата във втория по големина италиански град. Българката дефилира на ревюто на един от най-знаменитите дизайнери на нашето време - Мартин Марджела и неговия бранд Maison Margiela. Красавицата се разходи по подиума и с дрехите на нашумялата италианска марка Drome. 22-годишната манекенка с нейната уникална хубост и ярка индивидуалност успя за кратко време да впечатли най-престижните модни агенции от Париж, Лондон и Барселона. София дебютира на Седмица на модата в Лондон. Снимала е за Adidas и за английското издание на списание Grazia. Висока е 178 см, с оригинално лице и открояващи я татуировки по ръцете. Маджарова вече е дефилирала за седмиците на модата в Лондон, Париж и Милано. Работи за брандовете Iceberg, Roberto Cavalli, Helmut Lang и др. \"Ивет фешън\" ще отбележи своя 25-годишен юбилей на специално събитие през декември, на което традиционно ще бъде представен и календарът на агенцията.", "date": "2019.09.25", "title": "Родни топ модели покориха Милано"}
{"url": "https://duma.bg/zeleniyat-chay-zasilva-efekta-na-antibiotika-n200162", "text": "Естественият антиоксидант Епигаллокатехин (EGCG), който се съдържа в зеления чай, може да помогне в борбата с инфекциите, резистентни на антибиотици. До това заключение стигнали учени от университета в Съри. Резултатите от изследването им са публикувани в Journal of Medical Microbiology. Специалистите са открили, че EGCG усилва действието на антибиотика азтреонам, който се използва за лечение на инфекции, причинени от бактерията Pseudomonas aeruginosa. Комбинацията от азтреонам и EGCG се е оказала по-ефективна от всяко от тези вещества поотделно. Учените смятат, че антиоксидантът засилва усвояването на антибиотика от клетката. Pseudomonas aeruginosa засяга предимно имунокомпрометирани хора, причинява инфекции на кръвта и дихателните пътища, а също така причинява вторични инфекции, които са резистентни на повечето лекарства. СЗО включи тази бактерия в своя списък с критични заплахи за здравето на човека.", "date": "2019.09.25", "title": "Зеленият чай засилва ефекта на антибиотика"}
{"url": "https://duma.bg/lionel-mesi-vze-nagradata-na-fifa-n200161", "text": "Лионел Меси бе избран за играч №1 на ФИФА. Отличието му е изненадващо, защото аржентинецът не изпрати възможно най-силния си сезон. Той грабна титлата в Испания с Барселона, като изигра 34 мача, в които вкара 36 гола и добави 13 асистенции, но се провали в Шампионската лига, както и на Копа Америка. Общо във всички турнири Меси заби 51 гола. Той печели приза за пръв път, след като от 2016 г. \"Франс футбол\" и ФИФА прекратиха партньорството си за \"Златната топка\" и организацията започна да връчва отделно своята награда \"The Best\". През 2016 и 2017 г. Меси остана втори зад Кристиано Роналдо, а миналата година беше дори извън тройката. Сега Бълхата получи 46 т., а втори остана Върджил Ван Дайк (Хол, Ливърпул) 38, пред Роналдо (Порт, Ювентус) 36 и др. За Треньор на годината очаквано беше избран наставникът на Ливърпул Юрген Клоп с 48 т. Немецът изведе \"червените\" до титлата в Шампионската лига. Приза за №1 при жените получи Меган Рапино. Тя изведе САЩ до убедителна втора поредна световна титла. Треньорката на американската селекция Джил Елис бе отличена за №1 в женския футбол. Наградата за феърплей отиде при треньора на Лийдс Марсело Биелса (Арж). В един от най-важните си мачове от сезона, играчите му вкараха гол, докато противников играч лежеше контузен на земята. Тогава специалистът, наричан Лудия, нареди на играчите си да пуснат умишлено гол, с който резултатът беше изравнен, а в крайна сметка това коства директната промоция на Лийдс. България също даде своя глас. Селекционерът Красимир Балъков е гласувал за Меси, Роналдо и Мохамед Салах (Египет, Ливърпул). Капитанът Ивелин Попов позна челната тройка, но посочи Меси, Роналдо и Ван Дайк.", "date": "2019.09.25", "title": "Лионел Меси взе наградата на ФИФА"}
{"url": "https://duma.bg/kobrata-shte-se-bie-s-avstraliets-n200156", "text": "Пулев е официален претендент на Международната боксова федерация (IBF) и очаква победителя от реванша между световния шампион Анди Руис и Антъни Джошуа, който ще се бият през декември. Преди това обаче българинът трябва да спечели мача си в началото на ноември. Последният двубой на Пулев беше победата му срещу румънеца Богдан Дину в Калифорния в края на март.", "date": "2019.09.25", "title": "Кобрата ще се бие с австралиец"}
{"url": "https://duma.bg/levski-s-55-000-lv-sanktsii-ot-macha-sas-slaviya-n200155", "text": "От десетия кръг Берое отнесе 1300 лв., Арда 1000, а ЦСКА-Сф 300 лв. Също така ДК отложи наказанието за Емил Гъргоров, който налетя да бие съдията Владимир Вълков при загубата на Витоша от Етър (0:1). Във Велико Търново Бадема ритна рефера, който го изгони. Двамата, както и делегатът на мача са привикани на изслушване.", "date": "2019.09.25", "title": "Левски с 55 000 лв. санкции от мача със Славия"}
{"url": "https://duma.bg/vadyat-rusiya-ot-olimpiadata-v-tokio-n200160", "text": "Русия може да бъде изхвърлена от участие от Олимпиадата в Токио 2020, както и от всички световни първенства. Местната антидопингова агенция (РУСАДА) има на разположение 3 седмици да докаже, че поредното тежко обвинение към нея от Световната антидопингова агенция (УАДА) не е коректно. Този път Москва беше обвинена, че е \"изтрила, заличила и подменила\" куп важна информация, докато течеше мащабното разследване за \"системна политика на допингиране, подкрепена и от държавата\". Става въпрос за несъответствие в данните на руските спортисти в електронната база. \"Имаме доказателства, че огромно количество информация е изтрито\", каза пред BBC представителят на УАДА Джонатан Тейлър (Вбр). През януари Москва подаде исканата документация, с което се предполагаше, че ще изчисти името на руския спорт и с наказанията ще се приключи. Но това е ново развитие и може да доведе до най-тежката санкция в историята. \"Какви точно са тези липси на информация и какво е изтрито? С какво са свързани? Оказваме всяко поискано от нас сътрудничество, експерти в дигиталните технологии от двете страни работят заедно. Досега не сме скрили нищо, а ето, че се появяват нови обвинения\", обяви пред държавната агенция ТАСС руският спортен министър Павел Колобков. Досега санкциите за Русия доведоха до забрана за участие на Световни първенства в леката атлетика, а на Зимната олимпиада в Пьонгчанг 2018 руснаците се представяха като независими атлети без химн и флаг.  Ако бъде доказано, че Русия е манипулирала част от данните, РУСАДА е под заплаха лицензът й да бъде отнет отново едва година след вдигането на забраната. Подобен сценарий вероятно ще притисне Международния олимпийски комитет (МОК) да изключи страната от Олимпиадата в Токио.", "date": "2019.09.25", "title": "Вадят Русия от Олимпиадата в Токио?"}
{"url": "https://duma.bg/zaselnitsite-na-mars-shte-hapvat-skakaltsi-n200163", "text": "Заселването на Червената планета се доближава до реалността, а стратегията за оцеляване във враждебна среда предвижда консумиране на скакалци. Смята се, че ресурси като енергия, вода и кислород са налични на Марс, но устойчивото снабдяване с храна отдавна се смята за непреодолима пречка. Учените обаче са убедени, че ключът към успеха в намеренията за заселване на Марс се крие в отглеждането на месо в лаборатории и ядене на насекоми. Експерти от университета във Флорида са разработили план за поддържане на милиони колонии от хора. \"Най-трудно е да произведете годни за консумация продукти на Марс и, ако искате да имате достатъчно, трябва да разчитате на транспорт. Една от храните, които биха били ценни при тези обстоятелства, са насекомите\", уточни един от съавторите на изследването Кийт Кенън. Изграждането на ферма за насекоми на Марс би било ефективна стратегия, тъй като за отглеждането им е нужно малко количество вода, докато в същото време като храна са калорични и питателни. Брашно, направено от скакалци, е специален продукт, който учените препоръчват.", "date": "2019.09.25", "title": " Заселниците на Марс ще хапват скакалци"}
{"url": "https://duma.bg/balgariya-e-osma-na-evroviziya-n200166", "text": "България се нарежда на осмо място в класацията на най-успешните страни на международния песенен конкурс \"Евровизия\" за последните 10 години. Това стана ясно от обявената официална класация, включваща всички 46 държави, участвали в престижната музикална надпревара от 2010-а. Резултатът се формира на база получени точки в големите финали на шоуто - от Осло (2010) до Тел Авив (2019).  На първо място в класация логично е Швеция, където конкурсът е в центъра на креативната индустрия, която заема значителен дял от БВП на страната. Втората позиция е за Италия. Листата на отличниците допълват още Русия, Азербайджан, Украйна, Холандия, Австралия и България. Осмото място на страната ни е изключително впечатляващо, защото реално имаме само три финала през това десетилетие - Кристиан Костов стана втори в Киев (2017) с песента Beautiful Mess, Поли Генова бе четвърта с If Love Was A Crime в Стокхолм (2016), а групата Equinox се класира 14-а в Лисабон (2018). В периода 2016-2018 г. БНТ на практика е най-успешната телевизия, участвала в конкурса. Българските песни събират най-много точки, изпреварвайки страни с по-големи музикални индустрии като Швеция, Русия, Холандия, Италия, Германия, Франция и Великобритания. 65-ото издание на \"Евровизия\" ще се проведе в холандския град Ротердам. Големият финал на песенната надпревара е на 16 май 2020 г. в залата Rotterdam Ahoy, а първият и вторият полуфинал - на 12 и 14 май. Холандия спечели правото да домакинства \"Евровизия 2020\" след победата на младия и дотогава неизвестен изпълнител Дънкан Лорънс с песента Arcade, избран с вътрешна селекция от местната телевизия. Всяка година конкурсът събира пред екрана над 200 милиона зрители от цял свят. Състезанието се излъчва от 1956-а без прекъсване, което го превръща в една от най-дълго съществуващите телевизионни програми на планетата. Все още се очаква потвърждение дали България ще участва в конкурса догодина.", "date": "2019.09.25", "title": "България е осма на \"Евровизия\""}
{"url": "https://duma.bg/rezultati-n200159", "text": "X кръг:  Етър - Витоша Б 1:0 Пехливанов (43), ЧК: Гъргоров (В-87). Втора лига IX кръг: ЦСКА 1948 - Септември 5:0 1:0 Гущеров (15) 2:0 Александров (26) 3:0 Иванов (29) 4:0 Гущеров (55) 5:0 Александров (81).  1. ЦСКА 1948 8 8 0 0 24:4 24  2. Септември 8 7 0 1 18:12 21  3. Локо Сф 9 6 0 3 13:5 18  4. Монтана 9 5 2 2 15:6 17  5. Нефтохимик 8 4 1 3 14:9 13  6. Хебър 8 4 1 3 11:9 13  7. Пирин 8 3 3 2 12:10 12  8. Кариана 8 3 3 2 10:8 12  9. Ботев Гъл 9 3 3 3 10:14 12 10. Литекс 8 3 2 3 16:9 11 11. Лудогорец-2 8 2 4 2 10:10 10 12. Локо ГО 9 2 3 4 9:17 9 13. Спартак Вн 9 2 2 5 4:14  8 14. Черноморец Бч 8 2 1 5 4:11  7 15. Струмска слава 9 2 0 7 8:17  6 16. Поморие 9 1 1 7 5:15  4 17. Спартак Пл 9 1 2 6 3:16  2 1/16-финали Кариана - Царско село 3:0 1:0 Предев (6) 2:0 Бастунов (31) 3:0 Тодоров (73); Ботев Ихтиман - Черно море 0:3 0:1 Минчев (50) 0:2 Родриго (79) Андраде 0:3 (90+1); снощи: Локо ГО - ЦСКА-Сф. Футбол по Диема спорт 16.00 Спартак Вн - Левски 19.00 Нефтохимик - Лудогорец 22.00 Ман Юнайтед - Рочдейл по Диема спорт 2 21.45 МК Донс - Ливърпул по Нова спорт 21.45 Челси - Гримзби по Макс спорт 2 22.00 Наполи - Каляри по Макс спорт 3 20.00 Рома - Аталанта 22.00 Интер - Лацио по Макс спорт 4 20.00 Майорка - Атлетико М 22.00 Реал М - Осасуна по Ринг 20.00 Брест - Лион 22.00 ПСЖ - Реймс по БНТ 3 Вдигане на тежести 14.00 и 16.30 СП в Патая по Евроспорт 1 Снукър 9.25 Шампионат на Китай Колоездене 15.00 СП в Йоркшир", "date": "2019.09.25", "title": "Резултати"}
