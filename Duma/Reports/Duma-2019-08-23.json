{"url": "https://duma.bg/zapochna-smyanata-na-opasnite-perki-ot-grafa-n198331", "text": "Дългоочакваната смяна на опасните ограничители по ул.\"Граф Игнатиев\" в София започна вчера. Перките ще бъдат подменени с чугунени колчета, които бяха избрани като вариант още през май. Те ще са около 630 броя и ще бъдат платени от общинския бюджет, а монтирането им ще е за сметка на фирмата изпълнител на ремонта \"Джи Пи Груп\". Смяната става точно два дни след като перките взеха поредната си жертва, а инцидентът завърши с вандалска проява. След като жена пострада, мъжът й изкърти няколко от ограничителите и ги хвърли на трамвайната линия. Тя е била откарана в болница с охлузвания по челюстта. Съпругът й Александър Рогачев бе арестуван за 24 часа, а по-късно заяви, че е постъпил така в състояние на афект. Той искал да предизвика \"заспалото българско общество\". Вчера стана ясно, че досега не му е повдигнато обвинение. \"Половината хора ми ръкопляскаха, а другата половина ме обвиняваха във всички земни грехове, по-точно ме псуваха. Разбирам, че може би съм постъпил неправилно\", каза Александър Рогачев в тв интервю. ", "date": "2019.08.23", "title": "Започна смяната на опасните перки от \"Графа\""}
{"url": "https://duma.bg/gotova-strategiya-za-kibersigurnost-otlezhava-ot-3-godini-n198337", "text": "Стратегията за киберсигурност, която вицепремиерът Мариана Николова обяви, че ще прави, всъщност отдавна е написана, но никой не я прилага, алармираха експерти. Още през юли 2016 г. Министерският съвет приема Национална стратегия за киберсигурност \"Кибер устойчива България 2020\".  Стратегията е предвиждала създаване на киберразузнаване, специализиран \"киберрезерв\" в армията, както и център за борба с киберпрестъпността и аналог на спешния тел. 112, на който да се подават сигнали за престъпления в интернет. Проектът е изготвен от междуведомствена експертна група. Преди два дни вицепремиерът Мариана Николова, която наследи Валери Симеонов в кабинета, оглави и Съвета по киберсигурността. Основна задача на органа е да изготви Стратегия за киберсигурност. \"Това е орган, който е координационен. Съветът ще трябва да подготви Стратегията по киберсигурност и след като бъде определен националният координатор по киберсигурност, който ще бъде секретар на Съвета, тогава ще започнем работа по Стратегията\", обясни вицепремиерката в сряда.  До създаване на Съвета по киберсигурност към МС се стигна след хакерската атака над базата данни на Националната агенция по приходите, при която изтекоха личните данни на над 5 милиона граждани.", "date": "2019.08.23", "title": "Готова стратегия за киберсигурност   отлежава от 3 години "}
{"url": "https://duma.bg/razkriha-shema-za-iztochvane-na-15-mln-lv-ot-bdzh-n198336", "text": "В БДЖ-Товарни превози е разкрита схема за източване на 15 млн. лв. чрез възлагане на охрана на обекти на външна охранителна фирма, съобщи Oфнюз. Още по време на бившото ръководство на държавната жп компания е започнала обществена поръчка за възлагането на опазването на 42 обекта на товарното поделение от външна организация. Прогнозната стойност от 15 млн. лв. е за период от 5 години. Според условията на конкурса охраната трябва да се осъществява от 288 гардове. Вътрешна проверка обаче е показала, че от всичките 42 обекта, включени в заданието, само на два наистина има нужда от възлагане на външна охрана. Повечето от въпросните сгради, халета и бази реално отдавна са били ограбени и в момента от тях няма какво ценно да бъде изнесено. Друг извод от анализа на обществената поръчка е, че на основание статистиката за нанесени вреди от посегателства най-ефективният метод за опазването на имуществото е охрана от пазачи, служители на дружеството. Цялостното задание е странно, тъй като при охрана със собствени пазачи през последните години кражбите в БДЖ-Товарни превози са сведени до минимум и компанията на практика не търпи значителни финансови загуби от посегателства. Нещо повече, вътрешната статистика на дружеството показва, че кражбите с най-голяма финансова стойност са от обекти, охранявани с външна фирма. Проверката на скандалния търг е доказала, че за определянето на обектите, включени в тръжното задание, изобщо няма документи за извършени обследвания и обективни експертни анализи за рисковете от грабежи.  Обществената поръчка е пусната с подписа на управителя на БДЖ-Товарни превози Любомир Илиев, познат в компанията като Супер Любо. Той бе част от бившия управленски тандем в железниците \"Владко и Велко\", а при назначаването на новото ръководство се размина с уволнение. Многомилионният търг за външна охрана вероятно ще бъде отменен, каквато е и препоръката от вътрешната проверка. От схемата вече са се поинтересували и службите за сигурност у нас, твърди Офнюз. ", "date": "2019.08.23", "title": "Разкриха схема за източване  на 15 млн. лв. от БДЖ "}
{"url": "https://duma.bg/spetsprokuraturata-dade-banevi-na-sad-ne-pusna-staykov-ot-aresta-n198333", "text": "Специализираната прокуратура внесе в Специализирания наказателен съд обвинителен акт срещу Николай, Евгения и Мария Баневи. Тримата са обвинени за участие в организирана престъпна група за данъчни престъпления, изпиране на пари и незаконно притежание на оръжие, съобщиха вчера от Спецпрокуратурата. Николай Банев е обвинен като извършител на данъчните престъпления, а съпругата му Евгения - като негов помагач. Двамата ще бъдат съдени и като съизвършители в съучастие на изпирането на пари. Майката на Банев Мария ще отговаря пред съда за участие в организирана престъпна група. В двумесечен срок съдът трябва да насрочи дата за разпоредително заседание по делото. Специализираният съд отново отказа да пусне от ареста Миню Стайков, който поиска да бъде освободен за лечение от депресия. Собственикът на \"Винпром Карнобат\" е в ареста от близо година. Според адвоката му психичното разстройство на бизнесмена се влошавало. Разследването срещу него е удължено с още два месеца - до средата на септември. Стайков е с обвинения като организатор на организирана престъпна група за пране на пари, данъчни престъпления, измами с евросредства и производство на незаконни цигари. ", "date": "2019.08.23", "title": "Спецпрокуратурата даде Баневи на съд,   не пусна Стайков от ареста"}
{"url": "https://duma.bg/sotsialistite-vnasyat-promeni-v-nk-zaradi-sluchaya-v-sotirya-n198339", "text": "БСП ще внесе конкретно предложение за законови изменения във връзка със случая в Сотиря, обяви Крум Зарков. \"Случилото се разтресе всички ни. Няма закон, който е достатъчно строг за престъплението със 7-годишното дете. За съжаление ние действаме след събитията. БСП винаги е имала позиция. Тя е изразявана от предишни наши колеги. Янаки Стоилов написа между 2009-2010 г. закон, в който се казва, че съкратеното съдебно следствие не се прилага при престъпления, довели до умишлено причиняване на смърт и тежки телесни повреди. Това беше променено през 2010 г. с нови редакции\", припомни Зарков. Има престъпления, за които това не трябва да се прилага, и това е едно от тях, категоричен е той.  Случаят в Сотиря показва как Наказателният кодекс се видоизменя всеки път под силата на емоцията или на някое престъпление и това го прави неефективен, коментира той. Зарков напомни, че Министерството на правосъдието се е ангажирало, че ще има цялостна нова концепция за наказателната политика на България и тя трябваше да е готова до края на миналата година. Докато не се направи ясна стратегия за наказателната политика у нас и не се оформи наказателният закон по нея, само ще се констатират подобни зверства и политиците ще се надпреварват кой какво повече ще направи, но след това, обясни Зарков.", "date": "2019.08.23", "title": "Социалистите внасят промени в НК заради случая в Сотиря"}
{"url": "https://duma.bg/s-200-lv-otgore-sa-platili-za-parno-sofiyantsi-n198329", "text": "Изтеклият вече отоплителен сезон 2018/2019 г. на софиянци с имоти между 50 и 70 кв. метра е струвал 721,26 лева средно, съобщи Милена Стоянова управител на \"Техем\". Това е с почти 200 лева повече от средната сума за тези жилища от предходния отоплителен сезон. Тогава клиентите са платили средно 522,22 лева, посочи Стоянова. Увеличението на цената на топлинната енергия с 16% миналата година, допълнено с по-дългия и студен отоплителен сезон, водели до по-големите сметки. Почти 60% или шест от десет абонати на столичното парно обаче са получили изравнителни сметки със суми за доплащане, сочат данните на най-големия топлинен счетоводител в страната. За разлика от сега, през миналия отоплителен сезон повечето домакинства в София (53%) с централно отопление са имали пари за получаване. Според управителя на дружеството Милена Стоянова причината за по-големия брой абонати, които ще внасят допълнително пари, е по-ниската средна температура през времето, когато е било пуснато парното в най-големия град в страната. Отоплителният сезон 2018/2019 е продължил 174 дни със средно дневни температури 4,4 градуса. Миналият е бил 168 дни със средно дневни температури 5,49 градуса. Тя уточни, че 22 912 индивидуални клиенти, или близо 13% от клиентите, имат да доплащат или да им бъдат върнати суми до 10 лв. \"Това означава, че през зимата фактурираната им енергия за отопление и топла вода е била много близко до реалното потребление. Близо половината - 49% дължат от 10 до 100 лв., а други 14% - над 250 лв.\", обясни Стоянова. Заради неотчетени 1588 абонати, изравнителните сметки в около 1000 сгради ще се променят, предупредиха от топлинния счетоводител. Въпросните потребители, чиито уреди не са били отчетени, са получили изравнителни сметки на максимална мощност поради неосигурения достъп. От дружеството припомниха, че в наредбата за топлоснабдяване са предвидени санкции при неотчетени, стари или липсващи индивидуални водомери, а именно служебен разход до 280 л на ден на човек. Неосигурилите достъп за отчет могат в 90-дневен срок да заявят такъв.", "date": "2019.08.23", "title": "С 200 лв. отгоре са платили за парно софиянци"}
{"url": "https://duma.bg/bsp-dava-na-prokuraturata-firmi-na-kovachki-n198341", "text": "БСП внася сигнал в прокуратурата за монопола на фирми, свързани с Христо Ковачки, които търгуват с ток. Пет дружества на енергийния бос са изкупили цялата свободна ел. енергия у нас. Търговците я продават зад граница на по-ниска цена, отколкото в страната. През юли стойността на тока за производство в България е скочила от 180 лв. до 200-220 лв. Властта си затваря очите за нарушенията, изтъкнаха от БСП. Съгласно Закона за икономическите и финансови отношения с дружествата, регистрирани в юрисдикции с преференциален данъчен режим, те нямат право на дейности и участие в процедура за предоставяне на лиценз по Закона за българската енергетика, напомни Крум Зарков. \"Един производител на банички и на бюрек в Гърция, който ползва българска ел. енергия, плаща по-ниска цена за тока, отколкото производителя на банички у нас. И всичко това е благодарение на начина, по който функционира пазарът на ток в България, и изкривяванията, които се получават\",  обяви зам.-председателят на партията Кирил Добрев. . По думите му частният монопол, гарантиран от държавата, е равен на грабеж. \"В продължение на две години, стъпка по стъпка, Христо Ковачки успя да монополизира целия пазар на електричество. Преди два месеца работодателските организации сезираха КЗК, че свързани с него производители и търговци на ток, са постигнали монополно положение. 11 топлоелектрически централи, включително и ТЕЦ \"София\", имат договор за продажба на ел. енергия с един търговец. Пет търговци, свързани с Ковачки, на три сесии на борсата за ток изкупиха цялата свободна ел. енергия от АЕЦ \"Козлодуй\". НЕК също продава тока от ВЕЦ-овете на тях\", припомни Добрев. \"Според шефа на КЗК Юлия Ненкова обаче този собственик не бил един и същ. Явно те са някакви хора от Сейшелите. След Васку да Гама от село Рупча имаме Христо Ковачки от Сейшелите\", иронизира Добрев. Според него в държавата се е затворил кръгът \"търговци-частници-държава производител-изкупена енергия-търговци на ток\".  \"След като цялата ел. енергия е в ръцете на един човек, властта решава, че може да пусне държавни мощности в почивка. И спира блокове на ТЕЦ \"Марица Изток 1\". Това води до недостиг на ел. енергия и тогава се включва въпросният монополист. Цената на тока за производство от 80-90 лв. през юли скача от 180 лв. до 200-220 лв. Реализираните печалби са милиони\", подчерта Добрев. Той напомни, че най-скъпият ток у нас се произвежда от американските централи, които го продават за 168 лв. за мегават час.  \"Всичко щеше да е \"в рамките на нормалното\", ако Ковачки нямаше политически проект \"Лидер\". На последните парламентарни избори 7 човека бяха в листата на ГЕРБ, двама от тях станаха депутати. Преференциите, които е дал \"Лидер\" на ГЕРБ чрез служителите си, са над 50 хил. гласа. На последния евровот гласовете отново са близо 50 хиляди\", обяви Добрев. \"В дружествата на Ковачки работят бели роби с ниски заплати. До 2017 г. енергийният бос дължи на държавата 114 млн. лв., от които 109 млн. лв. за осигуровки. В същото време Ковачки се явява стратегически инвеститор за АЕЦ \"Белене\", коментира Добрев. Напомняме на КЗК и на КЕВР, че в България съществува Закон за икономическите и финансови отношения с дружествата, регистрирани в юрисдикции с преференциален данъчен режим, заяви членът на ИБ Крум Зарков. По думите му те нямат право на дейности и участие в процедура за предоставяне на лиценз по Закона за българската енергетика. \"Питаме КЕВР има ли в нея офшорни фирми, какво правят там, имат ли лицензи. Според институциите у нас Христо Ковачки няма нищо общо с енергетиката, а Марк Жирардели е собственик на Банско\", подчерта Зарков. Той е категоричен, че КЗК отказва да свърши работата си.", "date": "2019.08.23", "title": "БСП дава на прокуратурата фирми на Ковачки"}
{"url": "https://duma.bg/api-znaela-za-opasnostta-ot-pozhar-pod-struma-predi-1-godina-n198332", "text": "АПИ е знаела за опасността от пожар под АМ \"Струма\" още от април 2018 г. Това обяви зам.-кметът на Дупница Крум Милев. \"Общината никога не е давала терен под наем на фирмата, която стопанисва отпадъците. Това, което виждате, се стопанисва неправомерно от нея, за което имаме дела\", обясни той. По думите на Милев сметището е от поне 4-5 години под магистралата. Това не са отпадъци, а промишлени суровини, които собственикът на фирма \"Феникс ресурс\" Кольо Илиев използва за преработка и продаване, заяви Милев. Писали сме за опасността до АПИ, до РИОСВ и до други институции, но отговор няма, коментира той. Припомняме, че пожарът под аутобана тръгна от леснозапалими материали в склад на предприятието. Това наложи спиране на движението в отсечката от пътен възел \"Дупница\" до пътен възел \"Бобошево\" в продължение на около два часа. Беше обявено частично бедствено положение. Магистралата бе сериозно увредена и остава затворена в участъка на пожара до октомври.   Прокуратурата в Кюстендил определи мярка за неотклонение \"парична гаранция\" в размер на 5000 лева на управителя на фирма \"Феникс ресурс\" Кольо Илиев. Той е привлечен като обвиняем заради престъпление към околната среда и промишлен палеж. Проверява се отговорността на АПИ и на РИОСВ за пожара. Междувременно стана ясно, че и под други мостове на АМ \"Струма\" от години има незаконни сметища и се депонира земна маса с тонове. Пътната агенция засега само описва, но не предприема никакви мерки за премахването им. ", "date": "2019.08.23", "title": "АПИ знаела за опасността от пожар под \"Струма\" преди 1 година"}
{"url": "https://duma.bg/obsluzhvasht-monopol-n198347", "text": "Абсурдите и беззаконието в държавата на Бойко Борисов наистина нямат край. Монополното положение на олигарха Христо Ковачки с мрежата си от фирми в енергетиката не е от вчера, но апетитът му никога не е намалявал. И тъй като никой не е в състояние да го спре, с наглостта си пожела дори да е стратегически инвеститор за такава хапка като АЕЦ \"Белене\". Завоалирано, скрито, от Сейшелските острови, въпреки че по всички процедурни правила офшорките са изключени у нас за целия енергиен сектор.  Изненадващо министър Теменужка Петкова се оказа приятно изненадана от \"българското участие\" в проекта, очевидно наясно кой стои зад него. И вместо да размаха закона, наду фанфарите. КЗК пък си покри главата с пепел и отказа да си свърши работата. Сляпа и глуха за безобразията, които същият този монополист - галеник на властта, нанася на българския бизнес с дирижираната политика на евтин износ на ток и скъпотия на родния пазар с изкуствено предизвикан недостиг. Досещаме се какъв ще бъде и отговорът на прокуратурата по сигнала на БСП, в който се настоява за проверка на дружествата, свързани с Ковачки. Но поне не трябва да се мълчи. Цената на корпоративния му вот, с който си гарантира властовия чадър, я плащаме всички. ", "date": "2019.08.23", "title": "Обслужващ монопол"}
{"url": "https://duma.bg/sofiya-porachala-lyulki-i-masi-za-severniya-park-na-troyni-tseni-n198330", "text": "Документи, които показват завишени цени за оборудване в столичния Северен парк, представиха от организацията \"Спаси София\". Активистите са поискали и получили оферти от същите фирми за същите елементи и установили, че цените, платени от Столичната община, са между два и четири пъти по-високи от цените на дребно.  Една детска люлка с две седалки например излизала на общината 4158 лева. Хасковска фирма обаче предлага същата люлка за 1092 лева. Друг пример за сериозно разминаване между платена и пазарна цена са пет маси за шах с по две столчета към всяка. По договор Столичната община е платила за всеки комплект по 2348 лева, а фирмата производител има оферта за 977 лева. Само от тези пет маси за шах данъкоплатците са ощетени с 6605 лева. Подобна е ситуацията и с ажурната ограда около кучешката площадка, където разминаването между платената от кметството цена и пазарната е почти три пъти. Скандалната поръчка не е директно обявена от Столичната община, а от район \"Надежда\".  Докато обявяваха откритията си, членовете на \"Спаси София\" бяха нападнати от хора, които обявиха, че са жители на района. Те не виждали проблем в обществената поръчка и били доволни, че е започнал ремонт на парка, който бил в много лошо състояние. ", "date": "2019.08.23", "title": "София поръчала люлки и маси за Северния парк на тройни цени"}
{"url": "https://duma.bg/levitsata-s-novi-litsa-na-mestniya-vot-n198338", "text": "Със старта на кампанията за местните избори ще покажем на обществото изцяло ново поколение политици в БСП, градено и подготвяно в последните 4-5 години, обяви председателят на предизборния щаб на левицата Кирил Добрев. Той обясни, че са минали близо 70 от общо 300 конференции, на които социалистите утвърждават своите кандидати за кметове и общински съветници.  Последната дума за утвърждаване на кандидатурите ще има Националният съвет на БСП, който ще заседава на 3 септември, обяви Добрев. ", "date": "2019.08.23", "title": " Левицата с нови лица на местния вот"}
{"url": "https://duma.bg/kmetat-na-sandanski-v-koruptsionna-shema-s-shefa-na-dnsk-n198335", "text": "Незаконният водопровод за минерална вода на кмета на Сандански Кирил Котев от града до фамилния му хотелски комплекс в парка \"Свети Врач\" е легализиран с помощта на шефа на ДНСК арх. Иван Несторов, разкрива благоевградският сайт Еновина.бг. Така гербаджията успява документално да узакони частния си водопровод, с който захранва комплекса край Сандански, регистриран на името на майка му и брат му.  През 2016 г. Общинският съвет в Сандански налага строителна забрана за всякакви строително-монтажни дейности върху всякакъв вид терени - публична собственост, на територията на парк \"Свети Врач\" и контактната му зона. Близо година по-късно обаче градоначалникът на своя глава издава заповед УТИ-124/05.09.2017 г., въз основа на която главният архитект на Сандански арх. Красимир Петков разрешава строителството на водопровода за минерална вода до фамилния хотел на Котев. С това действие кметът еднолично и без да има това правомощие, отменя мораториума, наложен от Общинския съвет, което представлява длъжностно престъпление по Наказателния кодекс, категорични са юристи. Оказва се, че минералният водопровод на Котеви е функционирал цяла година, без да е въведен в експлоатация. Разрешението за ползването му от фамилията и гостите на комплекса издава година по-късно лично шефът на ДНСК арх. Иван Несторов. Припомняме, че в разгара на \"Апартаментгейт\" в края на март Несторов обяви за законен строежа на небостъргача \"Златен век\" на фирма \"Артекс\", прочула се с луксозните си апартаменти, купени на безценица от Цветан Цветанов, Цецка Цачева, Вежди Рашидов и други видни гербаджии. През април пък избухна скандалът с къщите за гости на властта, построени с евросредства. Скандалът тръгна от имението край Сандански на бившия вече зам.-министър на икономиката Александър Манолев, построено по европроект като къща за гости, която обаче е за лично ползване. Тогава се разбра, че Манолев в комбина с кмета Котев са прокарали и частен водопровод за минерална вода до имотите си, финансиран също с европари.  Повече от месец новосъздадената Етична комисия на ГЕРБ разследва сигналите за корупция срещу кмета на Сандански. Комисията бе създадена по нареждане на партийния лидер и премиер Бойко Борисов, за да разследва жалбите срещу гербаджиите на високи постове. Котев е сред първите разследвани от Етичната комисия. Граждани на Сандански настояват прокуратурата да се намеси светкавично, за да не пропадне възможността парк \"Свети Врач\" да бъде обявен за паметник на градинарското и парковото изкуство по Закона за културното наследство.", "date": "2019.08.23", "title": "Кметът на Сандански в корупционна схема с шефа на ДНСК"}
{"url": "https://duma.bg/tramp-se-obidi-na-ford-n198318", "text": "Президентът на САЩ Доналд Тръмп атакува автомобилните производители, които не подкрепиха идеята му, да отмени екологичните норми, въведени от Барак Обама. Тръмп спомена специално \"Форд\", които се договориха с ръководения от демократите щат Калифорния, който има едни от най-стриктните изисквания за ниска консумация на гориво. \"Форд\" не бяха единственият производител, който се включи в доброволното споразумение. \"Хонда\", БМВ и \"Фолксваген\" също приеха нормите на Калифорния. Според Тръмп, ако се съобразят с екологичните изисквания на Калифорния, \"Форд\" ще произвеждат \"по-скъпи коли, които не са толкова сигурни и не работят толкова добре\". Компанията отговори в изявление, че е фокусирана върху опазването на околната среда, както и върху запазването на достъпните цени на своите модели.", "date": "2019.08.23", "title": " Тръмп се обиди  на \"Форд\""}
{"url": "https://duma.bg/arest-za-makedonski-topprokuror-n198320", "text": "Наказателният съд в Скопие наложи мярка задържане под стража от 30 дни на ръководителя на Специалната прокуратура Катица Янева. Веднага след заседанието Янева беше прехвърлена в ареста на затвора в \"Шутка\". Вчера тя присъства на погребението на майка си, която почина в сряда. Задържането бе поискано от Прокуратурата за борба срещу организираната престъпност и корупция. Главният прокурор на Република Северна Македония Любомир Йовевски съобщи, че има достатъчно данни, че \"Катица Янева е извършила злоупотреба с власт\" при аферата \"Рекет\" с цел облагодетелстване. Няма данни, че политици са замесени в тази афера, заяви Йовевски и уточни, че при обиск е иззет и компютърът на Янева. Йовевски съобщи, че Катица Янева е влияела върху освобождаването и връщането на паспорта на обвиняем, а след това е предложила смекчаващи обстоятелства на обвиняемия по делото „Империя“ и превръщането му в свидетел. В сряда спецполицаи извършиха обиск на дома на Катица Янева в скопския квартал \"Козле\" и в офисите й. Тогава тя даде и първите си показания по аферата \"Рекет\". В средата на месец юли стана ясно, че македонският олигарх Орце Камчев, който е разследван за пране на пари, злоупотреба с власт и участие в организирана престъпна група, е бил рекетиран от двама души Боян Йовановски - Боки 13, и Зоран Милевски - Зоки Кичеец. Те са му поискали 8 млн. евро, за да спре разследването срещу него. Камчев е дал 1.5 млн. евро в брой на двамата. Йовановски и Милевски в разпространени аудиозаписи твърдят, че ще уредят въпроса на Камчев с помощта на Катица Янева. От 15 юли Йовановски и Милевски се намират в ареста. Йордан (Орце) Камчев беше предложен за почетен консул на страната ни миналата година, но властите в Скопие не подкрепиха това предложение. От публикуваните документи на разследващите стана ясно, че Камчев притежава и български паспорт. Камчев беше един от най-приближените на клана на Никола Груевски. Наред с многото си бизнеси Орце, както е известен Камчев, контролираше медии, провеждащи активна антибългарска кампания в угода на Груевски, който избяга в багажника на автомобил и в момента се укрива в Унгария. Камчев заедно с бившия премиер Груевски и бившия директор на службата за сигурност Миялков, освен за пране на пари, е разследван още за злоупотреба с власт и организирана престъпна група, незаконно финансиране на партията на Груевски с над 250 хиляди евро. Камчев и бившият шеф на службите бяха арестувани от македонските власти през ноември 2018 г. и пуснати под домашен арест малко преди Нова година.", "date": "2019.08.23", "title": " Арест за македонски топпрокурор"}
{"url": "https://duma.bg/chuzhdi-eksperti-prouchvat-kak-e-vlyazla-chumata-v-svinefermite-ni-n198321", "text": "Двама ветеринарни експерти от Германия пристигнаха у нас през седмицата за извършване на епизоотично проучване в засегнатите от болестта африканска чума по свинете индустриални ферми. Това е съобщил на заседание на междуведомствената епизоотична комисия началникът на отдел \"Здравеопазване на животните\" в Областната дирекция по безопасност на храните в Русе д-р Николай Ненов. Чуждестранните експерти са посетили свинекомплексите в селата Българско Сливово, Попина и Ветрен и в засегнатите ферми в Русенска област. Очакваме от тях да проследят вируса - откъде е влязъл, кога, и това епизоотично проучване да помогне за недопускане на заболяването при новите зареждания на обектите със свине, е пояснил д-р Ненов. В последната засегната свинеферма в областта – в с. Караманово, вече се умъртвяват прасетата, които са общо 4500. Ненов посочи, че до момента са умъртвени по хуманен начин над 70 000 прасета. В свинекомплекса в село Голямо Враново унищожаването на животните не е приключило. Собствениците правят постъпки да запазят част от поголовието и очакват отговор. Обектът е под контрол, има постоянно присъствие на официален ветеринарен лекар, обясни Ненов.", "date": "2019.08.23", "title": "Чужди експерти проучват как е влязла чумата в свинефермите ни"}
{"url": "https://duma.bg/kratki-novini-n198316", "text": "Предсрочните парламентарни избори в Косово ще се проведат в първата неделя на октомври, пише в. \"Коха диторе\". Вчера членовете на парламента на Косово гласуваха за разпускането му, като по този начин павираха пътя за провеждането на предсрочни избори в най-младата държава на Балканите. Правителството в Дамаск отвори коридор за извеждане на хора от контролираните от бунтовниците градове в провинция Идлиб. Коридорът ще бъде използван за евакуация на \"цивилни граждани, които искат да напуснат райони, контролирани от терористи в северната част на Хама и южната част на провинция Идлиб\", става ясно още от съобщението. Руският антропоморфен робот Фьодор разказа за изпитаните от него претоварвания по време на репортаж за изстрелването на своя кораб \"Союз МС-14\". Според Фьодор всички претоварвания са очаквани и в нормата. Най-малко девет души загинаха, а 35 са в неизвестност след свлачища, причинени от проливни дъждове, в югозападната китайска провинция Съчуан. Над 100 000 души трябва да бъдат евакуирани и се нуждаят от помощ.", "date": "2019.08.23", "title": "Кратки новини"}
{"url": "https://duma.bg/rusiya-shte-reagira-ogledalno-n198319", "text": "Русия ще разработва ракети със среден и малък обсег. Това съобщи руският президент Владимир Путин по време на среща с финландския си колега Саули Ниинистьо. Русия все пак нямало да разполага оръжия от този вид, преди това да бъде направено от САЩ. Москва съжалява, че Вашингтон, в нарушение на Договора за ликвидация на ракетите със среден и малък обсег, е започнал изпитания на забранените ракети. Руският президент изпитва тревога от това, че САЩ могат да изстрелват ракетите си от територията на Полша и Румъния. Москва възнамерява да води диалог с Вашингтон за стратегическата стабилност, но ще обезпечи собствената си сигурност, увери Путин. Като цяло Русия ще реагира огледално на заплахите, свързани с разработката на ракети от САЩ, каза Путин. Междувременно шефът на Пентагона Марк Еспер заяви, че в случай на удължаване действието на Договора за намаляване на стратегическите въоръжения (СТАРТ-3) той трябва да включва всички нови оръжия на Русия.", "date": "2019.08.23", "title": "Русия ще реагира огледално"}
{"url": "https://duma.bg/voss-automotive-obmislya-vtori-zavod-v-balgariya-n198325", "text": "Германският концерн Voss Automotive за производство на автомобилни компоненти ще строи нов завод в Източна Европа. Това e станало ясно на среща на главния секретар на Министерството на икономиката Владимир Туджаров с изпълнителния директор на Voss Automotive Щефан Отто в Дуисбург, Федерална провинция Северен Рейн Вестфалия. Германската компания обсъжда възможността инвестицията да бъде реализирана отново в България, но с друга локация, съобщават от Министерството на икономиката. Германският концерн Voss Automotive има свои представителства в над 13 страни по света, а от началото на май започна и производственият процес в завода им в България. Щефан Отто заяви, че заводът вече е сертифициран от страна на Флоксваген груп. Заводът на германската компания в България се намира в село Баховица край Ловеч. През май там започна масово производство на CSR линии, които се използват за намаляване на вредните вещества в изгорелите газове от дизеловите автомобили, а технолозите преминаха тримесечно обучение в Полша. Групата Voss произвежда тръбни връзки и компоненти за вграждане в горивните, охладителните, пневматичните и изпускателните системи на автомобили и има заводи в цял свят - САЩ, Мексико, Бразилия, Китай, Индия, Япония и Полша, а централата й е в Германия. За нея работят повече от 6000 души, а годишният й оборот е над 600 млн. евро.", "date": "2019.08.23", "title": " Voss Automotive обмисля втори завод в България"}
{"url": "https://duma.bg/organ-na-mvf-iska-da-otpadne-vazrastovata-granitsa-za-direktora-n198326", "text": "Международният валутен фонд (МВФ) съобщава, че неговият Изпълнителен съвет е препоръчал да отпадне възрастовата граница за поста управляващ директор на фонда. Това е необходимо, за да може Кристалина Георгиева, която е номинирана от Европейския съюз за поста, да бъде одобрена, съобщи Ройтерс. 24-членният Изпълнителен съвет на МВФ препоръча промяната да бъде утвърдена от Управителния съвет на МВФ, включващ представители на всичките 189 страни, членки на Фонда. Така МВФ ще последва примера на Групата на Световната банка, в която няма възрастово ограничение. Сега правилата на МВФ изискват управляващите директори да бъдат под 65 години, когато встъпят в длъжност и не могат да продължат да я заемат след като навършат 70 години. Кристалина Георгиева, която си взе отпуск като главен изпълнителен директор на Световната банка, навърши 66 години на 13 август. Директорите на МВФ препоръчват също да се премахне правилото, според което след навършване на 70 години ръководителят на МВФ трябва да напусне поста си, предаде Франс прес. Гласуването на препоръките ще протече от 21 до 4 септември и за приемането им ще е необходимо обикновено мнозинство. МВФ припомня, че кандидатурите за приемник на Кристин Лагард начело на фонда все още могат да бъдат депозирани до 6 септември. Избирането на новия шеф на МВФ ще се състои най-късно на 4 октомври.", "date": "2019.08.23", "title": "Орган на МВФ иска да отпадне възрастовата граница за директора"}
{"url": "https://duma.bg/fich-evroto-v-balgariya-nay-rano-prez-2023-g-n198327", "text": "България може да приеме еврото най-рано след 4 години, стига обаче да отговори на критериите на чакалнята, позната като ERM II. Това прогнозира международната рейтингова агенция \"Фич\" (Fitch Ratings) в свой доклад за еврозоната. Процесът за влизане във валутния механизъм у нас официално започна през юли миналата година, а решението се очаква да бъде оповестено в края на 2019 г. Хърватия също поиска да се включи в механизма през миналия месец. Според експертите съдбоносната година за България е 2023 г., а за Хърватия - 2024 г. Това обаче ще стане възможно, само ако страните отговорят на всички изисквания. Северната ни съседка Румъния също е изразила интерес към единната валута, но все още няма официално заявление. Вероятността Унгария, Полша и Чехия да се присъединят продължава да бъде малка, тъй като в тези страни подкрепата на еврото е ниска. Според доклада основните предимства от приемането на еврото са достъп до резервна валута, с която се предотвратява рискът от валутна криза и се подпомага чуждестранното търсене на вътрешни финансови активи. Страните ще получат и достъп до паричната политика на Европейската централна банка (ЕЦБ), на която може да се има доверие. Потребителите пък ще имат по-ниски транзакционни разходи, а това ще доведе до по-големи потоци от капитал за останалата част от еврозоната. Ако пък има някаква беда, то страната ни може да се възползва от външно финансиране, пише в доклада на рейтинговата агенция. Минусите обаче включват възможност от дефлационен натиск в случай на големи резерви, както и задължението да се помага финансово на други страни в даден момент. Отделно цените на кредитите и на акциите могат да се повишат, ако има голям приток на капитал.", "date": "2019.08.23", "title": "\"Фич\": Еврото в България - най-рано през 2023 г."}
{"url": "https://duma.bg/ostankite-ot-titanik-gniyat-na-okeanskoto-dano-n198294", "text": "За първи път от 15 години подводница с екипаж се спусна до останките на кораба \"Титаник\" и установи, че всичко гние много бързо на дъното. Международен екип осъществи пет спускания в Атлантическия океан на дълбочина 3800 метра. Наблюденията им показали, че корпусът на съда е във видимо по-лошо състояние, отколкото е бил при предишното наблюдение. Особено силни са пораженията на десния борд на лайнера. Ваната в банята на капитана е любима снимка на ентусиастите, които изучават \"Титаник\". Нея вече я няма. Цялата палуба от тази страна рухва, като гниенето само ще се засилва, разкри историкът Паркс Стивънсън. Според експерта следващият етап от разрухата ще е сриването на част от покрива на кабините на носа, което ще закрие изгледа към вътрешността на кораба. Силните океански течения, солената вода и бактерия, която яде метал, са трите фактора, разрушаващи останките на \"Титаник\". Корабът е на океанското дъно от над 100 години. Лайнерът е разцепен на две основни части, които са на около 600 метра една от друга. Местонахождението му е на близо 600 километра от бреговете на канадската провинция Нюфаундленд.  Пътническият лайнер, който е бил най-големият от този вид по това време, катастрофира в айсберг. От 2200 пътници и екипаж загиват над 1500 души.", "date": "2019.08.23", "title": "Останките от \"Титаник\" гният на океанското дъно"}
{"url": "https://duma.bg/gordan-ramzi-lovi-zmiorki-s-goli-ratse-n198295", "text": "Лов на змиорки с голи ръце, посредством традиционна маорска техника, с помощта на местен рибар в Нова Зеландия опита световноизвестният готвач Гордън Рамзи. Също така направи преход през гъста джунгла в Лаос, за да набави яйца от мравки тъкачи. Гмурна се в опасни води на лов за охлюви и гигантски водни буболечки. Събира най-смъртоносния улов на Мауи с помощта на саморъчно изработени приспособления и т.н. Всичко това и много други опасни и екзотични преживявания ще видят зрителите на National Geographic на 24 август, от 21.55 ч., в поредицата \"Гордън Рамзи: Кулинарният изследовател\". България е сред 172-те страни, в които сериалът ще се излъчва на 43 езика. Готвачът, носител на няколко звезди \"Мишлен\" и участник в триатлона Ironman, поема на ново вълнуващо околосветско приключение. От Перу, Лаос и Мароко до Хаваи, Аляска и Нова Зеландия Рамзи преминава стремглаво през долини, гмурка се в океани, прекосява гори и изкачва планини в неуморно търсене на кулинарно вдъхновение. Предаванията за храна и приключения са позната сфера за Рамзи, който през 2010 г. участва в британската поредица Gordon`s Great Escapes, за да опознае културата на хранене в Индия и Югоизточна Азия. Продукцията следва готвача, който се среща с местни хора от различни кътчета на света, за да научи повече за уникалните за всяка дестинация култура, ястия и вкусове. В края на всеки епизод Рамзи застава рамо до рамо с местна кулинарна легенда, за да тества новопридобитите си умения, подготвяйки пиршество за хората. За Рамзи храната е врата към културата и всяко приключение е портал към душата на човека и местата.", "date": "2019.08.23", "title": "Гордън Рамзи лови  змиорки с голи ръце"}
{"url": "https://duma.bg/taneva-predizborno-se-seti-za-rodnite-proizvoditeli-n198328", "text": "Преди началото на предизборната кампания за тазгодишните местни избори министърът на земеделието Десислава Танева се сети за българските производители. Тя обяви във фейсбук, че има официално искане за обратно начисление на ДДС на плодове, зеленчуци и сурово мляко, което вече е изпратено от МЗХГ до Министерство на финансите, което от своя страна трябва да договори данъчното изключение в ЕСУ. Танева обяснява, че вече са водени и предварителни разговори, за да се намери благоприятно административно решение. Идеята е да се подкрепят секторите, в които продукцията се произвежда основно от малки стопани, обяснява Танева. За промяната от години настояват и самите фермери, за да са конкуренти спрямо чуждите компании, тъй като вътрешната търговия в еврообщността е освободена от облагане. Данните на министъра показват, че сега около 30-40% от производителите на плодове, зеленчуци и сурово мляко у нас не са регистрирани по ДДС заради малкия обем на тяхната дейност.  Обратно начисляване на ДДС е данъчен режим, който се прилага за елиминиране на измами с искане за възстановяване на ДДС от фиктивни сделки. При тях фирми фантоми издават фактури за внесен ДДС, а те служат за основания да се иска връщане или приспадане на данъка. От тези схеми бюджетът губи стотици милиони левове годишно. При този механизъм ДДС се начислява от получателя, а не от доставчика, за да се избегнат измами. На практика данъкът е изискуем от получателя по сделката, който задължително трябва да е регистриран по ДДС, независимо дали доставчикът има такава регистрация.  Според Танева с обратното начисляване на ДДС ще се стимулират българските производители, ще се решат и други проблеми. \"Като опитите за укриване на данъци чрез предоставяне на фактури с вписани прекалено ниски, непазарни цени, което би било проблем и за самите фермери по време на данъчни проверки\", допълва министърът. Според нея мярката ще помогне и за пълното изсветляване на пазара, независимо от това, че и сега се работи в тази посока - чрез целенасоченото субсидиране. Според Танева, вместо да изгуби фискът, ще се увеличи приходът в бюджета.", "date": "2019.08.23", "title": " Танева предизборно се сети за родните производители"}
{"url": "https://duma.bg/sledyat-zemedelskite-proizvoditeli-ot-satelit-n198322", "text": "България ще въведе изпреварващо стопроцентов мониторинг на земеделските площи, какъвто Европейската комисия ще изисква от началото на следващия програмен период. Това съобщи  изпълнителният директор на фонд \"Земеделие\" Васил Грудев. \"Идеята е обработваните площи и развитието на културите да се следят със сателитни снимки с голяма резолюция - по десетина на месец, вместо с посещение на чиновници на място и попълване на множество документи. Стопаните трябва да знаят, че ще бъдат непрекъснато и постоянно наблюдавани като площ. Контролът ще става, без да ги притеснява администрацията, без да им се налага да си губят времето, да придружават експертите и да се запознават с контролни листа. За следващата не, но за по-следващата кампания директни плащания се надявам да имаме покритие\", каза Грудев пред БНТ. Това е една от мерките за прозрачност на работата на администрацията и преодоляване на корупционните практики, които той планира. Друга идея е да се електронизира изцяло обменът на документи между бенефициентите и служителите във фонда. Всеки кандидат за субсидии ще може във всеки момент да влиза в папката си и да следи как се работи по преписката. Назначеният на 19 юли на поста изпълнителен директор обясни, че е заварил закъснение на преписките с между 12 и 18 месеца. Започваме да преодоляваме това забавяне, каза Грудев и даде пример с подписани тази седмица 880 договора с млади фермери, чакали над година одобрение на проектите си. Предстои сключване на договори с преработвателите, а в началото на септември - по горските мерки.  Обстановката във фонда вече е спокойна, каза шефът му, след като уволни четирима души на високи постове. \"Трябва да осъзнаем и признаем, че има нездрави интереси в самия фонд\", посочи той и повтори, че институцията няма да толерира служители, които демонстрират начин на живот, несъпоставим със статута на държавен служител.", "date": "2019.08.23", "title": "Следят земеделските производители от сателит"}
{"url": "https://duma.bg/rekoltata-ot-domati-napolovina-ot-minalata-godina-n198323", "text": "Трудна година за зеленчукопроизводителите, които отглеждат домати, показват последните оперативни данни на земеделското министерство. Прибраната досега реколта е 24 325 тона, или малко над половината от отчетената по същото време на миналата година, съобщава agri.bg. Площите, засадени с домати тази пролет, са били 34 334 декара, като има намаление на годишна база с 12%. Прибирането на реколтата изостава с 23%, а средният добив от 1334 кг от декар е с близо 30% по-слаб от миналогодишния. На места стопани обясняват влошените резултати с некачествен посевен материал, засушаването в някои региони и липсата на достъпни услуги за напояване. \"Последните оперативни данни сочат повишение на средните добиви от декар спрямо година по-рано при повечето наблюдавани пролетни култури. Изключение правят картофите, доматите, силажната царевица и тютюните тип \"Ориенталски\" и \"Вирджиния\", коментират експертите. Те допълват, че производството на пипер, силажна царевица, соя и леща е с между 3 и 70,2% под нивата отпреди една година. Причините за това са намаление на реколтираните площи или на средния добив. Продукцията от овес, фасул и градински грах надхвърля миналогодишната два-три пъти, а тази от сорго - 37 пъти. Това се дължи донякъде на по-бързия темп на прибиране на реколтата тази година. В същото време засадените площи с фасул и градински грах са по-малко. Експертите отчитат чувствително увеличение на прибраните до момента количества дини, пъпеши и тютюн \"Вирджиния\" - с между 28,3 и 92,9%. По-добра е реколтата и от картофи, пролетен ечемик, фуражен грах и тютюни тип \"Ориенталски\" и \"Бърлей\". ", "date": "2019.08.23", "title": "Реколтата от домати - наполовина от миналата година"}
{"url": "https://duma.bg/predstavleniyata-na-aktrisata-vav-varna-se-otmenyat-n198296", "text": "Поради здравословен проблем на Стефан Данаилов се налага отмяна на постановката \"Актрисата\" на 8 и 9 септември в зала 1 на Фестивалния и конгресен център, съобщиха организаторите от театър \"Българан\". На същите дати ще бъдат представени две други постановки. На 8 август от 19 ч. - комедията \"Двама съвсем голи мъже\" от Себастиен Тиери, с участието на Михаил Билалов, Петя Венелинова, Йовко Кънев, Кристияна Ценкова. На 9 август от 19 ч. ще се играе комедията от Миро Гавран \"Мъже под чехъл\", с участието на Албена Колева, Кирил Ефремов и Тончо Токмакчиев. Всички предварително купени билети за \"Актрисата\" ще важат без презаверка за съответните дати. От театър \"Българан\" отправят към всички и комплимент, в знак на извинение за причиненото неудобство. Всеки, присъствал в залата с билети за отмененото представление, ще получи покани за \"Красиви тела\" (на снимката) на 15 октомври в Двореца на културата и спорта и ще се наслаждава на великолепната игра на Нона Йотова, Антоанета Добрева - Нети, Силвия Лулчева, Стефания Колева, Искра Ангелова и Кристина Янева.", "date": "2019.08.23", "title": "Представленията на \"Актрисата\" във Варна се отменят"}
{"url": "https://duma.bg/12-rast-na-turisticheskite-patuvaniya-na-balgari-n198324", "text": "Малко над 1,219 милиона българи са направили туристически пътувания през второто тримесечие на годината, като броят на пътувалите на възраст 15 и повече години нараства с 12,4 на сто на годишна база. Преобладаващата част от пътувалите с цел туризъм са предпочели България - 75,7%, докато 19,1% са пътували само в чужбина. 5,2% са избрали пътуване и в страната, и в чужбина.  Средният разход при пътуване с лична цел на един човек на възраст 15 и повече навършени години е 198,34 лв. в страната и 658,74 лв. в чужбина. Същевременно разходите на едно лице за професионално пътуване са средно 168,82 лв. в страната и 1198,35 лв. в чужбина.", "date": "2019.08.23", "title": "12% ръст на туристическите пътувания на българи"}
{"url": "https://duma.bg/datata-n198308", "text": "1910 - РАЖДА СЕ ДЖУЗЕПЕ МЕАЦА, ИТАЛИАНСКИ ФУТБОЛИСТ (УМИРА 1979 Г.). Топреализатор на \"Интер\" за всички времена. За 17-те си сезона в Серия \"А\" е отбелязал 264 гола в 439 мача. Умира два дни преди рождения си ден. Седем месеца след смъртта на смятания за най-добър италиански футболист \"храмът на италианския футбол\" (както всички определят стадион \"Сан Сиро\") е наречен в негова памет \"Джузепе Меаца\". 1939 - ПОДПИСАН Е ПАКТЪТ \"РИБЕНТРОП-МОЛОТОВ\". Договорът за ненападение между Германия и СССР е наречен на имената на двамата външни министри. В секретна клауза на пакта страните в близост до двете държави са разделени на \"зони на интерес\". Пактът е нарушен на 22 юни 1941 г., когато Германия напада СССР като част от операция \"Барбароса\". В края на 1989 г. държавното ръководство на СССР направи политическа оценка на пакта от 1939 г., в която осъжда секретните протоколи към договора, като ги окачествява като лична воля на управляващите, нямаща нищо общо с желанията на съветския народ. През 2009 г. по инициатива на ЕП 23 август за пръв път бе отбелязан като Европейски ден за възпоминание на жертвите на престъпленията на сталинизма и нацизма. 1942 - ЗАПОЧВА БИТКАТА ПРИ СТАЛИНГРАД. Продължава шест месеца и е повратен момент в хода на Втората световна война. Един от най-кръвопролитните сблъсъци в човешката история, белязан с жестокост и незачитане на броя на цивилните жертви. По приблизителни изчисления в нея войските на Германия и съюзниците й Румъния, Италия и Унгария губят около 1/4 от личния си състав, воюващ на Източния фронт. СССР губи над един милион убити, ранени, пленени или депортирани войници и мирни жители. 1981 - НА ВРЪХ БУЗЛУДЖА Е ОТКРИТ ДОМ-ПАМЕТНИКЪТ НА БКП, посветен на делото на Димитър Благоев и неговите съратници, които на 2 август 1891 г. там полагат основите на БСДП. Строежът започва през 1974 г. и се финансира с дарения на стойност 14 186 000 лв. Архитектурният проект е дело на колектив, ръководен от арх. Георги Стоилов. Конструкциите са проектирани от колектив с ръководител проф. инж. Добромир Коларов. Художественото оформление на дом-паметника отнема 18 месеца и в него взимат участие над 60 творци. 1999 - УМИРА АНДРЕЙ ЧАПРАЗОВ, АКТЬОР (Р. 1920 Г.). Незабравими са неговите превъплъщения в драматични роли в \"Дон Карлос\", \"Ромео и Жулиета\", \"Крал Лир\", \"Хъшове\" и др. Има над 5000 записа в радиотеатъра и е сред създателите на този жанр у нас. От създаването на телевизията участва в тв постановки. Паметни са ролите му в киното - \"Героите на Шипка\", \"Следите остават\", \"Специалист по всичко\", \"Зарево над Драва\", \"Топло\" и др.", "date": "2019.08.23", "title": "Датата"}
{"url": "https://duma.bg/varna-otnovo-e-kino-i-lyubovna-ludost-n198307", "text": "С церемония на червената пътека днес, 23 август, от 18 ч. се открива 27-ият международен филмов фестивал \"Любовта е лудост\". Очакваните гости от конкурсните филми са режисьорът Пааво Вестерберг - Финландия, канадската актриса Елизабет Стюарт-Морис, Алексей Злобин и продуцентът Мартин Минасян на филма \"Лорик\", Николай Ларионов от филма \"Без мен\", португалският актьор Диего Амарал, операторът на филма от САЩ \"Пет сватби\" Христо Бакалов, Елена Орел от \"Мосфилм\", Алексей Дунаевски, във връзка със 100 години \"Ленфилм\", и други. Филмът \"Двойствен живот\" открива официално събитието от 19 ч. в зала 1 на Фестивалния и конгресен център. Конкурсните филми ще оценява международно жури. За трета поредна година фестивалът има и младежко жури.  Наградата на \"Любовта е лудост\" за цялостен принос за развитието на българското кино ще бъде присъдена на Михаил Мутафов, както ДУМА писа. Поради неговата заетост със снимки се очаква съпругата му Дафинка Данаилова да получи наградата на сцената. Преди прожекциите някои от филмите ще бъдат представени от режисьори, актьори, продуценти и други участници в екипите на продукциите. Още утре от 18 ч. зрителите ще имат среща в зала 2 с актьора Диего Амарал, който изпълнява ролята на Педро във филма \"Педро и Инеш\". От 20 ч. в зала 1 публиката ще може да разговаря с режисьора на \"Пътуващо кино\" Илия Костов, и с актьорите Катерина Евро, Любен Чаталов, Юрий Ангелов, Кристиян Макаров. На 25 август от 19 ч. в зала 2 гост ще бъде Николай Ларионов преди прожекцията на \"Без мен\", а от 20 ч. в зала 1 филма \"Обичам те, Бойдин\" ще представят режисьорът Борислав Михайловски, продуцентът Александър Методиев и актьорите Деян Донков и Меглена Караламбова. Операторът на \"Пет сватби\" Христо Бакалов ще разкаже за работата по филма на 26 август от 18 ч. в зала 1, а от 19 ч. в зала 2 зрителите ще може да се срещнат с режисьора Пааво Вестерберг и неговия филм \"Цигуларката\". Режисьорът Рихард Бланк ще представи филма си \"Лиани в бетон\" на 27 август от 18 ч. в зала 5; от 19 ч. в зала 2 гост ще бъде актрисата Елизабет Стюарт-Морис, която изпълнява ролята на Сара във филма \"Април през есента\". На 28 август от 17.30 ч. в зала 1 за филма \"Лорик\" ще разкажат режисьорът Алексей Злобин и продуцентът Мартин Минасян. Рихард Бланк ще има втора среща с публиката на \"Любовта е лудост\" - същия ден от 18 ч. в зала 5, след което ще бъде показан филмът \"Брачна аферистка\". От 19 ч. в зала 2 посланикът на Индонезия Сри Астари Расджид ще представи филма \"Султан Агунг\". Режисьорът Николай Василев ще беседва със зрители от 19.30 ч. в зала 1 за \"Формулата на Тео\". Режисьорът Корнел Георгита е гост за прожекцията на филма \"Останки\" на 29 август от 17 ч. в зала 2.", "date": "2019.08.23", "title": "Варна отново e кино и любовна лудост"}
{"url": "https://duma.bg/chervenata-shapchitsa-igrayat-na-festival-vav-veliko-tarnovo-n198304", "text": "Театър \"Весел\" ще бъде домакин на предпоследния спектакъл от афиша на Международния театрален фестивал \"Лято, кукли и приятели\" на 24 август от 11 ч. на открита сцена \"Арт лято\" до паметника \"Асеневци\" в старата столица. След представлението всеки зрител ще има възможност да гласува за своя любим спектакъл от програмата на фестивала. Така ще се определи и Наградата на публиката, която ще бъде обявена на закриването на културния форум в края на месеца. При дъждовно време представлението ще се играе в салона на НЧ \"Искра\". Входът е свободен. Варненският куклен театър ще зарадва фестивалната публика с вълнуващ спектакъл по любима приказка - \"Червената шапчица\" на Шарл Перо. Постановката и сценарият са дело на Стоян Стоянов, куклите и сценографията - на Адриана Добрева, а музиката - на Иван Кръстев. Участват Мария Томова, Елица Данаилова и Иван Шумаров. ", "date": "2019.08.23", "title": "\"Червената шапчица\" играят на фестивал във Велико Търново"}
{"url": "https://duma.bg/zombi-kapan-n198312", "text": "Време е за новини. Натискате копчето на дистанционното и касапницата започва. Разчленени трупове в Негован, бременна скочила от втория етаж, изнасилени, трупове и пак трупове, открити някъде. Настървено репортерското длето дълбае. После иде ред на прокурора. Тикат му микрофоните и зажаднели за зрелища и кръв питат: \"А труповете, а как точно, а какво му е станало, а колко пъти...\" И прокурорът повтаря колкото е необходимо как мозъчното вещество е изтекло... Подскачате на стола. Както вечеряте, видимо психясвате. И започвате да се питате - ама точно сега ли? Сменяте канала. Пак същото. Е, вече въпросите в главата ви стават твърде хамлетовски. В същото време телевизиите предлагат детайлно да се \"насладите\" на смъртта на следващия човек. Само си представете, ако следим демографската крива у нас, лидерството ни по смъртност в Европа, здравословното състояние на нацията като цяло, какво ли ни очаква утре и вдругиден. До следващите касапски новини колко трупа ще има? Много, твърде много. Не сме ги познавали като живи, защо да знаем детайлите за смъртта им, питате. И така стъпка по стъпка ни водят към психясване. Че са ни малко дертовете... Използват трупове, за да привлекат вниманието ни към първичното, зловещото, гадното. Така останалото ни се струва \"китка\". И нашите \"драми\" с работата, училището, здравната система, липсата на пари и хляб са \"цвете\". На другата вечер, сядайки на масата и натискайки копчето на дистанционното, пак търсим \"некролозите\". Воайорски. Ужасът на другите не е моят ужас. Моето житие не е ужас на фона на зловещите рамки, които ни разкриват. А те са зрелищни. Човешка трагедия, ламарини, кръв, а сред тях - \"разследващ\" журналист. Който навира микрофона пред лицето на тресящата се от плач жена и пита: \"Как се чувствате?\" Как се чувства ли? Кой задава такива малоумни въпроси? А кой изпраща \"стойките\" на микрофони, за да задават малоумни въпроси? Какво искат всъщност да гледат хората, когато сядат на масата за вечеря и натискат копчето на дистанционното? Некролози или новини за живота? Защо тези \"разследващи\" журналисти, вместо да питат \"Как се чувствате?\", не задават същинските въпроси. Неудобните. Не се получава, не им изнася на онези, които поръчват музиката. Превърни човека в зомби и прави с него каквото искаш. Това е принципът. И колкото и да натискате копчетата на дистанционното, оказва се, че сте в зомби капан. А вирусът се разполага в душата и засяда там. Превръщаме се в \"живи трупове\", за които животът, колкото гаден, беден и скотски да е, е прекрасен в сравнение с касапницата, която ни натрисат. И така всеки ден. \"Мъртвите\" новини се превръщат в еталон за качество. И не ни пука, че властта лъже все по-нагло и безобразно, че пожарите прикриват далаверите, че управниците нагласят сценариите в своя угода. Радваме се, че сме живи. И не сме част от касапницата. Поне днес. Какво ужасно щастие.", "date": "2019.08.23", "title": " Зомби капан"}
{"url": "https://duma.bg/studen-polah-n198313", "text": "В САЩ не спират да мечтаят за надмощие. Само така може да се окачестви предложението на шефа на Пентагона Марк Еспер в новия вариант на Договора за ограничаване на стратегическите въоръжения (СТАРТ-3) да бъдат включени всички нови оръжия на Русия. В момента СТАРТ-3 е единственото действащо споразумение между Москва и Вашингтон за ограничаване на въоръженията. Срокът на действието на договора обаче изтича през февруари 2021 г. Москва вече неведнъж поставя въпроса какво ще се прави след това. От Вашингтон реагират предимно с мълчание на призивите да се обсъди темата. Съветникът на Тръмп по националната сигурност Джон Болтън обаче вече изрази съмнение във възможността за удължаване на СТАРТ-3. Според него това споразумение по принцип е несъвършено, тъй като не регулира руското тактическо ядрено оръжие с малък обсег и системите за доставка на бойни заряди. Освен това наскоро Белият дом изрази безпокойство от информациите, че Москва разработва хиперзвукова крилата ракета. Нито дума обаче за американските оръжия, за новите ракетни изпитания, за милиардите, които се наливат в програмата на Пентагона за нови оръжия. Още отсега е ясно, че СТАРТ-3 няма да бъде удължен. За да се случи това, е необходимо съгласието и на двете страни. От последните изявления се разбира, че това няма да стане. Трагичното е, че СТАРТ-3 е последният договор за контрол над въоръженията между Русия и САЩ. Всички останали вече са в историята. А подписването на ново споразумение изглежда като утопия. Тръмп вече обяви, че ще приеме само тристранен договор, в който да бъде включен и Китай. Пекин бързо отхвърли идеята. За останалите ядрени сили, които вече далеч не са малко, никой не смее и дума да обели. Трагичното е, че само след една година вече няма да има никакви инструменти за сдържане на надпреварата във въоръжаването. А тогава ще припари под краката на всички ни.", "date": "2019.08.23", "title": "Студен полъх"}
{"url": "https://duma.bg/stolichnata-biblioteka-na-aleko-s-bibliobus-izlozhba-poeti-i-knigi-n198306", "text": "Столичната библиотека, съвместно с дирекцията на ПП \"Витоша\" и Българския туристически съюз, участва за четвърта поредна година с инициативата \"Библиотека в планината\" в традиционните чествания по повод 124 години от организираното от Алеко Константинов масово изкачване на Черни връх и създаване на организирано туристическо движение в България.  В поредицата от планински изложби, след \"Първи издания на Алеко Константинов\", \"Еньовден в детския периодичен печат 1878-1944\" и \"Витоша през погледа на чуждестранните пътешественици\", библиотеката представя \"Витоша в стихове и снимки\". Стихотворенията на български класици, посветени на Витоша и публикувани в списания \"Сердика\" и \"София\", са част от Дигиталната платформа \"Сердика\" на СБ. Изложбата може да разгледаме на 25 август от 11 ч. на поляната пред хижа \"Алеко\", да си вземем безплатно четиво, да присъстваме на четения с Калин Терзийски и да получим безплатна читателска карта за СБ. Планинската библиотека на хижа \"Алеко\" ще бъде обновена с нови и интересни книги, там ще бъде и библиобусът. Инициативата \"Библиотека в планината\" е част от кампанията \"Зелени пътеки към Столичната библиотека\". Програмата за отбелязване на Националния туристически събор на БТС и 124-годишнина на организираното туристическо движение в Българя обхваща множество интересни събития. Днес, 23 август, от 17 ч. ще бъдат поднесени цветя на морената пред Народния театър \"Иван Вазов\", откъдето през 1895 г. Алеко Константинов е повел около 300 души към Черни връх. На 24 август от 20 ч. започва Алекова вечер на хижа \"Алеко\", на 25 август в 7 ч. тръгва пешеходен лъч от Златните мостове - хижа \"Кумата\" - Черни връх; от 9 ч. е стартът на планинския маратон (дълъг маршрут) - НДК Билетен център - Черни връх. В същия час поема и пешеходният лъч от хижа \"Алеко\" - Черни връх. Представителна група от жени ще се движи по същия маршрут под наслов \"Жените на обединена Европа изкачват заедно Черни връх\". От 12 ч. ще бъдат поднесени цветя пред барелефа на Алеко Константинов на Черни връх; от 12.15 ч. празника ще открие председателят на БТС доц. д-р Венци Росманов. В 12.30 ч. започват награждаването, концертната програма, теглене на томболата за участниците в НД \"Покорител на десетте планински първенци\", концерт на хор \"Планинарска песен - Филип Аврамов\" и МВГ \"Вежен\" - Тетевен, на хижа \"Планинарска песен\". Всички, които ще се включат в празника, могат да ползват Симеоновския лифт и откритите лифтове \"Лале\" 1 и 2, съобщава БТС.", "date": "2019.08.23", "title": "Столичната библиотека на \"Алеко\" с библиобус, изложба, поети и книги"}
{"url": "https://duma.bg/tezhki-bitki-za-gorite-na-kostenets-n198310", "text": "Инвестиция за над 1 млн. лв. стои неупотребявана в складове на община Костенец, а изгледите инсталацията за пелети да заработи скоро не са никак големи. Поне не и преди изборите за местна власт. Общинският проект за преработка на дървесина е замразен заради крамолите между общинските съветници и опитите на местни бизнесмени да блокират плановете на Радостин Радев, който се е прицелил в трети кметски мандат от името на БСП. Както ДУМА вече писа, след трансформирането на \"Общински гори и земи\" в търговската фирма \"Костенец лес 18\" местната власт е изгубила контрол върху добива на дървесина. Това обаче не е единствената негативна последица. Закупеният гатер е затворен, а пелетната инсталация не може да тръгне заради преобразуването на общинското горско предприятие.  От около година в двора на депото стоят 1500 кубика иглолистна целулоза, която ще се похаби, ако не се ползва, и около 200 кубика иглолистни трупи на обща стойност около 100 хил. лв. Инсталациите и материалът са оставени на произвола, сякаш са безстопанствени, ядосва се Мирослав Николов, бивш директор на общинското горско дружество. Благодарение на различни европроекти, както и на собствено финансиране от Костенец, общинското предприятие е оборудвано с трактори, чисто нов МАН и други превозни средства, има и техника \"втора ръка\". 5-годишният мониторингов период по проекта е изтекъл и това спасява общината от санкции заради закованата на паркинга техника. За да може новото търговско дружество да е пълноценно и да действа, както и за да изземе законово всички активи на предходното предприятие, са необходими гласовете на 2/3 от общинските съветници. Поддръжниците на промяната обаче не събират нужните им 12 гласа. Част от тях общинарите смятат, че местната власт трябва да стопанисва и да контролира процесите. Те се мотивират с несполучливи опити на подобни търговски дружества, които само са разпродавали активи и бързо са фалирали. Противниците на търговското дружество изтъкват, че няма никаква сигурност какво ще се случи с имуществото и техниката, ако преминат в новата фирма. БСП е против формата на управление на горските имоти и техниката за добив и преработка на дървесина, уточнява Радостин Радев. Местните подозират, че ходът с дружеството е целял само да бъде уязвен кметът и да се спре потокът с пари, които биха влизали в общинската каса, ако общината контролираше добива и продажбата на дървесина от имотите си. През юни общинският съветник от \"Костенец, събуди се\" Георги Донков подаде сигнал срещу кмета Радев. Бизнесът на общинаря също е свързан с дърводобива и местни подозират, че конфликтът между двамата е породен точно от интереси в тази сфера. Опитите Радев да бъде отстранен като кмет не успяха, но той изпълнява функциите си от дома си, тъй като е под домашен арест, докато тече разследването срещу него. Според слуховете Георги Донков се канел \"да сготви\" зам.-кмета Румен Тодоров, така както бил направил и с Радев. До разпрата с общинското ръководство се стигнало след неуспешно искане на Донков от миналата година да придобие право за санитарна сеч, предложението му не било одобрено и той започнал да заплашва, след няколко месеца пуснал и сигнал срещу кмета, в който твърди, че Радев му обещал подкуп. Ситуацията е \"моята дума срещи твоята\", но Радев и Николов имат свидетели за публични заплахи и закани от съветника. Венцислав Донков, син на общинския съветник, пък е назначен на отговорен пост в търговското дружество. Два от камионите на семейство Донкови извозват част от трупите на \"Костенец лес\", Николов твърди, че това става за сметка на общинските - част от тях седят на паркинг и не се използва целият наличен капацитет.  От 9 август миналата година същите съветници са гласували и забранили продажбата на дървесина от общинския горски фонд, тогава изрично е упоменато, че едрата дървесина ще се обработва в гатера, а целулозата ще отива в пелетната инсталация. Това решение не се спазва, защото в момента търговското дружество продава на когото иска - без процедури и без конкурси, възмущава се Николов. За проблем с продажбата говори и жалба, подадена от 6 местни фирми. ЕТ \"Гледиче-Стефан Карамишев\", \"Кентавър\" ЕООД, \"Карамишев груп\" ЕООД, \"Рино 81\" ЕООД, ЕТ \"Трапезица-Сашо Митов\" и \"Баренски Карпен 3\" ЕООД са изпратили сигнал до агенциите за държавна финансова инспекция и обществени поръчки, ИАГ, КЗК и прокуратурата. Фирмите настояват за проверка кога ОбС в Костенец е разрешил дейностите в горските територии в района, на какво основание се извършват добивът на дървесина и продажбата й. Те искат информация за процедурите, евентуалните търгове и продажби, както и дали са спазени Законът за горите и Наредбата за контрол и опазване на горските територии. \"Изказваме основателно предположение, че извършваните дейности в горските територии от \"Костенец лес 18\" ЕООД са в нарушение на българското законодателство. Фирми, регистрирани и работещи на територията на общината, с предмет на дейност дърводобив и преработка са лишени от възможност да участват в процедури, да се снабдяват със суровина за работа, да осигуряват работните места с реална дейност. По един абсолютно непрозрачен начин се изнася в неизвестна посока суровина извън територията на общината\", завършва сигналът. Под сурдинка местните жители споделят, че \"Костенец лес 18\" се договаря с фирми от Ботевградско и Самоковско, реално обаче за търгове никой не чува, затова и фирмите от Костенец остават изолирани. Заявленията на местните фирми за покупка на едра дървесина са оставени \"висящи\". В интернет страницата на дружеството липсва информация както за количеството дървесина, добита в общинските гори, така и за поръчките и реалната цена на сделките.  Дружеството и общината си играят на нерви - фирмата постоянно пуска разрешителни за дърводобив, кметът Радев и заместникът му Румен Тодоров ги спират. Докато обаче местната власт реагира, дори и за часове, сечта продължава. От общината са сигнализирали Изпълнителната агенция по горите и искат блокаж за издаването на разрешителни от ръководството на \"Костенец лес 18\". В деня, в който посетихме Костенец, бяха издадени поредните 3 заповеди за обезсилване на сечта. Въпреки сигналите и твърденията на местната власт, че договорът за действие на дружеството е нелегитимен, лицензът му още не е отнет. Позволителните, които се пускат, най-често са за отдели с едра строителна дървесина. Там са най-големите средства и материалът се продава най-бързо. По годишен план общината има одобрение за добив на около 2400 кубика едра строителна дървесина, а в момента тя се надвишава. По една от жалбите на кметството е образувана проверка от Изпълнителната агенция по горите. Оказва се, че от 1 май до 10 юли фирмата е добила и продала 3740 куб. м дървесина, като само 322 от тях са дърва за огрев на населението. Местната власт няма против дружеството да продава падналата дървесина и да извършва санитарна сеч, но не и да надвишава предвидените за добив обеми. Интересно е как хилядите кубици дървесина са добити, подсказват експерти. \"Според отчетите излиза, че двама човека добиват 100 кубика дърва днес, това е нереално. Как се случва?\", пита Николов.  Ако кметът реши да продаде дървесина без обществена поръчка, няма съмнение, че веднага ще му щракнат белезниците. \"Излиза, че законът не важи за всички\", възмущава се от своеволията в общинската гора Радев. Той подчертава, че при реална тръжна процедура в общината биха влезли повече пари, защото ще се търси по-изгодната поръчка. В момента обаче никой не знае как се договарят цените, на които продава \"Костенец лес 18\". Няма го и задължителното решение на Общинския съвет за ценоразписа при подобна дейност. Николов твърди, че в момента фирмата ползва ценоразпис от 2012 г., който обаче е бил правен само ако някой от местните иска да си купи едра дървесина, смърч и ела, и е направен на минимални цени, а не е изготвян за тръжни процедури и фирми. \"Ценоразписът е на общинското предприятие, търговското дружество е съвсем отделна единица и има процедура, през която трябва да мине\", твърди и Радостин Радев. Той подозира, че покрай бързата сеч общината ще бъде ощетена със стотици хиляди левове, а гората ще бъде безвъзвратно унищожена.  \"Гората не е нито моя, нито твоя, нито на \"Костенец лес\". Тя е на хората от общината. Не може някой да прави каквото си иска, да сече наред, а в същото време да не се интересува дали местните жители имат дърва за огрев. Освен това със средствата от продажбата на дървесина биха могли да се направят много инвестиции за подобряване на инфраструктурата и за социалните придобивки на хората тук\", подчертава кметът. Радев изтъква, че точно затова социалистите искат върху общинския горски фонд и предприятието да има по-стриктен контрол, а процедурите да са прозрачни и в унисон със закона. А докато местната власт се опитва да си възвърне контрола, в общинското депо някога годната дървесина вече се е нацепила и става само за кофраж, къпини обгръщат целулозните дънери, а десетки чували с пелети, произведени при пробването на инсталацията, събират прах в един склад. 1) Може би ДАИ трябва да провери дали търговското дружество \"Костенец лес 18\" работи с общински камиони без лиценз за транспорт.   2) Сключени ли са с частни фирми договори за превоз въпреки наличния общински автопарк? 3) Материално отговорното лице (МОЛ) е кметът Радостин Радев, фактурите би трябвало да са на негово име. Издават ли се фактури за транспорт и на чие име? Дали средствата от това перо не отиват в сивата икономика? 4) Спазват ли се трудовите норми, които определят максимално допустимите лимити за сеч от едно лице и бригада? 5) Изпълнени ли са законовите предписания и общинските разпоредби за максимално допустимия обем дървесина, който може да бъде добиван годишно? 6) Има ли договор между община Костенец и \"Костенец лес 18\" за стопанисване на общинската гора, актуален ли е ценоразписът за добив на дървесина?   Дори и в новия общински съвет никой няма да апортира с лека ръка нещо в търговско дружество, което след някоя година може да бъде разпродадено. Не може един да се грижи и да увеличава капитала на общината, да се бори тя да е по-независима и икономически стабилна, а друг да се опитва да пречи. Лесно е да използваш всичко наготово. Ситуацията е все едно вие да отидете в готов и зареден магазин, присвоявате си го и започвате да разпродава чуждата стока, докато можете. Отиваш, сечеш и готово, само взимаш парите. А утре, а хората, а загубите за общината? Няма как общинските активи просто така да минат в ръцете на частно лице! Смятам, че и сигналът срещу мен бе за това - някой трябваше да бъде отстранен, за да не се пречи на нечии интереси. Наближават избори, кметът трябва да бъде очернен точно сега. Тези, които подкрепиха преобразуването на общинското дружество, нямат право да твърдят, че новата фирма се управлява добре! Хората ще им се смеят, като чуят какви ниски приходи декларират!  Спасението е след изборите - новото мнозинство в ОбС трябва да отмени решението на сегашния съвет и да възстанови общинското дружество. Хубавото е, че засега удържаме ситуацията и нищо не е апортирано, все още всичко е собственост на общината. Важно е да се възвърне контролът върху сечта, общината трябва да знае за какво се разходва всеки лев и харчовете трябва да стават обосновано и в полза на жителите на Костенец. ", "date": "2019.08.23", "title": "Тежки битки за горите на Костенец"}
{"url": "https://duma.bg/roboti-ili-robovladeltsi-n198311", "text": "Ще изядат ли технологиите хората? За добро или зло стана така, че вече сме непотребни за компютрите - на тях не им трябват нашите мозъци. Лошото е, че в настъпващите нови времена сме заплашени да станем излишни за целия свят.  Промишлеността не е това, което беше преди 20-ина години. Заради автоматизацията се изменят принципите за организиране, изпълнение и контролиране на работните процеси. Ако по-рано в цеховете използвахме машините, сега умните механизми общуват помежду си, само от време на време ги наглеждат техници в костюми. И трудовият пазар се преобразява. Появяват се нови професии, а традиционни изчезват. Намаляват дейностите, с които могат да се справят хора без образование и квалификация. Самостоятелните устройства в заводите изискват минимални разходи за енергия и поддръжка. И нещо важно - не им трябва заплата... Работниците и служителите, които са запазили местата си, получават по-ниски надници, въпреки че смените им се удължават. Според прогнози на Международния валутен фонд доходите на трудещите се може да паднат с 26-56%, заради новата промишлена революция.  Прогресът води до ръст на производителността на труда и БВП, ала заради него нараства социалното неравенство. Разширява се пропастта между капиталистите и работещите. А също - между квалифицираните и неквалифицираните кадри. Някои изследователи предричат, че внедряването на автоматизирани системи в промишлеността в световен мащаб ще предизвика уволняването на 400-800 млн. души до 2030 г. Съществува опасност от разделянето на обществото на касти: олигарси, обслужващ персонал и безработни.  Като стане дума за научно-техническо развитие, се сещам за Стоян от нашата бригада. При нас той дойде от Завода за електронна апаратура - по онова време сред най-модерните в Източна Европа, даващ прехрана на мнозина от града. Когато разказваше за последните си дни там, колегата псуваше на всяка дума. Новоназначеният началник - приватизатор, решил да продаде цялото оборудване за старо желязо. Не искаш да демонтираш машините - отивай си у дома, други ще я свършат тази работа! С брадви секли кабелите на японските стругове с цифрово програмно управление. Накрая, естествено, всички служители били уволнени. След няколко месеца закриха и нашето предприятие.  Ние отдавна тлеем в бъдещето, което вероятно очаква мнозина европейци. Изпреварихме всички, отъпкахме пряка, чисто българска пътечка. Технологичната революция не е въпрос на частна инициатива. Тя може да успее единствено, ако държавата и бизнесът подготвят съвместна програма за развитие и я изпълнят. За подобни стъпки обаче ни липсват важни неща: - Образованието и интелектуалното равнище на обществото се влошават постоянно.  - Не разработваме собствени технологии.  - Грешна е тезата, че с нископлатения труд на работниците и служителите у нас може да се привличат чужди производители. Защитаващите я работодатели и политици на практика узаконяват робството. - Зависими сме от чуждите инвестиции и от парите по програмите на ЕС. Пристрастяването към лесните пари вреди на развитието на икономиката, способства за разрастването на бюрокрацията и преплитането на едрия капитал с управлението.  Как чудесата на науката и техниката да бъдат приложени в интерес на хората? Всъщност социолозите, теолозите и всякакви мъдри хора също би трябвало да изкажат идеите си, защото дори във века на компютрите и голямото потребление са нужни вяра и морал. Но това е тема за друг разговор. За нас е важно първо да решим участта си: към роботите ли да продължим, или да ситним зад робовладелците?  Вероятно всичко щеше да е неимоверно по-лесно, ако навремето не бяхме насекли кабелите на японските стругове... Беше нужно само да изгоним мутрите и мошениците от управлението. ", "date": "2019.08.23", "title": " Роботи или робовладелци?"}
{"url": "https://duma.bg/ah-tezi-perki!-n198315", "text": "Ах, тези перки! Превърнаха се в национален символ. На глупостта, безхаберието, равнодушието. Да, пак става дума за онези нелепи ограничители по емблематичната столична улица \"Граф Игнатиев\". В цялата страна вече знаят за триъгълниците й и за паданията, за плочките, за фугите, за колчетата... и пак за паданията.  Позорната слава няма да затихне скоро, защото маскарлъкът продължава. Месеци не й стигнаха на общината да се отърве веднъж завинаги от окървавените пирамиди. Извиненията обаче намериха края си тези дни след поредния скандал със спънала се жена. Добре, че се намери невъздържан съпруг, който да покаже, че има нужда от действие, а не от апатично съзерцание. Обаче дотам ли трябваше да се стигне? До вандалска проява, за да се премине към реалната смяна на едни прости колчета? Докога ще се занимава цялото общество с третостепенни подробности от един иначе резилен ремонт за милиони? Толкова ли са безсилни общинските институции, че допускат подобни произшествия да придобиват сензационни висоти? А може би за кметството е по-удобно хорското внимание да се насочва към дребнотемието вместо към основните проблеми на града, които имат нужда от задълбочен анализ и търсене на изход. Защо да не слушаме за колчета, вместо да си отклоняваме мислите към милионите, които предстои да се раздадат на \"наши\" фирми за сметопочистването. Или пък да се втренчваме в ремонтите на паркове, които или не вървят, или за тях разточително се отпускат огромни средства по съмнителни оферти.  Злочестата случка на \"Графа\" може и да е объркала сметките на Фандъкова. Току-виж е мислела да смени акулските перки точно за вота наесен. За да има за какво да й благодарят гражданите предизборно.", "date": "2019.08.23", "title": "Ах, тези перки!"}
{"url": "https://duma.bg/zakraglenite-ponasyat-po-dobre-letnite-zhegi-n198293", "text": "Хората с наднормено тегло се чувстват по-добре в периоди на необичайна топлина, тъй като мастният слой работи като \"узбекска козина\" и не им позволява да се прегряват. Това сочат данните от наскоро публикувано проучване \"Промяна на климата и здравето: оценка, показатели, прогнози\", цитирано от РИА Новости. Резултатите от изследванията на група руски учени стартираха след необичайните топлинни вълни след 2010 г. Експертите успяха да съберат много данни за въздействието на необичайно горещото време върху човешкото здраве. \"Противно на общоприетото мнение, наднорменото тегло не е рисков фактор за смърт и сърдечно-съдови усложнения по време на топлинните вълни. Напротив, има положителна зависимост между телесното тегло и качеството на живот през този период\", се казва в доклада. Както е обяснено в текста на документа, топлопроводимостта на мастните тъкани е по-ниска от тази на други тъкани в тялото. Следователно подкожната тъкан играе ролята на \"узбекска козина\", която пречи на преминаването на топлината. \"Поради тази причина хората със затлъстяване са по-чувствителни към умерен топлинен стрес. Въпреки това, когато околната температура се повиши над температурата на кожата, както се случва по време на топлинни вълни, слабите хора губят топлина чрез излъчване и конвекция на единица маса по-бавно, отколкото пълните\", се казва в доклада. В същото време излагането на висока температура изостря заболявания като диабет, белодробни, неврологични, психични, пептична язва, бъбречни заболявания и засяга съня.", "date": "2019.08.23", "title": "Закръглените понасят по-добре летните жеги"}
{"url": "https://duma.bg/ludogorets-pusna-half-v-tsarsko-selo-n198282", "text": "Дебютантът в елита Царско село постигна договорка с Лудогорец за привличането на халфа Серкан Юсеин под наем. 23-годишният полузащитник премина в Лудогорец в началото на годината от Ботев Пд, но изигра само 11 мача за \"орлите\" и без да се разпише.      ", "date": "2019.08.23", "title": "Лудогорец пусна халф в Царско село"}
{"url": "https://duma.bg/shaban-mustafa-goni-nov-rekord-i-sedmi-uspeh-n198285", "text": "Шабан Мустафа, който е един от най-добрите ни планински бегачи, ще атакува в неделя рекорда си за скоростно изкачване на Витоша. Шесткратният победител в надбягването ще опита да премине разстоянието от центъра на София (НДК) до Черни връх за по-малко от 1:36:45 ч, което е рекордът му от 2011 г. Спортният празник се организира от фондация \"София – европейска столица на спорта\", БТС, Природен парк \"Витоша\" и Сдружение \"Маратон\".  Няколко емблематични събития ще съберат около 2000 приятели на планината на витошкия първенец в неделя. В 9.00 часа ще бъде даден старт на традиционното планинско бягане \"Витоша Рън – от НДК до Черни връх\". Преди това ще потеглят два пешеходни похода до Черни връх: в 7.00 от Златни мостове през х. \"Кумата\" и в 8.00 часа от Железница. Всъщност тържествата по отбелязването на 124-ата годишнина на туристическото движение в България започват още днес в 17.00 часа с поднасяне цветя на морената пред Народния театър \"Иван Вазов\", откъдето през 1895 г. Алеко Константинов е повел около 300 души към Черни връх. В събота от 20.00 часа е предвидена Алекова вечер на хижа \"Алеко\". Кулминацията ще бъде в неделя на върха, където ще се състои национален туристически събор. В него ще участват представители на туристическите дружества, членове на БТС от цялата страна, както и държавни институции, за които развитието на туризма е приоритет. В неделя на Черни връх ще бъде дадено и началото на поредицата от празненства и събития, с които ще се отбележи 85-ата годишнина на Природен парк \"Витоша\".  В 12.30 часа на върха ще бъдат наградени призьорите от бягането, а от 13.00 часа ще има концерт и ще бъде изтеглена томбола за участниците в Националното движение \"Покорител на 10-те планински първенци\". За състезанието по 18-километровия маршрут от НДК до Черни връх със 1734 м сумарна положителна денивелация до този момент са се записали над 290 участници. Освен Шабан Мустафа ще бягат още шампионът от 2015 г. Димитър Михайлов, както и Бойко Златанов – победител в първото бягане през 2007 г., а после и през 2012 г. Всички, които ще се включат в празника, могат да ползват както Симеоновския лифт, така и откритите лифтове \"Лале\" 1 и 2. Организаторите апелират за толерантност, да се прави път на състезателите и да не се хвърлят боклуци из планината. ", "date": "2019.08.23", "title": "Шабан Мустафа гони нов  рекорд и седми успех "}
{"url": "https://duma.bg/ultrasi-prebiha-ruski-zhurnalist-v-pireya-n198287", "text": "Руски тв журналист е със счупен нос и други травми, след като бил нападнат от футболни хулигани в Пирея, съобщи РИА Новости. Четирима гамени попитали репортера на английски откъде е. Преди още той да им отговори, те го нападнали и опитали да му вземат микрофона и камерата. В инцидента четиримата пребили руснака. Нападнатият журналист се свързал с полицията и подал оплакване, а после отишъл в болница, за да получи медицинска помощ. Според медията нападателите са ултраси на Олимпиакос, който вечерта в сряда срази руския вицепървенец Краснодар с 4:0 в първия плейоф за групите в Шампионската лига. С най-голям принос и 2 гола бе сърбинът Лазар Ранджелович (79 и 85), а по 1 добавиха испанецът Михел Анхел Герейро (30) и португалецът Даниел Поденсе (90). Така вицешампионът на Гърция е сигурен участник в групите още преди реванша в Русия след седмица. ", "date": "2019.08.23", "title": "Ултраси пребиха руски   журналист в Пирея"}
{"url": "https://duma.bg/rezultati-n198283", "text": "Йънг Бойс - Цървена звезда 2:2 1:0 Асале (7) 1:1 Дегенек (18) 1:2 Гарсия (46) 2:2 Оаро (76-д); Олимпиакос - Краснодар 4:0 1:0 Гереро (30) 3:0 Ранджелович (78 и 85) 4:0 Поденс (89); Динамо Загреб - Розенборг 2:0 1:0 Петкович (9-д) 2:0 Оршич (28).  Футбол по Нова спорт 18.00 Царско село - Берое по Диема спорт 20.30 Арда - Черно море по Диема спорт 2 22.00 Астън Вила - Евертън по Евроспорт 2 21.20 Кьолн - Борусия Д по БНТ 3 Евроволей 2019 (жени) 14.25 Франция - България  по Евроспорт 1 Тенис 19.35 US Open (квалификации) Утре Футбол по Диема спорт 18.00 Ботев Пд - Витоша Б 20.30 Левски - Локо Пд по Диема спорт 2 14.30 Норич - Челси 17.00 Ман Юнайтед - Кристъл Палас 19.30 Ливърпул - Арсенал по Евроспорт 2 19.25 Шалке - Байерн М по Макс спорт 3 19.00 Парма - Ювентус 21.45 Фиорентина - Наполи по Макс спорт 4 20.00 Реал М - Валядолид Автомобилизъм 16.00 Рали \"Германия\" по Евроспорт 1 Биатлон 16.00 и 17.50 СП с ролер ски в Минск Колоездене 19.50 Обиколка на Испания (I етап) по Макс спорт 2 Лека атлетика 21.00 Диамантена лига в Париж В неделя Футбол по Диема спорт 18.00 Дунав - ЦСКА-Сф 20.30 Лудогорец - Славия по Диема спорт 2 16.00 Борнемут - Ман Сити 18.30 Тотнъм - Нюкасъл по Ринг 22.00 ПСЖ - Тулуза по Макс спорт 3 19.00 Удинезе - Милан по Макс спорт 4 20.00 Леганес - Атлетико М 22.00 Барселона - Бетис по БНТ 3 Мотокрос 15.10 Гран при на Швеция Евроволей 2019 (жени) 16.55 България - Сърбия  Лека атлетика 21.00 Турнир в Мадрид по Евроспорт 1 Колоездене 16.00 Обиколка на Испания (II етап) по Макс спорт 1 Мотоциклетизъм 15.45 Гран при на Великобритания", "date": "2019.08.23", "title": "Резултати"}
{"url": "https://duma.bg/sinite-naddavat-za-natsional-na-izrael-n198289", "text": "Левски е много близо до привличането на левия защитник от Айнтрахт Франкфурт Талеб Тауата. 27-годишният футболист има и судански паспорт, но е роден в Израел и има 15 мача и 1 гол за националния отбор. Той е играл в националните формации на Израел във всички възрастови групи. С Макаби Хайфа е шампион на Израел (2011 г.) и носител на Купата на Израел (2016 г.), като от 2009 до 2016 г. е изиграл 204 мача, в които има 7 гола и 24 асистенции. За него мераци освен родният му клуб имат и другите израелски грандове. Според медиите в Израел Тауата е свалил значително финансовите си претенции, за да премине в Левски и да играе редовно, след като за Айнтрахт има едва 40 мача (6 миналия сезон), 2 гола и 2 асистенции. 30 от тези срещи са в Бундеслигата, 3 в Лига Европа и 7 за Купата на Германия, където са 2-те му попадения. С Айнтрахт той е финалист за Купата на Германия през 2017 г., а  на следващата година печели трофея.  Ако премине в Левски, той ще се бори за титулярното място с национала Иван Горанов, който поради липса на конкуренция не е пропуснал нито минута от началото на сезона, но е натрупал сериозна умора.  Тауата ще стане деветият нов играч на \"Герена\" това лято след Милан Миятович, Янис Каргас, Франко Мазурек, Асен Чандъров, Здравко Димитров, Дени Алар, Насиру Мохамед и Найджъл Робърта.", "date": "2019.08.23", "title": "\"Сините\" наддават за национал на Израел"}
{"url": "https://duma.bg/tsska-sf-pusna-biletite-za-derbito-s-levski-n198284", "text": "Ръководството на ЦСКА-Сф пусна в продажба билетите за първото дерби с Левски през сезона. \"Червените\" приемат \"сините\" на Националния стадион \"Васил Левски\" следващата неделя (1 септември) от 17.45 часа. \"Червените фенове\" ще бъдат настанени в секторите \"А\" и \"Г\", а \"сините\" - в секторите \"Б\" и \"В\". Цените за \"А\" и \"В\" сектор са 15 лв., а 10 - за \"Г\" и \"Б\". Абонаментни карти от ЦСКА-Сф важат за мача. Билети могат да бъдат закупени от фен магазина на \"Армията\" и от мрежата на Бест Тикетс, бензиностанциите на OMV, магазините на Office 1 и Orange и касите на \"Арена Армеец\". От понеделник от 10.00 до 19.00 часа ще работи и касата до фен магазина на \"Армията\". От нея хора с инвалидност над 49% могат да закупят билет с 20% отстъпка при представено решение от ТЕЛК. ", "date": "2019.08.23", "title": "ЦСКА-Сф пусна билетите за дербито с Левски"}
{"url": "https://duma.bg/lalova-s-2-pobedi-za-24-chasa-v-turtsiya-n198286", "text": "Ивет Лалова спечели втори златен медал в клубната Суперлига на Турция по лека атлетика в Бурса. В спринта на 200 м българката, която се състезава за ЕНКА, финишира за 23.02 секунди (с попътен вятър +1,0 м/сек), като изпревари конкурентките си с над секунда, съобщи БНР. Втора завърши Мизгин Ай (Фенербахче) с 24.10 секунди. Ивет спечели и старта на 100 м в първия ден на състезанието, а в последния старт - щафетното бягане на 4 по 100 м, квартетът на ЕНКА с Лалова на последен пост бе декласиран. В спринта на 200 м при мъжете се наложи световният и европейски шампион Рамил Гулиев (Фенербахче). Той изпревари само с 0.01 секунди съперника си от ЕНКА Джак Али Харви – 20.91 срещу 20.92 секунди. Също стотна раздели първите двама на 100 м, но там Гулиев бе надбяган от другия ямаец, носещ и екипа на Турция - Енмре Зафер Бърнс с 10.03 секунди срещу 10.04 секунди. Прочети още на:", "date": "2019.08.23", "title": "Лалова с 2 победи   за 24 часа в Турция"}
{"url": "https://duma.bg/fabrini-se-varna-shtastliv-v-dinamo-b-n198288", "text": "Бившият футболист на ЦСКА-Сф Диего Фабрини сподели пред румънските медии, че е избрал да се завърне в Динамо Букурещ заради своя комфорт и този на своето семейство. Халфът обяви, че не е бил напълно щастлив при \"червените\", въпреки че не е имал проблеми със съотборниците и адаптацията в София. Италианският плеймейкър разтрогна договора си с ЦСКА-Сф по взаимно съгласие в сряда вечерта и набързо се присъедини като свободен агент към бившия си отбор Динамо. През лятото той изненадващо измина обратния път, макар че бе пред трансфер в Левски. \"Беше приятно изживяване, с добър отбор. Разбирах се добре със съотборниците си, нямах проблеми. Причината да се върна в Румъния беше по-лична, така да се каже. Като човек мисля за комфорта си - моя и на моето семейство. Нямах проблеми с адаптацията в ЦСКА-Сф, просто не бях щастлив на 100%\", сподели Фабрини. \"Динамо Букурещ беше отборът, който най-много ми допадна във времето. Това е един от големите клубове в Румъния. Напуснах ЦСКА-Сф и исках да се присъединя към друг голям отбор. Това беше най-доброто за мен и за семейството ми. Разбира се, Динамо е в трудна ситуация, но мисля, че е време да спечелим няколко мача и след това ще сме щастливи. Благодаря на феновете, които ми изпратиха толкова много съобщения. Просто съм щастлив, че отново съм тук и ще се опитам да дам всичко от себе си, за да спечелим колкото може повече мачове с Динамо\", заяви Фабрини пред Telekom Sport. Той изигра 11 мача с екипа на ЦСКА-Сф (6 в Лига Европа и 5 в българския шампионат). Динамо придобива изцяло правата му, но ЦСКА-Сф ще запази процент при негова бъдеща продажба. Трансферът на Фабрини е вторият по оста \"Българска армия\" - Букурещ, след като ден по-рано под наем във ФКСБ бе пратен бившият капитан на \"армейците\" Божидар Чорбаджийски. ", "date": "2019.08.23", "title": "Фабрини се върна щастлив в Динамо Б"}
{"url": "https://duma.bg/13-novi-pesni-v-studiyniya-proekt-western-stars-na-brus-springstiyn-n198357", "text": "\"Western Stars\", 19-ият студиен албум на Брус Спрингстийн, излезе на през юни (\"Вирджиния рекърдс/Sony Music\") на компактдиск (CD) и двоен винил (2-LP). Албумът съдържа 13 нови песни и е първият студиен проект на The Boss от пет години насам. С песните от \"Western Stars\" Брус Спрингстийн ни отвежда по нов музикален път. Албумът черпи вдъхновение от поп класиките, създадени в студиата на Южна Калифорния от края на 60-те и началото на 70-те години на миналия век. Записан е в собственото студио на Спрингстийн в Ню Джърси с допълнителна продукция в Калифорния и Ню Йорк. Брус Спрингстийн заедно с Рон Аниело са продуценти на новия албум. Аниело записва всички партии за бас китари и клавишни в проекта. Част от вокалите в албума са записани от Пати Скиалфа, която прави и вокалните аранжименти на четири от песните в \"Western Stars\". В записите на албума участват над 20 студийни музиканти и са използвани редица инструменти, сред които щрайх, валдхорни, типичната стоманена педал-китара.   В подкрепа на новия албум, Брус Спрингстийн представи видеоклипа към едноименния сингъл от проекта, режисиран от носителя на \"Грами\" и \"ЕМИ\" Том Зимни. Видеото включва кадри на артиста от различни сцени, вдъхновени от текста на песента, които се сменят с концертни моменти. Видеото, издържано във винтидж стилистика, е заснето в националния емиркански парк \"Joshua Tree\" в Калифорния.  \"Western Stars\" е вторият видеопроект, създаден от Том Зимни, към песни от новия албум на Спрингстийн. Той е автор и на видеото към сингъла \"Tucson Train\", което сп. \"Ескуайър\" определи като \"сърцераздирателно\". Спрингстийн представи още две визуализации от албума \"Western Stars\" към песните \"Hello Sunshine\" и \"There Goes My Miracle\".", "date": "2019.08.23", "title": "13 нови песни в студийния проект \"Western Stars\" на Брус Спрингстийн"}
{"url": "https://duma.bg/paulino-iska-titla-s-levski-n198290", "text": "Бразилският ас на Левски Паулиньо смята, че сезонът може да се окаже паметен за феновете и те най-сетне да бъдат зарадвани с титла. Той обяви, че си е поставил такава цел и се надява хегемонията на Лудогорец в последните 8 години най-сетне да приключи.  \"Това е нашата цел - да сме шампиони. Ще работим мач след мач за постигането й и ще се опитаме да спечелим възможно най-много точки, за да можем да се поздравим с титлата след края на сезона. Няма да е лесно, ще е горещо и оспорвано до последния ден\", заяви Паулиньо, който бе избран за \"Играч на VI кръг\" в efbet лигата за двата му гола срещу опашкаря Витоша Бистрица при победата с 4:0. \"Сините\" ще преследват победата и срещу Локо Пд утре. \"Ще бъде сложен и труден мач за нас, но играем у дома и ще търсим трите точки. Именно заради това работим сериозно тази седмица - за да търсим победа и да я постигнем. Целта ми е да вкарам възможно най-много голове и да помогна на отбора си, защото футболът е най-вече отборна игра. Достатъчно е да вземем 3 т. от мача\", заяви Паулиньо. Според него Петър Хубчев има по-големи изисквания към играчите и се стремял да изцеди максимума от възможностите им. \"Той не ни оставя дори за миг да помислим, че може да не се раздаваме на 100%. Работим и вървим по правилния път. Срещу по-малките отбори трябва да печелим задължително, за да трупаме точки и после да играем със спокойствие и самочувствие срещу големите. Не отстъпваме на ЦСКА и Лудогорец. Имаме много добри футболисти и можем да ги победим. Готови сме да победим всеки един от отборите на върха\", закани се  бразилското крило. \"Дали трансферът на Мариани ме стимулира? Винаги мисля за моята работа и това, което правя тук в Левски. Вярвам в съдбата и в това, че Господ е начертал път за всеки. Пожелавам успех на Давиде, а аз съм съсредоточен върху Левски. Другото - каквото Господ покаже. Миналата година беше трудна заради контузиите, които получавах. Връщах се на терена и се контузвах отново. Това беше много трудно за мен. Този път обаче направих добра подготовка и се старая в тренировките. Най-важното е да помагам на отбора\", завърши той. Бразилецът вече има 4 гола (3 за първенството) и 2 асистенции в 10-те мача за Левски, които е изиграл през новия сезон. ", "date": "2019.08.23", "title": "Паулиньо иска титла с Левски"}
{"url": "https://duma.bg/arzhentino-ruska-dvoyka-e-nay-dobrata-v-tangoto-n198292", "text": "Аржентино-руска двойка, съставена от 28-годишните Агустина Пиаджо и Максим Герасимов, се наложи в дисциплината на най-традиционното танго - салонното, на световното в Буенос Айрес, предава Франс прес. \"Испански, английски, малко руски, но няма проблем, нашият общ език е тангото\", заявиха във видео при представянето си Пиаджо и Герасимов, които миналата година се класираха трети. Младата аржентинка, която е родом от Огнена земя, от няколко години е професионална танцьорка на танго в Москва, където среща партньора си. Първенството по страстния танц завършва в сряда с финалите на сценичното танго, което включва елементи на танц, акробатика и театър. На танго Мондиала в Буенос Айрес се състезават 744 двойки от 36 страни. Най-младият участник е на 18, а най-възрастният - на 99 години.", "date": "2019.08.23", "title": "Аржентино-руска двойка е най-добрата в тангото"}
{"url": "https://duma.bg/selin-dion-tragva-na-turne-prez-septemvri-n198359", "text": "Една от най-забележителните и уважавани певици на нашето време Ceлин Дион анонсира предстоящото си световно турне, първото в САЩ от 10 години, озаглавено \"Courage World Tour\". То ще започне на 18 септември в Квебек и към момента включва 50 града в САЩ и Канада - Монреал, Чикаго, Торонто, Бостън, Маями, Далас, Филаделфия, Сан Франциско, Ванкувър и други. Турнето се продуцира и организира от промоутър компанията \"Concerts West/AEG Presents\".   Изключителен вокален талант, артист и творец, Селин Дион е сред най-успешните и уважавани артисти в историята на световната поп музика. Тя печели някои от най-престижните музикални награди, доминира в класациите през 90-те години и е продала над 250 милиона албума по време на 35-годишната си кариера. Селин Дион печели 5 \"Грами\", две награди на академията, седем Американски музикални награди, 20 приза \"Juno\" (Канада) и невероятните 40 отличия \"Felix Awards\", присъждани от Канадското дружество за колективно управление на правата. През 2014 г. Селин Дион е отличена с диамантена награда на Световните музикални награди и е обявена за най-продавана изпълнителка на всички времена. През 2016 г. получава специалната награда за изключителни постижения на Билборд - \"Icon Award\". Певицата продължава да изнася концерти в Лас Вегас, като шоуто й в Сезар палас официално е обявено за най-успешния спектакъл с повече от 1100 концерта и над 4.5 милиона продадени билета. През юни 2018 г. Селин Дион прекъсва спектаклите в Лас Вегас, за да изнесе двумесечно турне, озаглавено \"Celine Dion Live 2018\", включващо 22 концерта в градове в Азия, Австралия и Нова Зеландия. Турнето е сред най-доходоносните събития в индустрията за годината с приходи от 57 милиона щатски долара и 260 хиляди продадени билета. През юли 2018 г. певицата се завръща на върха на денс клуб чартовете с ремикс версията на сингъла си \"Ashes\", част от саундтрака към филма \"Deadpool 2\". ", "date": "2019.08.23", "title": "Селин Дион тръгва на турне през септември"}
{"url": "https://duma.bg/krivoto-ogledalo-na-detskata-krasota-n198360", "text": "Замислени като невинни и добронамерени демонстрации на дарби, умения и таланти, детски конкурси за красота се превърнаха в жестоки гладиаторски битки, където свърхамбициозни майки, за които визията е над всичко останало, не само ограбват най-хубавите първи години от живота на дъщерите и синовете си, но и осакатяват тяхната психика. \"Явявайки се на подобни съревнования, момичетата каляват характера си\", убедени са някои родители. \"Лишават малките от истинско безгрижно детство\", алармират специалисти. Антагонизмът и тук е доста ярко изразен. Нека обаче надникнем зад кулисите на подобни надпревари, които се превърнаха в бизнес за милиони. За да може отрочето им да покаже колко е прекрасно, родителите трябва дълбоко да бръкнат в портмонето си. Нали не мислите, че е напълно безплатно дефилето по подиума, където невръстни красав(и)ци са оглеждани от глава до пети от \"експертно жури\"? Организаторите на тези събития уверяват, че с исканите такси за участие в конкурсите се покриват разходите за наема на залата, за озвучаването, за декорите, за подаръците за децата, за короната и т.н. Също така е необходимо детето да има няколко тоалета, налага се да се направи прическа, грим, маникюр и педикюр дори. Както и да се научи съкровището да \"ходи правилно\" - съгласно изискванията на тези мероприятия. За да поклаща бедра, да върти задни части, да се усмихва лъчезарно, но не и вулгарно, както и да стрелка с очи според изискванията, пак се плащат немалки суми на професионални модели и хореографи. И още нещо: ако някой твърде обичлив богат татко е обещал на дъщеря си, че ще спечели короната, бъдете сигурни - той ще й я купи. Ако пък се съмнявате дали това е точно така, обърнете внимание на победителките на тези състезания. Често титлата се присъжда на приятно изглеждащи, но с нищо неизпъкващи деца. Докато истински красивите, чаровните и даровити момичета и момчета недоумяващо крият сълзите си. Колкото и да се кълнат майките на участниците в такива конкурси, че на малчуганите много им харесва да се явяват в надпреварите по хубост, няма как това да е истина. Понеже едва проходили и проговорили, децата на тази мила възраст не само не осъзнават какво им се случва, но не могат и да вземат самостоятелни решения по каквито и да било въпроси, камо ли относно избора - да бъдат признати за по-по-най-красиви или просто да изживеят прекрасните си години по най-естествения начин. Преди да навършат пълнолетие, когато (поне формално) им се предоставя свободата да правят онова, което наистина харесват, представителите на следващото поколение всячески, донякъде подсъзнателно, се опитват не само да получат одобрението на родителите си, но искат да се убедят, че са обичани. Наблюдава се и още нещо доста любопитно: често тези надпревари привличат вниманието на бивши модели, актриси и певици, които не са могли да постигнат кой знае какви успехи в кариерата, и виждат в децата си шанс да въплътят мечтите си. Психолозите също са категорични по въпроса - професионално реализираните и удовлетворените от постигнатото хора няма да отделят толкова време и внимание за такива събития. Съвременните детски конкурси за красота нямат нищо общо с някои представи що е чиста невинна хубост, визираща естествени спретнати и сресани момчета в къси панталонки и момиченца с дълги мигли и плитки, облечени в кокетни мили роклички на цветя. Съзнателно или не родителите правят и невъзможното дъщерите и синовете им да изглеждат като умалено копие на възрастните. Обличат ги в откровено нелепи тоалети, използват тонове грим, пръскат тяхната нежна кожа с автобронзанти, слагат в косите им екстеншъни и т.н. А ако, не дай Бог, на детето му падне млечно зъбче, карат го да прикрие \"дефекта\" със специални ченета или брекети. Дори подлагат невръстните кандидати за титлата на строг хранителен режим, пред който обикновените диети изглеждат като приказка. Някои обаче прекрачват границата и на това безумие. В САЩ наскоро е избухнал скандал, предизвикан от разкритието, че една от майките, работила като козметик, дори е инжектирала ботокс на 8-годишната си дъщеря. И само след като е била заплашена да я лишат от родителски права, дамата се е заклела, че повече никога няма помисли дори да записва малката на конкурси за красота.", "date": "2019.08.23", "title": "Кривото огледало на детската красота"}
{"url": "https://duma.bg/taynata-na-dalgoletieto-se-krie-i-v-bezbrachieto-n198291", "text": "Учените все още се опитват да разгадаят тайната на дълголетието, но в повечето случаи са склонни да вярват, че то се влияе от генетична предразположеност. Тоест, ако сте имали столетници в семейството си, шансовете да живеете по-дълго се увеличават. Последните проучвания разкриха друг модел на дълголетие. Учени направиха пряка връзка между брака и продължителността на живота, както и работата. За 107-годишната Луиз Синьор, родена и живяла в Ню Йорк, тайната на дълголетието й се крие във факта, че никога не е била омъжена. 101-годишният Андрей Славянски от Пенсилвания вярва, че е прекрачил столетието благодарение на... бирата. Всеки ден, точно в 4 ч. през нощта, се наслаждавал на кехлибареното питие. 117-годишната Виолет Браун от Ямайка сподели, че винаги яде на малки порции, не вкусва пилешко и свинско, замества ги с агнешко и риба. За десерт обичала портокали. Никога през живота си не е употребявала алкохол. И вярва, че нейната тайна за дълголетието се крие в религиозността: спазва всички заповеди и живее в съответствие с Божиите закони.", "date": "2019.08.23", "title": "Тайната на дълголетието се крие и в безбрачието?"}
{"url": "https://duma.bg/amerika-odobri-nov-antibiotik-sreshtu-pnevmoniya-n198363", "text": "Американската администрация по храните и лекарствата (FDA) одобри на 19 август антибиотика Xenleta (лефамулин). \"Това ново лекарство предоставя друга възможност за лечение на пациенти с придобита в общността бактериална пневмония, което е сериозно заболяване\", казва Ед Кокс - директор на офиса за антимикробните продукти към FDA. \"За овладяването на това сериозно заболяване е важно лекарите и пациентите да имат възможности за лечение. Това одобрение засилва постоянния ни ангажимент за справяне с лечението на инфекциозни заболявания, като улеснява разработването на нови антибиотици\", казва д-р Кокс.  Безопасността и ефикасността на Xenleta, приета през устата или венозно, е оценена в две клинични проучвания с общо 1289 пациенти. В тях лечението с Xenleta е сравнено с друг антибиотик - моксифлоксацин, със или без линезолид. Проучванията показват, че пациентите, лекувани с Xenleta, имат сходни проценти на клиничен успех като тези, лекувани с моксифлоксацин със или без линезолид. Най-честите нежелани реакции, съобщени при пациенти, приемащи Xenleta, включват диария, гадене, реакции на мястото на инжектиране, повишени чернодробни ензими и повръщане. Xenleta има потенциала да предизвика промяна при отчитане на ЕКГ (удължен QT интервал). Xenleta не трябва да се прилага при пациенти с известна свръхчувствителност към лефамулин. Xenleta бе окачествен от FDA като квалифициран продукт от инфекциозни заболявания (QIDP). Обозначението QIDP се дава на антибактериални и противогъбични лекарствени продукти, предназначени за лечение на сериозни или животозастрашаващи инфекции.", "date": "2019.08.23", "title": "Америка одобри нов антибиотик срещу пневмония"}
{"url": "https://duma.bg/hranite-koito-ne-sa-tova-koeto-si-mislim-n198362", "text": "С толкова много храни, налични днес, може да е трудно да разберете какво точно купувате. Много храни на рафтовете на супермаркетите може да не са това, което смятате, че са. Ето някои, които вероятно имате в шкафа си в момента. - Зехтинът на кухненския ви рафт може да не е това, което твърди етикетът: \"100% чист зехтин\". Не е изключена вероятността в бутилката да са смесени и други масла. Това би било истински проблем, ако сте алергични към фъстъците. Защото фъстъченото масло обикновено се смесва със зехтин, предупреждава американският здравен сайт WebMD. - Няма нищо естествено в някои от \"естествените аромати\" в опакованите храни. Хранителните компании ги правят в лаборатория, за да имитират вкуса на истинските храни. Наскоро FDA забрани няколко синтетични ароматизатора в отговор на данни, които показват рискове за здравето при лабораторни животни. Ако искате да се храните по-здравословно, придържайте се към оригиналните естествени аромати - тези, които се намират в истинските, пълноценни храни. - Често плодовият сок не е 100% истински плодов сок. Не забравяйте да проверите списъка на съставките - ако е дълъг, това може да е знак, че купувате не това, което искате. Дори ако етикетът гласи \"100% плодов сок\", може да не е това, което очаквате - възможно е сокът да е от от плодове или зеленчуци, но те да са по-евтини.", "date": "2019.08.23", "title": "Храните, които не са това, което си мислим"}
{"url": "https://duma.bg/vasil-petrov-otkriva-parviya-dzhaz-festival-v-tryavna-n198358", "text": "Първият джаз фестивал в Трявна ще се състои на 25 август на площада пред часовниковата кула. Вечер, в която ще звучи красив вокален джаз, изпълнен от млади и талантливи изпълнители, които ще представят своите нови проекти, и утвърдени имена от българската джаз сцена. Инициативата е на кмета на община Трявна и един от най-популярните и красиви гласове на България Васил Петров. За първото издание на форума са поканени младата и талантлива джаз певица Весела Морова с джаз трио и Васил Петров, който ще представи новия си проект от класически теми и симфоничен джаз.  Весела Морова ще открие от 19 ч. със селекция от джаз стандарти и бразилски ритми заедно с Йордан Тоновски (пиано), Христо Минчев (контрабас), Кристиян Желев (ударни). Младата надежда на българския джаз е родом от Габрово. Весела прави първите си стъпки в джаза, пеейки в оркестъра на легендарния габровски музикант Манол Цоков. Завръща се в България, след като изучава музика в колежа \"Бъркли\" в САЩ. Нейната най-голяма страст е джазът, както и бразилската музика, акапелните групи и импровизацията. Заедно с композитора пианист Любомир Денев издават албума \"Нощ в джаз клуба\" през 2016 г. Весела е и член на единствената по рода си в България млада джаз акапелна група \"Спектрум\", която в началото на август успешно се представи на Банско джаз фест. Като солов изпълнител Весела се е изявявала на много фестивални и клубни сцени в България и в чужбина. Васил Петров и \"Симфониета Враца\" с диригент Владимир Бошнаков, Йордан Тоновски джаз трио и специален гост солист Валентин Геров (виола) ще излязат на сцената в 21 ч. Популярни класически теми и джаз стандарти в аранжимент за симфоничен оркестър ще озвучат площада пред часовниковата кула. В програмата са \"My Way\", \"Caravan\", \"The Shadow of your smile\", \"The Girl from Ipanema\", \"Summertime\", \"Love Story\", \"Strangers in the night\", \"Over and Over\", \"All of me\", \"How insensitive\", \"Smile\" и други теми на композиторите Джордж Гершуин и Кол Портър.", "date": "2019.08.23", "title": "Васил Петров открива първия джаз фестивал в Трявна"}
{"url": "https://duma.bg/opioidna-epidemiya-v-sasht-n198364", "text": "Докато оралното здраве на хората и посещенията им при  зъболекар обикновено са сходни в САЩ и Англия, рецепти за опиоиди американските стоматолози изписват 37 пъти повече, отколкото техните английски колеги. Резултатите от проучването са докладвани през май в JAMA Network Open. Новото проучване стига до заключението, че 22,3% от рецептите, изписани от американски зъболекари през 2016 г. (повече от 11,4 милиона рецепти), са били за опиати в сравнение с едва 6% от английските стоматологични предписания (28 082) през същата година. Изследователите забелязват, че 1 от 10 опиоида, предписани от американските зъболекари, са лекарства като оксикодон, които имат висок потенциал за злоупотреба. Стоматолозите в Англия не предписват тези лекарства. Всъщност те предписват само един вид опиоид - производно на кодеин, наречен дихидрокодеин, който е единственият опиоид, включен във формулата на Националната здравна служба на Великобритания. Според многобройни проучвания американските зъболекари остават сред водещите, предписващи лекарства за опиоидни болки, пише в статията си Мери Ото, журналист на свободна практика. Тя припомня, че през 2018 г. Американското списание за превантивна медицина съобщава, че зъболекарите са на 6-о място сред лекарите, които предписват. Те са написали над 209 млн. рецепти за опиоиди от 1 юли 2016 до 30 юни 2017 г. Най-много упойващи са предписали американските семейни лекари (20,5%), следвани от специалистите по вътрешна медицина (15,7%), медицинските сестри (9,9%), лекарските асистенти (9,3%), зъболекарите (8,6%). Зъболекарите предписват опиоиди най-често след вадене на зъб, като в това число са и около 3 млн. души, на които им вадят мъдреците, показват други проучвания. Пристрастяването към упойващите вещества често започва с рутинно предписване на противоболкови лекарства. Според оценката на американските здравни власти смъртните случаи заради пристрастяване или предозиране на опиоидни лекарства надминават 17 хил. годишно. Учени и университетски преподаватели все по-често апелират към колегите си да обмислят по-безопасни алтернативи, когато помагат на пациентите да потискат болката.", "date": "2019.08.23", "title": "Опиоидна епидемия в САЩ"}
{"url": "https://duma.bg/vazhnite-nyakolko-glatki-voda-za-karmacheto-n198361", "text": "На младите майки се внушава вреден за денталното здраве на новородените съвет, че на бебетата трябва да се дава само кърма. Поддържането на хигиената на устната кухина трябва да започне непосредствено след раждането, казва проф. Мария Куклева, ръководител на катедра \"Детска дентална медицина\" в Медицинския университет в Пловдив, пред \"Зона здраве\". Тази грижа започва с почистването на устата на кърмачето с вода. Стоматолозите са категорични, че е правилно след всяко хранене децата да изпиват по няколко глътки вода. \"Тези няколко глътки вода почистват устата на детето от остатъците от млякото от кърменето. Така пресичаме възможността за развитие на микроорганизми в устата на детето\", казва проф. Куклева.  Някои предлагат това почистване на устата да става с навлажнена марля или непосредствено след избиване на първите зъби, да се използват кърпички за еднократна употреба. Някои майки използват намокрени памучета за уши, за да обтриват зъбите на детето след кърмене или след ядене. Отпаднали са старите препоръки за обтриване на зъбите на детето с разредена кислородна вода, тъй като тя може да увреди лигавицата на устата. \"Сега на пазара има доста средства, които се препоръчват за почистване на устата на децата. Лично аз не препоръчвам нито силиконовите пръстени, нито силиконовите четки\", казва проф. Куклева. Според нея те не могат достатъчно добре да поддържат хигиената на току-що пробилите зъбчета.", "date": "2019.08.23", "title": "Важните няколко глътки вода за кърмачето"}
{"url": "https://duma.bg/rilskite-ezera-mezhdu-loshite-spomeni-i-dobrite-ochakvaniya-n198365", "text": "Много е неприятно, когато спомените ти за едно от най-красивите места в България са тягостни. Мъчително е и да те държат надалече от тази привлекателна за повечето хора точка близо 30 години. Когато обаче синът ти достигне онази възраст, на която си се \"опарил\" от омайната природна забележителност - Седемте рилски езера, е време да се престрашиш и да му дадеш възможност за негова гледна точка - положителна. С други думи, дошъл е моментът да забравиш едни далечни времена, когато си си представял, че тръгваш на разходка към езерата, а тя се превръща в едно неумолимо, непоносимо, уморително няколкочасово изкачване с раница към неясно висока цел, която в крайна сметка е просто голяма вода и нищо повече. Къртовското катерене е предшествано от преспиване в западнала, неелектрифицирана хижа, в която през нощта спокойно щъкат мишки и съобразително е наречена от зевзеци \"В ада\". Все пак става дума за началото на 90-те години на миналия век, когато изоставянето и разрухата са достигнали и хижата, по-известна днес като \"Вада\". Пълното безразличие, което те е обхванало при пристигането до заветните езера, е на път да се пропука, когато се оказва, че няма да спиш в доста голямата и очевидно поддържана хижа \"Рилски езера\", в която дори има ток. Не, не - мястото ти за сън се оказва съседна малка постройка с ширнали се двуетажни легла в голямо помещение без тоалетна... Детски спомени, ама от тях няма много какво положително да изстискаш десетилетия по-късно. Затова не е лошо да се заместят с нови и позитивни, които да те държат през следващите трийсетина години.  Както стана ясно, Рила не е място за пишман туристи. Дори когато те вече имат възможност да се възползват от лифт, кон, джип или всякакво друго помощно средство. Отправната точка е Паничище - колкото се може по-далече от х. \"Вада\". Паркирането в района не е лесно - онези, които не са готови да дадат 5 лева за паркинг, оставят возилата си по шосето на 2-3 километра от началната станция на лифта. Останалите имат допуск до импровизирани паркинги на поляни или отново на пътя, но по-близко до въжената линия.  За семейство с две деца в училищна и градинска възраст, които не са израснали близо до планина, е препоръчително да не се стига до пресилване и започване на изкачването по планината още от началната станция на лифта. За деца и възрастни 20-минутното пътуване и гледките от седалковия лифт са чудесен емоционален и физически отскок към впечатляващата крайна цел. През уикендите обаче опашките са дълги и се чака доста. Цените са солени и за четиричленно семейство достигат 64 лева за пътуване в двете посоки. Замените ли ги срещу билети обаче, нищо не може да ви спре към рилските върхове. Остава ви само да следите зорко да не изтървете някое въртящо се дете от седалката на лифта. Пътят е дълъг 2 километра, а изкачването - около 500 метра. Светът вече е друг, а тишината е буквално оглушителна. Дори пред теб пътуващите да надуват чалга, а отзад самоотвержена родителка да мъкне едногодишен ревящ мишок, пак не могат да преборят тишината. Тя е навсякъде - в далечината, под теб, над теб, обхваща те и пренася в друга действителност. И така, докато дойде притеснителният момент, в който си казваш - а дали ще мога да скоча навреме от седалката, да следвам стрелките и инструкциите и безопасно да стъпя на твърда земя, или тя ще ме завлече обратно по склона? Като десетки хиляди други туристи оцелявате при слизането, няма неудобни ситуации с падане, блъскане, крясък, подхлъзване, каквито сте си представяли. Пред вас е все още оцелялата хижа \"Седемте рилски езера\", която в миналото е била недостъпна, както и омразната постройка с двуетажните легла, от която днес са останали само руини. Обаче сега има по-важна цел - как да стимулирате домочадието и самия себе си да изкачите близката урва с камънак, зад която се очертава едно по-безоблачно пътешествие. За децата обаче това се оказва забавно катерене, а за вас то завършва сравнително бързо и безболезнено. Тук вече може да се огледате за Рибното и Долното езеро, нали за тях сте тук. Следва кратка почивка по равна местност и ново небезобидно изкачване. Този път има само прахоляк, почивка на всеки две минути, нов прахоляк, нова отмора с познати лица от предишното посядане и така 30-40 минути, в които се заканвате трето пътешествие до езерата да не осъществите никога повече. Някак си обаче височината е изкачена, а въпросът на детето ще се връщаме ли вече, е пропуснат покрай ушите. Идва най-хубавата част от пътя - редуване на леко изкачване, с леко спускане... и много красота. Равни поляни, остри върхове, зелени планини във всички посоки. Гледки, които дори купищата щъкащи туристи не могат да загрозят. Предстоящото едночасово ходене вече може да се нарече разходка. Краят й е увенчан от езерото Бъбрека. Надолу са Трилистника и Близнака, нагоре - Сълзата и Окото, за които обаче е рано да говорим. Защото за някои е дошъл краят на пътуването и време за отмора, посядане, полягане и накрая за един сандвич.  Поляните зоват едни за почивка, но други имат тръни нейде в тялото си. Тях ги зоват нови чукари и в индианска нишка те тръгват за най-високите езера. Сред тях е големият ви, 10-годишен син, който със сигурност не е наследил ентусиазма си от вас. Започвате да се чудите, ваше ли е това дете, когато след повече от час слиза от планината и настоява следващия уикенд да отидете на Мусала. Пази Боже, казвате си вие, сякаш не сте чули молбата, обхваната от мисли за предстоящия обратен път. Той също е леко трънлив, но все пак е спускане и няма много време за помайване. В края на слизането ви очаква изненада - хиляди туристи смятат, че 17-18 ч. не е време да се отказват от благините на цивилизацията и са се наредили на опашка за лифта. Точно час и половина са необходими, за да се вредите за седалка. Обратният път е също толкова замайващ от аромати и усещания, колкото в началото. Той обаче приключва някак по-бързо, за да се стигне до рязкото навлизане в другата реалност, в която изкачванията са други, спусканията са още по-лесни, но никога не са вълшебни като планинските.  Другия път ентусиастите ще са на Мусала. Но не и аз. ", "date": "2019.08.23", "title": " Рилските езера - между лошите спомени и добрите очаквания "}
{"url": "https://duma.bg/sazdatelyat-na-hlyaba-n198366", "text": "В журналистическия ми бележник съм запазил ценна информация за едно от върховите постижения на нашите селекционери - за сорта пшеница \"Юбилейна\", станал известен на целия свят. На международното изпитване през 1977 г. между най-добрите сортове пшеница в света, организирано от университета в гр. Линкълн, щат Небраска в САЩ, \"Юбилейна\" зае първото място. (На второ място е класиран друг български сорт - \"Садово 1\".) Класирането е било извършено въз основа на 50 опита, изведени в 28 страни с по 30 едни и същи сортове. Общият среден добив на сорта \"Юбилейна\" е 466 кг пшеница на декар, а в един от участъците в Чехословакия е дал по 1194 кг зърно на декар! Новият сорт \"Юбилейна\" бе създаден в Института по пшеницата и слънчогледа край Генерал Тошево от колектив с ръководител Тодор Рачински. Сортът се бе \"родил\" след неколкогодишна селекционна работа (обикновено за създаването на един сорт отиват 15 години), признат е за оригинален през 1976 г. и райониран за масово производство в Северна България.  Успехите на родната ни селекция през 70-80-те години на миналия век не бяха случайни. Оня, който познава развитието на селското ни стопанство и на селскостопанската ни наука, знае в резултат на какво са постигнати. Прекрасни условия за творческа изява бяха създадени и в Института по пшеницата и слънчогледа край Генерал Тошево. Бил съм там, срещал съм се с учените в лабораториите и опитните полета, където се раждат новите сортове. Днес, за съжаление, след ударите по родната наука в последните 30 години лабораторни условия почти вече няма, опитите се правят направо на полето. Селекционерите са хора с неспокоен, търсещ дух. Такъв съм запомнил и директора на института Тодор Рачински - целеустремен, търсещ и с оная чаровна усмивка на лицето, която извикваше у него житното море.  - Нашият институт е дал на селското стопанство десетки сортове пшеница - сподели ми той година преди трагичната си кончина. - Днес милиони декари пшеница са засети със сортове, родени в нашите опитни полета. Селекционна дейност водим по няколко главни направления. Първото от тях е създаването на нискостъблени неполягащи пшеници. Голям успех са сортовете \"Русалка\" и \"Юбилейна\". В процес на утвърждаване са \"Тракия\", \"Враца\", \"Рубин\" и \"Вега\". Второто направление е повишаване устойчивостта на пшеницата към различни заболявания. И третото - повишаване продуктивните възможности на пшеницата по пътя на окрупняването на класа. Линията № 669-29 в опитното поле ни дава по над 1000 килограма зърно! Работим и по създаване на сортове, които запазват листната си маса свежа и зелена до узряването на класа. Всяка година предлагаме на Държавната сортова комисия по 5 нови сорта за утвърждаване. Тодор Николов Рачински е роден на 4 юли 1929 г. във Враца, където завършва средно образование като първенец на випуска във Втора мъжка гимназия. През 1948-1953 г. е студент в Агрономическия факултет на Софийския университет. Като стажант в Института по лозарство в Плевен разработва успешно задачата \"Ефективни опрашители на сорта \"Чауш\"; дипломира се с отличен успех в специалността \"Селекция на семепроизводството\". Трудовият му път започва като агроном, ръководител на Сортоизпитателен участък в с. Врабево, Ловешко. Още през първата година прави любителска кръстоска между сортовете пшеница № 301 и \"Чародейка\" и създава първия си сорт - \"Заря\", признат от Държавната сортова комисия. От началото на 1959 г. след спечелен конкурс е назначен за научен сътрудник по селекция на пшеницата в Комплексния научноизследователски институт - Кнежа. А след реорганизацията на селскостопанската наука (1963) е преназначен в Института по пшеницата и слънчогледа край гр. Генерал Тошево. Две години по-късно защитава успешно дисертация на тема \"Върху някои закономерности на доминирането на признаците в хибридните потомства на пшеницата\". През декември 1974 г. стана директор на Института по пшеницата и слънчогледа. Шест години по-късно, на 26 декември, загина трагично при автомобилна катастрофа на пътя край опитното поле на института... Целият трудов път на селекционера Тодор Рачински премина в създаване на нови сортове и бързото им внедряване в практиката. Днес непрекъснато се приказва как науката трябва да работи за практиката, а селекционерите от института в Генерал Тошево преди години правеха именно това, като създаваха нискостъблени, високопродуктивни, интензивни сортове пшеница, пригодни за промишлено отглеждане. За 22 години селекционна работа Тодор Рачински създаде 23 сорта пшеница, с които бе засявана половината от площите на страната. Основателят на новото направление в селекцията остави на науката и 38 научни труда, в които изяснява редица теоретични въпроси от генетиката на пшеницата. За пръв път Тодор Рачински приложи нови схеми на кръстосване, изследва закономерностите при наследяването на отделните признаци, свързани с качеството на зърното и продуктивността. Особено ценни са неговите изследвания по наследяването на количествените признаци при пшеницата и по-специално на признаците, които обуславят нейната продуктивност - съчетаването по селекционен път на високата продуктивност с високите технологични показатели.   И днес в десетки нови сортове пшеница се съдържа частица от сътвореното от Тодор Рачински. Последователите и наследниците му в Добруджанския земеделски институт доразвиват и обогатяват неговото дело. Всеки нов сорт е едно зърно от класа на родната селекция. Лошото е, че не ценим това, което имаме. При \"престъпния\" социализъм беше време, когато половин Франция бе залята с наша пшеница и ни плащаха за сортовете. А днес стопаните често предпочитат да купуват чужди сортове, понеже давали по-висок добив. Вярно, само че качеството е различно, а и внесените сортове не са пригодени за нашите климатични условия. До две-три години употреба един такъв сорт снижава добивите си. Но кой да ги чуе - всеки гледа печалба да има тук и сега.                                                                                                                      Но много приятно е, че във Враца сърцато пазят паметта за своя съгражданин. През юли т.г. общината и фондация \"Тодор Рачински\" с тържествена церемония откриха паметен знак по повод 90-годишнината от рождението на селекционера Тодор Рачински. Паметният знак е изработен от триплекс, със закалено стъкло и представя биографията на учения. А още през 2015 г. в двора на втората база на СОУ \"Христо Ботев\" във Враца, където Тодор е завършил средното си образование, бе направен музей на открито, в който се отглеждат 20 негови сорта. ", "date": "2019.08.23", "title": "Създателят на хляба"}
{"url": "https://duma.bg/georgi-konstantinov-stihotvorenieto-e-protegnata-raka-vik-za-choveshtina-n198368", "text": "- Ако моите млади приятели в литературното ми всекидневие ме заговорят на \"Вие\", то това означава, че те нещо се шегуват. Хората, които ме познават, знаят, че не обичам прекалената учтивост. Остроумната ирония в общуването върши по-добра работа. По-важното е, че не разговарям на \"Вие\" и със себе си... Не идеализирам своята личност и всичко това, което правя. По своя дълъг път съм падал неведнъж - било от моя грешка или от чуждо подливане на вода, но гледам бързо да се изправя. По природа съм добронамерен, ала имам нужната сила да кажа: \"Ти грешиш!\"- и на себе си, и на другите. Ценя това свое качество. В началото на мой малък бележник съм записал: \"Ако мислиш само лоши неща за себе си - значи не се обичаш. Ако мислиш само хубави неща за себе си - значи не се познаваш\". - 5-6 години след обществените промени около списание \"Пламък\" започнаха да се събират млади хора на перото: главно поети и белетристи. Събиранията, както знаеш, ставаха в редакцията на \"Пламък\", която вече се помещаваше в дома, завещан от голямата ни поетеса Дора Габе. Публикувахме в списанието първите работи на младите, помагахме в издаването на дебютните им книги, правехме литературни четения в НДК. Тогава трябваше да сложим рубрика, под която да бъдат публикувани техните творби, и аз предложих тя да се казва \"Внезапното поколение\". \"Кръжаха\" около \"Пламък\" близо двадесетина автора. Ти също идваше на срещите - направо от стадиона, защото беше и спортист-маратонец, който пише интересни стихове... Малко по-късно видях в една английска литературна енциклопедия бележка за термина \"Внезапното поколение\". Обясняваха там, че той е създаден в българското списание \"Пламък\" и че би могъл да важи за новата литературна вълна в цяла Източна Европа... А и на днешните сбирки, ставащи в редакцията на всяко 13 число, продължават да идват нови млади автори... - Изглежда, че е съдба. Повече от десет години водех ученическото литературно списание \"Родна реч\", където блестеше поколението на Петя Дубарова, после трябваше да поема списание \"Пламък\", адресирано предимно към младите автори. И така - до днес. Може би взаимно се търсим - мисля, че те имат нужда от моя творчески опит и от личната ми преценка на творбите, а пък аз виждам в тях повече творчески идеализъм и нови посоки на вдъхновението. Оценявам това, че те искрено иронизират неадекватното самочувствие и амбициозната графомания, бягат от баналното и по свой начин търсят ценното в нашата родна класика. Аз пък от своя страна се стремя да им подскажа, че електронното общуване може да върви наравно със стародавното четене на книги, за които светът говори. Навярно тези срещи не ми позволяват да остарея. - Докосна болно място. Пак в споменатия мой бележник съм си записал: \"Най-важното в една култура е самоуважението\". Държавата малко помага на добрите български писатели да създават и публикуват нови творби, с които изразяват, освен своята дарба, нашия национален характер. Не уважаваме културата си достатъчно! А конкретно за списание \"Пламък\" - като че ли самите писатели не болеят за съдбата на литературните ни издания. Нашите писателски трибуни в момента се броят на пръстите на едната ръка... Съюзът на българските писатели, чието издание сме, не подпомага финансово издаването на списание \"Пламък\". Вярно е твърдението за паричен недоимък, но в една творческа дейност има и приоритети. А странични спонсори все по-рядко се намират... И какво предстои? След като неотдавна отбелязахме 95-годишнината на легендарното Геомилево списание \"Пламък\", сега се обсъждат варианти за нежелана пауза в досегашната му съдба, даже се говори за ликвидация... А всичко може да се реши позитивно с една постоянна парична подкрепа от страна на УС на СБП в размер на 5-6 хиляди лева годишно. При такава, макар и малка помощ, и аз бих продължил своите издателски усилия - особено в намирането на допълнителни спонсори - за запазването на списанието.   - Въпреки очевидното безразличие от страна на държавата, недостигът на средства, липсата на достатъчно медийно внимание и т.н. нашата съвременна литература има немалко ярки сполуки. Срещаме интересни изяви в поезията ни - и от вече доказани поети, и от най-младите автори, но мисля, че в белетристиката ни се появяват повече приятни изненади. Не говорим често за тези добри изяви поради почти пълната липса на истинска литературна критика. Само в някои медии се появяват тук-там кратки приятелски отзиви или прозвучават отделни мнения от някой тесен писателски кръг. Много повече се пише за тъй наречените \"книжни хамбургери\" - биографии на звезди, текстове от шоумени, криминалета, литературна чалга.  - Нека самите читатели на поезия отговорят на този въпрос. Ако погледна на себе си с повече критичност, бих казал, че съм доста неподреден, даже стихиен човек. Ала в творческия ми живот има няколко принципа, които упорито спазвам: винаги истината, никога баналности, без литературничене. Ако наистина небето ми е дало нещо в повече - да не го изхабявам в кухи стилистични упражнения. Моите стихове идват от живота и бих искал да се връщат пак при него. Бих се радвал, ако е жива и истинна всяка дума, влязла в мой стих... За да изразя една обществена болка например, тя преди това минава през самия мен, усещам я лична. Така със споделената поезия лекувам и себе си... Не мисля предварително за формата - класически или свободен стих, разгърната метафора или лаконична формулировка. Ако вълнението е действително, то само намира своята небанална, изненадваща образност... С каква хубава ирония го е казал великият композитор Шуман: \"Нищо по-лесно от композирането. Трябва само да си спомниш една мелодия, която никой никога не е чувал.\" Сигурно и при поезията музиката на стиха идва по същия начин. - Очевидно точна рецепта няма. Не пиша стихотворения, за които усещам, че ще бъдат разбрани само от мен. Не ми е присъщ горделивият отказ от контакт с читателя. Има автори на стихове, които горят от желание да скрият своята мисъл в метафорични кръстословици. И казват, че пишат само за себе си. Смятам, че херметизмът в поезията е твърде луксозно занимание във време, в което се преплитат толкова надежди и несбъдвания. И заплашително расте лавината от явни и тайни несправедливости. Едно стихотворение, освен естетически факт, е всъщност протегната ръка, вик за човещина. - Демократично е да се вслушвам в различните мнения на читателите. Понякога тези мнения идват, когато и аз самият имам в себе си някаква представа за стойността на написаното. Мисля, че  най-добрият съдник е времето. То дава най-точната преценка на делата ни. \"Времето е почтен човек\", казват италианците. - Възприемам себе си като човек с негероичен характер и вероятно съм правил някои дребни житейски компромиси. Но пред белия лист не си позволявам съмнителни отстъпки от това, което действително мисля и чувствам. Бих казал, че чувството за истинност никога не ме напуска... А и така протече животът ми, че нито веднъж не бях \"изюден\" да направя голям житейски или творчески компромис. Слава Богу - не ме е сполетявало такова нещастие...  - Бях 16-годишен, когато написах първото си стихотворение. То беше всъщност... басня със заглавие \"Борът\". Заедно с Калин Донков издавахме в плевенската гимназия ученически вестник - на циклостил, една забравена вече техника... Ще прозвучи странно, но аз отговарях тогава за хумористичната страница. Така във вестника ни се появи и баснята. Но скоро ме завладя лириката и в софийското ученическо списание \"Родна реч\" бяха публикувани първите ми стихотворения, посветени на природата (\"Еделвайс\", \"Хижа\" и др.). Не закъсняха и стиховете ми за любовта... Скоро след това - през 1961 година - получих и наградата на списание \"Родна реч\" за най-добър стихотворен цикъл. - Може би най-близо до сърцето ми е книгата със стихове за любовта \"Миг като вечност\". А от другите жанрове - много ме е радвал дълготрайният успех на книгата ми за деца \"Туфо рижия пират\". Любими стихотворения? Не са малко: \"Миг като вечност\", \"Балада за низшите чинове\", \"Константинопол\", \"Обичам те дотук\" и др. - Преди десетина години, след мой авторски рецитал в зала 7 на НДК, поиска думата за поздрав мой далечен познат - колега от някогашната ми работа в телевизията. И той разказа пред публиката удивителна своя случка. Имал драматично лично преживяване и решил да сложи край на живота си. Излязъл на балкона, вероятно с намерение да се хвърли от етажа, но там вятърът подмятал вестник, в който било отпечатано моето стихотворение \"Вземи се в ръце\". Видял познатото име на автора и се зачел... И стихотворението му въздействало да се откаже от мрачното си намерение. Този мой някогашен колега, на име Телериг, беше между най-добрите млади оператори в телевизията. Разказаната от него драматична случка ме развълнува дълбоко... - Мисля, че истинският поет може сам да повика вдъхновението си. Не вярвам, че малкото написани творби са белег на висока творческа самовзискателност. Ако природата ти е дала способност да изразяваш своите вълнения с думи - пиши, или както казват древните \"Нито ден без черта!\". Великият Ботев има само двадесетина гениални стихотворения, но той е създал и десетки страници огнена публицистика. Много от нашите класически поети имат сравнително малко по обем творчество, но това е поради ранната им гибел. А нашият Иван Вазов, както и Александър Пушкин, очевидно не е имал и миг творчески покой. А какво да кажем за чудесния поет и преводач на целия Шекспир, незабравимия Валери Петров? Познавахме се много добре и той ми беше висок пример за творческо самоотдаване. - Не съм чувал да прозвучат в нашия парламент думите \"българска литература\". В днешно време не заплашват с наказания поетите - просто ги обграждат с безразличие. Сега литературният ни живот е нещо като разграден двор, пренаселен от \"кандидати на славата\", а читателите непрекъснато оредяват. Това се отнася и до политиците. Слушайки словата им, стигам до извода, че значителна част от тях изобщо не четат книги. - Неслучайно има две думи за нашата България - родина и отечество. Значи: и майка, и баща. Нека небето ни даде сила и способност да бъдем истински нейни чеда - за да я спасим и издигнем в този несигурен свят. ", "date": "2019.08.23", "title": "Георги Константинов: Стихотворението е протегната ръка, вик за човещина"}
{"url": "https://duma.bg/valshebna-shapka-za-uma-kroi-ilon-mask-n198367", "text": "Дейността на специално учреденото от неуморния предприемач сдружение е насочена към създаването на имплантирани интерфейси, чиято цел е да съедини човешкия ум с машина. Креативните сътрудници на Мъск вече имат в актива си чип №1, предназначен именно за интегрирането му в мозъка, както и приложение за смартфон, което да го управлява и контролира. В бъдеще 48-годишният ръководител на SpaceX, Tesla Motors, SolarCity и редица други свръхуспешни световноизвестни проекти не изключва и пускането на \"магазин за апликации на ума\". А крайната му супер амбициозна цел е да осигури пълна симбиоза на човека и изкуствения интелект (ИИ). Хората най-после ще получат шанс буквално да се слеят с компютрите, но това няма да е задължително, само ако го искат, уточнява изобретателят. Само допреди месец почти нищо не се знаеше за резултатите от работата по начинанието, духовито наречено от експерти \"вълшебна шапка за мозъка\". Вече е ясно обаче, че дейността на Neuralink, в която се трудят близо 90 души, е финансирана със 158 милиона долара, от които две трети са инвестирани лично от Илон Мъск. На пръв поглед обяснението защо всъщност го прави е доста хуманно, логично и се свежда до няколко опорни точки. Онкологични заболявания, инсулт или инфаркт често предизвикват разстройства на умствената дейност, които може да доведат до деменция, симптоми на Паркинсон, Алцхаймер и др. За съжаление съществуват и немалко вродени умствени недъзи, придобити в резултат на нещастен случай или необясними, но нерядко срещани патологии. В Neuralink смятат, че лечението на подобни страдания е възможно с помощта на... чип. Човешкият мозък притежава лимбична система, отговаряща за първичните нужди, желания и емоции. Има и моторна кора, от която зависи мисловният процес. Като допълнение към тях от компанията на Мъск се стремят да създадат цифров слой на \"свръх интелект\". Хората вече са запознати и доста добре работят с нещо подобно благодарение на компютъра и смартфона, но скоростта на взаимодействието между модерните технологични джаджи и ума според експерти все още е доста ниска. Това се дължи на много обстоятелства, като най-разбираемото за широката общественост се свежда до факта, че по-голяма част от населението на Земята използва само два пръста, за да печата на клавиатурата на съвременните устройства. А бързината на информацията, постъпваща в мозъка, определено е по-висока заради спецификата на функционирането на зрението. Обаче намалената пропускателна способност ще ограничава възможността на човека да се слее с ИИ. Едва след като се намерят решения на проблемите, свързани със заболявания, засягащи умствените ни способности, ще се премине към търсенето на ключа за казуса по екзистенциалната опасност на умните машини, смята Мъск. Нашият мозък е съставен от около 100 милиарда клетки - неврони, кои имат много сложни форми. Общо взето, те се съединяват в голяма мрежа с помощта на синапс. В точките, където се свързват, предават един на друг информация, използвайки химични сигнали, наричани невромедиатори, появяващи се в резултат на импулс, известен като \"потенциал на действието\". Щом клетката получи достатъчно невромедиатори от един вид, се задейства верига от реакции, водещи към възникването на потенциала на действието, създаващ ток, разпространяващ се от неврона, който може да се открие, ако до него се постави електрод. А това ще позволи информацията, предоставена на невроните, да бъде записана. Всичко, което човек усеща, чува, чувства и мисли, е потенциал на действието, тоест, грубо казано, всичко се свежда до изблици на неврална активност. Целта на Neuralink е тези импулси да се записват и стимулират по-добре, отколкото това е възможно благодарение на съществуващи методи, без сериозна хирургическа намеса. Компанията на Мъск е създала чип №1 с размери 4х5 мм с 1024 електрода, като потенциалът му позволява количеството им да достигне 10 хиляди. Най-добрата система за стимулиране на мозъка на пациенти, страдащи от болестта на Паркинсон, разрешена от експертните служби на САЩ (FDА), борави с 10 електрода и е известна като Lead DBS. Любопитно е, че дебелината на чипа на Neuralink е близо 10 пъти по-тънка от човешки косъм. А за имплантирането на толкова фини електроди е направен специален робот. Защото е необходима изключителна прецизност за присаждането им, иначе съществува огромна опасност от повреда на някой кръвоносен съд в мозъка. А автоматизираната машина \"вижда\" всичко през микроскоп и с точност до микрон вгражда електрода, заобикаляйки всякакви деликатни миниатюрни места. За целта е необходимо да се направи отвор в мозъка с диаметър 2 мм, който се разширява до 4 пъти, като в прореза се поставя чипът, а след това отново се смалява до първоначалния размер. Но Мъск не уточнява как точно се случва това. Знае се обаче, че по този начин трябва да се вкарат 4 чипа, като от всеки под скалпа към ухото ще минават свръх тънки кабели, свързани към външно устройство, прикрепено зад слуховия орган. В тази високотехнологична джаджа ще има радиомодул Bluetooth и батерия. Обмяната на данни ще става с помощта на предавател. Самата система ще се управлява с помощта на приложение за смартфон. От Neuralink твърдят, че разработката вече е тествана върху мишки и са направени близо 20 опита да се интегрират имплантите, като в 87% от случаите операцията е минала успешно.", "date": "2019.08.23", "title": "Вълшебна шапка за ума крои Илон Мъск"}
{"url": "https://duma.bg/morski-i-planinski-syuzheti-razhlazhdat-v-galeriya-nyuans-n198356", "text": "\"Летни акценти\". Така непретенциозно и съвсем в духа на ваканционното настроение е озаглавила своята нова изложба галерия \"Нюанс\". Това е традиционната лятна експозиция на галерията, която организира и зимни акценти. До 8 септември на столичната улица \"Ив. Денкоглу\" 42 може да се видят 27 творби на знакови имена в нашата живопис, чийто пик в творчеството свързваме с 20-30-те години на XX век, но има и художници, например Дионисий Дионисиев, Петър Дочев и Светлин Русев, които са наши съвременници. Някои от творбите се показват за пръв път. Изложбата \"Летни акценти\" само на пръв поглед изглежда лежерна със своите морски сюжети - вълни, море, скали, с изгледите от Созопол и Балчик, както и китните планински пейзажи, но ако се вгледаме по-внимателно, тя предизвиква истинско удоволствие, защото припомня творчеството на някои автори, които нямат късмета да бъдат излагани толкова често като \"топ класиците\", но не им отстъпват по талант. От тези художници на първо място ще споменем големия майстор Петър Дочев, към когото галерията има особена слабост, когото няма да видим с неговите индустриални пейзажи или с късните му мрачни абстракции, а с един от неговите лирични пейзажи. Акварелът \"Къщи от Ловеч\" на другия ловчанлия Борис Данков е може би една от най-впечатляващите в изложбата, художникът е представен с още един горски пейзаж, изпълнен в характерния за него стил в акварела - постигане на силно наситен зелен цвят във всичките му нюанси. Към тази група художници бихме сложили и Кирил Йорданов, чиято маслена картина \"Край реката\" е нарисувана толкова ефирно, с такива лекота и мека нюансираност, сякаш е изпълнена с акварел. Към тях ще прибавим още двама автори - една от емблемите на Бургас - Дионисий Дионисиев с неговия \"Созопол\" и позабравения Иван Миланов (\"Буря\"). За ценителите най-атрактивен е Никола Танев, който е представен с две свои картини - впечатляващата по своята големина и наситени цветове в жълто, червено и оранжево \"Филипопол\", и с камерен изглед от готически град (без име), вероятно от Франция. Както и един от най-добрите ни маринисти Марио Жеков, като галерията е подбрала в унисон с лятната тема три маслени творби, типични за него - \"Вълни\" и \"Балчик\", и не толкова популярния за него сюжет - \"Църква\", както и 4 непоказвани досега гваша, с характерния за по-късния му период изчистен стил, с наситени цветове. Тук ще добавим и голямата \"Композиция\" с летящите хора на Димитър Казаков-Нерон.   Когато говорим за по-непознатата страна от творчеството на големите художници, трябва да отбележим Светлин Русев, чиито две \"Голи тела\", акварел, вероятно са от ранното му творчество, когато той рисува с почти академичен реализъм на рисунъка, изпълнен с виртуозна техника. Типичен за Атанас Михов обаче е изгледът \"Край София\", познат от други сезони в неговите картини, както и портретът на момиче на Тома Трифоновски, нарисуван в огнено червени, жизнеутвърждаващи краски. Зрителите ще се възхитят още на великолепния портрет на малко момиче от Ари Калъчев, \"Пейзаж\" от Борис Денев, Борис Стефчев с неговата замечтана мома на верандата и Стоян Василев с малко бижу - пасторална къщичка, озаглавена \"На село\", посочват от галерията.", "date": "2019.08.23", "title": "Морски и планински сюжети разхлаждат в галерия \"Нюанс\""}
{"url": "https://duma.bg/vitsparad-n198348", "text": "Купих си две нови обувки - оказаха се две леви. Едната е доста по-голяма, обаче са ми тамън. - Мило, действаш ми като дрога! - Ох, мило, толкова ли си пристрастен към мен? - Не, ма, струваш ми скъпо и ми съсипваш живота! - Как се нарича поза 97 в Кама Сутра? - Винетка! - Ела у нас… - Имаш нещо за ядене? - Родителите ми ги няма вкъщи. - Ще се върнат с ядене ли? Секс телефон за алкохолози: - Бавно изваждам ракията от фризера.. Какво става, когато пуснеш една чалга песен на обратно? Гърдите на певицата спадат и тя се прибира с рейса… - Ти какво? Сваляш ли ме? - О, не, не... - Защо не! Комфорт - това е, когато имаш телефон. Изобилие - когато имаш два телефона. Лукс - когато имаш три.  Блаженство - когато нямаш телефон. Единственият сигурен начин да се събудиш като собственик на \"Бентли\" е да си легнеш като собственик на \"Бентли\". Мъж и жена бутат колата към автосервиза. Мъжът, пъшкайки: - Обаче тоя, дето ми продаде колата, се оказа много прав. - В смисъл? - Ами, че не харчи много гориво... Българинът най мрази, когато е на гости и каже: \"Не ми сипвайте!\" и... да не му сипят! Съчинение на ученик от втори клас: \"Ние сме щастливо семейство. Татко работи, мама е красива, а когато се наспи, е и добра.\" - Ще се срещнем ли утре? - С удоволствие, но е толкова горещо. Да го отложим за есента? Веднъж топката срещнала зебрата и се влюбила в нея. Така се появили дините. Младо момиче пита баща си: - Тате, приятелят ми пита дали ще ни дадеш колата тази вечер? - Добре, но няма бензин. - А, нищо, ние и без това няма да я изкарваме от гаража. - Мило, какво искаш да зема? - Земи се разкарай! За да скрият лицето си от мъжете, жените невинаги трябва да носят було. Късата пола е много по-ефективна. Питат малкия Иванчо какъв ще стане, като порасне. Той казва: - Ерген, като чичо Гошо! Всички са в шок - най-вече жената на чичо Гошо! - Хайде да се оженим! - Не искам да се женя! Искам да ям! - Миличък! Хайде! На сватбата ще хапнеш! - Ало, аптеката ли е? - Не, офис. - Ма, аз набрах аптеката! - Бе, то и тука е пълно с капути, но все пак е офис!", "date": "2019.08.23", "title": "ВИЦПАРАД"}
{"url": "https://duma.bg/patuvat-oblatsi-kato-kervani-n198377", "text": "Творческата лаборатория на всеки автор е храм, в който екзистенциалната мъдрост поставя личността на различен пиедестал. При едни тя е приземена, реалистична, дори натуралистично откроена върху фона на отредената й битност. При други е обожествена, безплътна, зареяна в пространство и време. Орисана на безсмъртие, без ясна цел за съществуването си, освен да се откъсне от тегобите на делника в друго измерение. Но при трети тя е едновременно от плът и кръв, като надгражда съществуването си чрез силата на духа. Видимо изразена чрез досег с материалното, превръщано от нея в символи. Вплетени между минало и бъдеще, които са всъщност едно и също нещо върху плоскостта на вечността с корен в настоящето, от което черпи живителни сокове. И заедно с това: алегоричен отговор защо се раждаме и градим обществото всеки в предначертаната му канава, докато дойде неизбежният финал. Защото е ясно, че човек не се ражда само за да умре, а е носител на индивидуална орис, с която се откроява сред околните и все пак се слива с тях по силата на нравствените закони... Тези и още много теми са заложени в новата стихосбирка на Боян Ангелов \"Почти на поглед\", изд. \"Богианна\", 2019 г. Поетът отдавна е доказал чрез лирическото си дарование, че е сред водещите наши творци на съвремието. Че трайно и с философско постоянство търси смисъла на явлението \"живот\" в цялата му многоцветна безкрайност. Че перото му може да съчетае привидно дребното, мъничкото, уж незабележимото зрънце материя с полета на духа и така да открои божествения лик на Създателя, комуто всички принадлежим. Кой е той? Неизвестен космически разум, разжарил на планетата пламъка на еволюцията? Или собствената ни мисъл, чрез силата на която непрестанно се преоткриваме и загърбвайки постигнатото досега, нетърпеливо надничаме в идните векове? Неизвестно, но не това е най-важното. А хармонията между човеците. Любовта. Избраният път на личностното \"аз\" към идеи с възможност да се превърнат в красива реалност. Бунтовното смирение пред орисаната ни тленност. Полетът към небето, за да отключим тайнствените двери на космическата вечност. И едновременно - да смирим гордостта си под целувките на природата, на която сме всъщност непокорни чеда. И чиято мъдрост търсим винаги щом усетим, че сме само нейни временни гости. От чието лоно все някога ще изчезнем, за да дадем път на нови поколения. А когато настъпи този момент, тогава какво? Смъртта не би била жестока, ако укрия се от нея, но ако бягам без посока и без възвишена идея, вече е смърт наполовина. Щастлив не съм, не съм спокоен. И се разплаквам без причина. В унилия, обезгероен, оплешивяващ, скучен делник. (\"Селфи\") Поезията на Боян е ярко метафорична, житейски вярна, запомняща се. Тя е истинска награда за съвременния читател. За всички неспокойни хора от различни поколения, за които реалността невинаги е константна величина. И които чрез стиховете на Боян Ангелов усещат бунта на многопосочната мисъл. Търсеща отговори за терзанията на личността, с които тя се бори, усъвършенствайки собствената си идентичност в единството на тленното и безсмъртната мисъл...  И в този си сборник Боян споделя и привързаността си към родния край. Към историята и нейни значими люде. Доказан факт за всеки даровит творец е пъпната връзка между него като личност и мястото на предците. На детството, първите осмислени впечатления от битието и първите спомени, оставащи за цял живот. Остава и импресията от тези първи години, превръщащи се в постамент за изграждане и самоутвърждаване на личността такава, каквато ще бъде по-нататък в отреденото й време. Разбира се - и място, където залутаното във всемира съзнание ще се завръща пак и пак с най-чистото на света носталгично чувство: Тополите, напрегнати от слух, ще разберат защо е осияна вселената на пролетния пух, потънал в шепота на Луда Яна. Градът, разлистил своя светлопис, доказа правото си да посочи, че е тъждествен пролетният лист с нетленността на паметните плочи. (\"Панагюрище\") Още много може да се говори за достойнствата на стихосбирката. За дълбокия философски заряд, пулсиращ във включените по редовете творби. За аналитичното проникновение в душата на съвременника и неговото отношение към реалността такава, каквато е и каквато я усеща полетът на творческия дух в плоскостта на метафоричния паноптикум. Тук Боян Ангелов е разкрил до дъно и своята същност на поет с изпреварващо времето си светоусещане, надграждащо делника с дълбоко проникновение за нещата. Превръщайки материалното в красива многоцветна палитра, освободена от дребнотемие и тегоби. Облитаща планетата с красиви образни послания и несекващ извор от чувства в цялата гама между минорното и възторга. Между съмнението на изследователя и радостта на първооткривател, докосващ символиката на понятието Човек в безкрайното негово многообразие. Тук са и моралните скрижали на столетието, открояващи доброто от злото. Стойностното от мимолетното и значимото, поради което си заслужава да живеем, да усъвършенстваме самите себе си в хармонично единство с личността до нас. С множеството, удостоено с правото да мисли, т.е. да кове само бъдещето си така, както е повелил неговият Създател. Да, за сборника може да се говори много, но винаги съм казвал, че стиховете трябва да бъдат прочетени, а не преразказвани. Че прочитът ще донесе морално удовлетворение сред людете от различни възрасти, аз не се съмнявам. С \"Почти на поглед\" Боян Ангелов надраства сам себе си и се устремява към нови поетични пространства. А полетът на духа е най-значимата дарба, с която надареният творец се отличава от делничното множество, нали?..", "date": "2019.08.23", "title": "\"Пътуват облаци като кервани...\""}
{"url": "https://duma.bg/edinstvo-tvorchestvo-krasota-n198378", "text": "Тази година през август детската асамблея \"Знаме на мира\" отбелязва своя 40-годишен юбилей. Фестивалът на детското изкуство е по идея на Людмила Живкова и е подкрепен от ООН, ЮНЕСКО, УНИЦЕФ и други международни организации. Това е нещо уникално по своя замисъл - нова форма на дипломация и сътрудничество между държавите, но чрез силата на детското творчество и обединението на децата от цял свят. Една възможност много хора, закърмени с различна култура, да разберат, че независимо от различията съществува общ език на братство и солидарност, който е залог и надежда в бъдещето. През 1987 г. ООН удостоява \"Знаме на мира\" със званието \"Вестител на мира\".  Днес говорим за обединена Европа, за толерантност към другите. Но всичко това го имаше, дори в много по-голяма степен - обединен детски свят, още преди 40 години и домакин бе София.   В първата асамблея участват над 2500 деца от 79 държави. Първоначално е планирана като еднократна проява, но поради огромния интерес е взето решение да е на три години. До 1989-а има общо четири издания на фестивала. Най-големите български творци се включват в неговата подготовка.  Спомням си с какво вълнение ходех на проявите. Не само на първата, но и на следващите асамблеи. Един красив и пъстър свят. Рецитали, концерти, демонстрации, маскаради. В тези дни светът беше в София. Светът на децата.  Ходил съм през годините нееднократно на мемориалния комплекс \"Камбаните\" в едноименната местност в София. Това е символът на асамблеята. Камбани от цял свят, които се бият само от деца. Знаете ли каква сила има в такива камбани, звънящи от детска ръка?   След това дойдоха \"промените\" и всичко се промени. Най-вече мисленето на хората. Какво единство, какво творчество, каква красота... Егоизъм, издигане в култ на парите и материалното, изкуствените и доста принизени стандарти за \"красота\".  Поздравления за Евгения Живкова, че през 1999 г. възстанови асамблеята и оттогава поддържа пламъчето й живо. Глътка надежда в този твърде несигурен, груб и разделен свят.  Глътка надежда и в живота на нашите деца. Които твърде рано се сблъскват с реалностите на живота и единството, творчеството и красотата се превръщат в подменени понятия.  И никакви съвременни проекти, чиято основна цел е усвояване на средства, не могат да стъпят и на малкото пръстче на асамблея \"Знаме на мира\".  Днес срещу парк \"Камбаните\" е издигнат Бизнес парк. Каква ирония! Обаче съм сигурен, че никой не може да спре звъна на детските камбани. И вярата в единството, творчеството и красотата. ", "date": "2019.08.23", "title": "Единство, творчество, красота"}
{"url": "https://duma.bg/44-razkaza-i-sententsii-ot-gradinata-na-epikur-n198352", "text": "Петнайсетото заглавие от \"Философия за всеки\" на издателство \"Милениум\" вече е на пазара. Поредицата цели представянето на различните схващания на мъдреците през вековете по достъпен начин, който е интересен и за любителите, и за професионалистите в сферата на познанието. Авторката София Петрова този път изненадва читателите с \"Епикур и удоволствието като добродетел\". Идеите на мъдреца оставят дълбоки следи в културната история на човечеството и предопределят превръщането им в цялостен модел на живот и поведение. Томчето събира най-важното от възгледите на древния философ, разпределено в 44 разказа за него, и избрани сентенции от произведенията му. Епикур (341-270 г. пр. Хр.) е автор на над триста философски произведения, от които до нас са достигнали само фрагменти, цитирани от по-късни последователи. Първоначално Епикур се приобщава към школата на платониците и следва основните принципи на Демокрит. С времето обаче отхвърля метафизиката на своите предшественици, изгражда собствена обективна етика и формулира егоцентрична морална философия, в която отделният човек е сферата на моралното начинание. Основен закон в тази система е принципът за единството на природата и човека, които са единно цяло, защото се подчиняват на едни и същи закони. Школата на философа се помещава в просторен парк, познат като Градината на Епикур, организиран на изцяло демократични принципи. На входа й стоял надписът: \"Страннико, тук е върховното благо - удоволствието\". В това е генезисът на представата за удоволствието като добродетел, която става основен принцип на учението му. -------------- Човек не развива сила и мъдрост, когато е щастлив във връзките си всеки ден. Прави го, като преживява трудни времена и се справя с проблеми. *** Ако малкото не е достатъчно за теб, значи нищо няма да те задоволи. *** Ако оформиш живота си според природата, никога няма да бъдеш беден; ако го правиш според мнението на хората, никога няма да бъдеш богат.  *** Богатството не носи утеха, а само видоизменя нашите грижи. То не се състои от това, което имаме, а от това, което ни радва. *** Имай винаги повече разум, отколкото гордост. *** Не разваляй това, което имаш, мечтаейки за онова, което нямаш; запомни, че това, което имаш сега, някога е било сред нещата, за които само си се надявал. *** Не си струва да молиш боговете за онова, което сам можеш да постигнеш. *** Питай себе си всяка вечер: какво добро направих днес? *** Смъртта не е страшна сама по себе си, страшна може да бъде мисълта за нея.", "date": "2019.08.23", "title": "44 разказа и сентенции от Градината на Епикур"}
{"url": "https://duma.bg/lavitsa-n198351", "text": "\"ШЕГА\" от Янис Палавос издава \"Колибри\" в превод на Иван Генов. Тематиката на 17-те разказа прескача от двете страни на тънката линия между живота и смъртта, надеждата и отчаянието, истинската любов и фетишизма. Самоотвержеността и обичта се противопоставят на грубия материализъм, патриархалните нрави на село - на обезличаването в града, където човекът до такава степен е издигнал предметите в култ, че неусетно самият той се превръща в предмет. Палавос описва необикновените страсти на гърците от родния си край, но и безответната любов на един млад италианец, и мрачното отчаяние на емигрантите от Близкия изток, захвърлени от съдбата в непознатата за тях Атина.  \"K-POP РЕЧНИКЪТ\" от Усун Канг издава \"Locus\" в превод на Теодора Стоянова. Книгата събира 500-те най-важни думи и изрази от корейската поп култура, включвайки и точното им произношение. Тя обаче не е обикновен речник. Целта й е да покаже значението на думите в контекста на к-поп културата, защото без културния произход те си остават загадка. Всеки любопитен читател може да използва изданието за бързи справки или като учебно пособие. То е подходящо за току-що запалилите се по к-поп и корейски драми; за тези, които не разбират езика, а много искат да бъдат част от фенската общност; за опитните почитатели, които желаят да разширят речниковия си запас. \"ЛЕБЕДОВА ПЕСЕН\" от Робърт Маккамън издава \"Изток-Запад\". Земята е опустошена от ядрена война между САЩ и Русия. Слънцето се е превърнало в бледо петно върху вечно покрития с облаци хоризонт. Цялата планета бавно, но неумолимо замръзва в обятията на ядрената зима. В този загиващ свят броди и нещо по-страшно от студа, по-смъртоносно от радиацията и по-лошо от анархията. То е древно и могъщо, има много лица и жадува да подчини всички оцелели, а после да танцува на гробовете им. И единственият, който може да го спре, е едно дете с необикновена дарба. Романът е отличен с \"Брам Стокър\" и номиниран за Световната награда за фентъзи.   \"ДНИ И НОЩИ С JUDAS PRIEST\" от Кей Кей Даунинг и Марк Еглинтън издава \"Сиела\". Мемоарите на бившия китарист, написани в съавторство с журналиста, разкриват шокиращата изповед на хеви метъл \"свещеника\" за създаването на една от емблематичните банди в историята на твърдата музика. В своите спомени Даунинг описва съперничеството, съдебните дела, скандалите, секса и наркотиците, насилието и най-вече свободата, които съпътстват групата през годините. Откровен и обективен, той признава своите грешки, но и не спестява нищо нито на другите музиканти от бандата, нито на конкурентите от други групи като \"Айрън мейдън\".", "date": "2019.08.23", "title": "Лавица"}
{"url": "https://duma.bg/pardon-n198349", "text": "ЛАФ НА БРОЯ За да преживееш, трябва да работиш всеки ден, за да забогатееш, трябва да измислиш нещо друго. КОЛЕЛОТО ЗА ЛЕТИЩЕТО - Какво става с теб? Чух, че нещо не си бил добре. Вярно ли? - Остави! Чувам гласове, дето ми говорят, и никой друг не ги чува! - Ми, иди на лекар! - Ходих. Предписа ми лекарство, ама нещата се влошиха. - Как така? - Пак чувам гласовете, обаче сега фъфлят и нищо не им се разбира! ДОКТОР СПАС И НЕГОВИТЕ ПАЦИЕНТИ ХРАНАТА, КОЯТО Е ВРЕДНА Доктор изнася лекция пред голяма аудитория в Оксфорд: - Храната, която ние поставяме в нашите стомаси, ни убива постепенно от години. Червеното месо е пълно със стероиди и боя. Безалкохолните напитки разяждат лигавицата на стомаха. Китайската храна е заредена с мононатриевия глутамат -  вкусът, който убива. Трансмазнините и холестеролът са катастрофални и никой от нас не осъзнава дългосрочните вреди, причинени от микроби в нашата питейна вода. Но има едно нещо, което е най-опасното от всички и повечето от нас вече са го опитали или ще го ядат. Може ли някой тук да ми каже каква е храната, която ни причинява най-много мъка и страдания в продължение на години, след като я изядем? След няколко секунди 70-годишен мъж от предния ред вдигнал ръка и тихо казал: - Сватбената торта. Рубрика: ДЖЕЗВЕ Продавам два сафрида (35 г и 54 г) на себестойност: - бензин - 20 лв. - болничен, за да отида за риба - 50 лв. - 3 скъсани чепарета с тежести - 9 лв. - спукана гума, демонтаж и монтаж - 18 лв. - автомивка след риболова - 12 лв. - глоба за превишена скорост - 20 лв. (платих ги \"на ръка\" и така икономисах от акт 30 лв.) - джобни на жена ми - 100 лв. (за да си трае) Всичко: 229 лева. ПАРДОН - Чук-чук! - Кой е? - Заплатата! - Оooo, заповядай! Настанявай се удобно! - А, няма нужда, аз така, за малко съм тук... ФОЛКБИТАК Истинската жена е позитивна. Винаги гледа напред. Дори когато паркира! ПЪРВА ЧАСТНА, ВТОРА ГЛУХА Често хората, дето имат талант в дадена област, не са добри в друга... Малцина сме тези, дето сме еднакво зле във всичко.", "date": "2019.08.23", "title": "ПАРДОН"}
{"url": "https://duma.bg/balgariada-n198376", "text": "Читателю великодушен, прости ми! История българска разказах в рими. В мерената реч реших да я възпея, доколкото мога и както умея. С моя скромен и непретенциозен стих от историята частичка споделих. Благодарен съм на Господа, съдбата! Точно те ми направляваха ръката. Пред народа свой смирен благоговея! Нашата история е епопея! И не смятам аз от никого да крия, че България за мене е магия! Ще разкажа аз само сърцевината, там е скрита истината, същината. Времето безспир епохи цели ниже... Народи велики неуморно движат... Появяват се и чезнат от Земята и на всички тях еднаква е съдбата – да се раждат във величие и слава, а накрая да горят в руини, лава. Но народа наш е сякаш богоизбран, в мирни дни и във времена на люта бран, тъй както от началото се е зовял и днес зове се, жив е и не е умрял. Знаят го небето, земните угари, първите хора Господ кръстил Булгари. Историята страници къса, жалко, но истина се разбира и от малко. Вечни са творенията на Господа! Това е истината, дами, господа! 2 Живял народ прекрасен и най-възвишен, дъха на Бога в гърдите му е дишал. Богът Слънце и Небе му бил бащата, майка му била Богинята, Земята. Тез деца Вселената си изпроводи начало да бъдат на всички народи. Убоги, Ора, Деца на Бога-Майка, на човечеството те са първа гайка. Носители на божествена духовност, те Бог питали за своята виновност. Защо тук заточени са на Земята като рожби на греха на божествата? И разгневили своите родители, преминали по пътища мъчителни. За любопитството им непризнателно заляло ги небето най-старателно. Когато водата стигнала до гуша, призовавали и молели за суша. Земя, Небе, не искали да слушат. С вода решили децата да издушат. Е, таз история знае се от всички. Аз ще кажа отговорно, не в кавички, не знам за зле ли е било или добре, но случило се всичко туй в Черно море. В Стария Балкан и тук в земите родни първо бродили са хора богородни. Все пак Бог смилил се над чедата свои, от дървета по-големи от секвои, сковали лодки, кораби и салове за да открият новите си домове. Човеците тъй бързо се разселили и на земите нови се поселили. Така божествените, славни българи се превърнали в номади и чергари. Но всяка група търсела, избирала, на прекрасно място държава зидала. Формирали се народи най-различни върху основа здрава, родствена, лична. 3 А когато тука се отлял потопа диви коне с копитата затропали. Растителност избуяла буйна, сочна. Усмихнала се Земята непорочна. Завърнали се синове горделиви и полетели върху конските гриви. Хората намерили приятел вечен, сдружили се с коня, изковали меча. Появил се и Херос - славният герой, зверовете, враговете съсичал в бой. В степи, в планини, сред морета и гори българският огън не секвал да гори. Създавали се кралства и империи, строяли се дворци със златни двери и чезнела божествеността на хората, богатствата им станали опората. Цивилизовал се светът, но озверял, скрил се Бог при хора-варвари с морал. Българи - скити, сармати и алани и много други били богоизбрани. Тюрки и хуни, авари и хазари, препускали бясно през степите стари. Готи и гали, гепиди и германи, сразен бил Рим след векове на тирани. Гърци и римляни подобно на свраки грачили грозно: “Всички вие сте траки”. Това означавало варвари диви, завиждал света, че сме горди, щастливи. От племена, народи, станало каша, нека се върна на история наша. Предания разказват за отец велик, в степта откърмен от сърна в размирен миг, години триста растял неговия ствол, наречен в \"Именника\" кан Авитохол. Към майката родина канът търсел брод, произлизал той от Дуло - най славен род. 4 Силен, смел и мъдър - на Бога бил любим, прародината си търсел неустрашим. С Атила, казват, били като близнаци, в тях шамани виждали небесни знаци. Предводители, войни, мъже сурови, за род и чест на всичко били готови. Единият е водил хуните страшни, другият проводил българи безстрашни. Български конници препускали без страх и при Авитохолов син – Ирник(Ернах). Велик и могъщ е българският корен, това го вижда и поглед най-злосторен. Колело е историята, кръговрат, живеят хората днеска, а утре мрат. От просяк до царя си тръгват без възврат, Велика България родила Кубрат. Препускали войните му без да се спрат и бранели своята държава и град. Били жестоки и размирни времена, тюрки, хазари, авари, куп племена, напирали бясно и от всички страни, притискали българите много врази. На север от Черно и Азовско море, в годината шестотин тридесет и две, успял Кубрат, със свойте оногури, да, да създаде Велика Оногурия, с главен град и столица Фанагория, това е Стара Велика България. Син на Албури, племенник на Органа, Кубрат се превърнал в лъжица голяма за авари, хазари, за тюркски каган, племената български сплотил този кан. А брат му Шамбат Кий дори създал оба и в чест на род Дуло нарекъл Дулоба. На негово име наречен е Киев. Българският път къде ли не се вие. 5 Но след смъртта на Кубрат, великия мъж, синовете му се пръснали изведнъж, нарушили те бащината заръка и станали жертва на тежка разлъка. Най-големият син Батбаян(Безмера), приел хазарската власт, сила и вера. Котраг се заселил по Волга и Кама и отново създал държава голяма, съществувала дълго в радост, в неволи. Края и сложили татаро-монголи. Кубер пък стигнал Македонско, Битоля. Аллцек влязъл в ботуша на Италия. Най-важният за нас трети син - Аспарух пренесъл в бъдещето българския дух. И от бесарабската област Онгъла българска орда Византия погнала. Аспарух постигнал отколешният блян да се върне българинът в родния храм. Стремлението му не било случайно, в прародина свята завърнал се трайно. Със своите българи уногундури, преминал през летен зной и зимни бури, в шестотин осемдесет и първо лето на юг от Дунава завладял полето. Византия признала старата страна, имало България от преди това. Сключили гърци хитро съглашение за български щит срещу нападение от многобройните варварски племена – личи си от Изворите всичко това. Но дошла седемстотната година, в погранична битка с хазарска дружина, пронизан от стрела, погинал Аспарух, на Тангра, на Небето, предал своя дух. Изгрял на небосклона синът му Тервел, досущ като баща си - умен, горд и смел. От християни тачен Мавроубиец, спасил Европа от ислям кръвопиец. 6 Вярата трябва да ни прави по-добри, а не в нейно име да се водят войни. Защото вярата е птица свободна, любов я окриля, човечност огромна. Това бил разбрал и кан Тервел – мъдрецът, света тук спасил на араби от мечът, за светец го признал християнски канон. В скалата изсекли победител на кон. След Тервел настанали тежки години, редували се ханове с нощи и с дни. От Кормесий, Севар, Кормисош, до Паган, дошъл реда на кан Телериг и Кардам. Историята стигнала до Страшний Крум, разширил България със сила и ум, вдигал наздраве с Никифорска кратуна, прокарал закони не само на дума. Изводът прост бил: \"Като не искаш мира, на ти, глупако, мойта остра секира\". Крум щял да превземе дори Цариграда, но Смъртта му изпяла сетна балада. В момент най-решителен, пред вражия двор, поличбата зла довела до заговор. Извършва се цареубийство сакрално, а щяло да стане нещо епохално. Голямата му мечта умряла с него, бленувал с цяла душа, с огромно его: Право в сърцето на Константинопола да забият българите копията. Отровен, удушен, от болест починал, едно ясно било: Крум Страшни погинал. България раждала юнак след юнак и на престола се възкачил Омуртаг. Затуй, че били сме сила стремителна, свидетелства дейността му строителна. Сгради, църкви, дворци, каменни надписи, 7 към бъдеще мостове правил. Спомни си! Философът строител гледал напреде, да го помнят искал и след дъх последен. След Маламир и кан Пресиян - витяза изгряла звезда - Борис Михаил - княза. Приел Християнство, прокарал култура, за четмо и писмо, и литература. Солунски братя създадоха азбука, духовността дойде, на двери почука! Князът жадувал образовани мъже, приел ги с отворени сърце и ръце. Само където изтрепал родовете, стари, езически, без милост в сърцето. Наложил Христа със силата на меча. Дали грях е? Това Бог знае, човече. Извадил дори на сина си очите, душата гори и в църковна обител. Всяко добро дело върху пепел лежи, грехът броди смело сред нашите души. Човек мъдро избира по-малкото зло, но си тегли синджира след всяко добро. Добро за един е, а за другиго не, съвестта манастир е, където поне тлее надежда за любов благородна, а душата моли за прошка Господна. Единствено Бога нас може да съди и в адска бърлога навек да пропъди. Когато пред Него човек се изправи, дали всяко зло ще прости и забрави. Затова князът, не намерил утеха, в манастир облича монашеска дреха. Разбрал, че човекът на Земята е гост, до смъртта се отдал на молитва и пост. На престола застанал третият му син – Симеон Велики, царя неповторим. Разширил България до три морета, 8 спечелил ни той на света пиетета. В Преславска и Охридска книжовна школа, азбука Кирилица гордо набола. Настъпил книжовен и културен подем, който с гордост голяма Златен век зовем. След това при Петър настанал тежък век. Завоевател не бил, а мирен човек. Недоволството срещу Дълбокия мир до въстания довело, наместо пир. Неуспешни били войните с маджари. Разбунтували се размирни боляри. Притъмнели съвсем небесата сини. Княз Светослав нахлул от руските блини. Благата земни и целия келепир били за властта и духовния клир. Горкият народ, с участта му проклета, вече не щял на феодалите гнета. Средите онеправдани и немили родили мъдри и дръзки богомили. Техните възгледи и смели идеи се превърнали в Европейски модели. Патарени, албигойци и катари са били всъщност богомилите стари. Та богомилската ерес и структура е основа на възрожденска култура. Византия използвала всичко това и овладяла половината страна. Не се предали комитопули горди. Воювали смело със своите орди. Давида, Арона, Мойсея, Самуил – достойни синове на Никола боил. След смъртта на първите трима, през пролет и лято, през есен и зима, цар Самуил с армия непобедима освободил източната половина. Но проклети нека са предателите! 9 Зарад тях погиват съзидателите. Превели тайно Българоубиеца по тъмните пътеки на Беласица. И в гърба на Самуиловото войнство Василий постигнал най-подло геройство. Когато видял ослепен своя елит от удар внезапен умрял царят комит. На Първа Българска държава дошъл край. Почнало византийското иго, комай, траяло сто и седемдесет години. Непосилно тежки били, несравними. Но българите били непримирими. От слепи, незрящи станали пак зрими. Делян, Войтех, Бодин, богомил Василий отдали и последните си сили и със саможертвата си за свободата духа народен повдигнали в страната. А с въстанието на Петър и Асен зора зазорила на ден освободен. От Търновграда духът на свободата политнал смело със силата крилата. Но предател Иванко по тъмна доба пронизал с меч Асен в царската му роба. Същата съдба споходила и Петър. Над страната пак надвиснал черен Петър. За малко Византия пак да пороби. Не щяла свободни българи, а роби. Но съхранен останал българският блян. На престола се възкачил цар Калоян. Въстановил българска слава и блясък разбивал византийците с гръм и трясък. Мразен жестоко от всеки византиец, нарекли го Кучето, Гръкоубиец. Константинопол паднал под рицарска власт, създала Латинска империя със страст. Усетил надвиснала нова угроза, 10 Калоян предложил мир в учтива проза. Но алчния и дързък рицар Балдуин нападнал, мислейки се за непобедим. Гегата на Калоян сринала с грохот войска на четвърти кръстоносен поход. Това било нечувано събитие. България била в подем, в развитие. Той сключил и \"уния\" с римския папа, царската корона му била призната. Но отново в успеха предател се крил. Калоян бил измамен от злия Борил. Жесток, некадърен, измил си ръцете, в огъня хвърлил богомилите клети. Прогоненият син на стария Асен в далечните руски земи бил възвестен. Когато се върнал настанал светъл ден. Борил бил ослепен от цар Иван Асен. Един от най-великите държавници, мъдри дипломати, военачалници, които историята ни познава, да сведем глава в негова чест и слава. Примерът му трябва да ни заразява. Еталон за всяка човешка управа. Всяка една хроника го възхвалява. Величието му навеки остава. Нека само накратко да си припомним постъпката му с алчния деспот Комнин, нарушил мира и нападнал страната. Но при Клокотница получил отплата. Иван Асен постъпил великодушно, пленената армия пуснал радушно. Този мъдър владетел за мир жадувал, с дълбока почит всеки го поменувал. Той бил сякаш от съвсем друга планета, ярко блестял със светлина на комета. Миналото, казват, учи настояще как уверено да крачи към бъдеще. 11 Но забрави ли се това що е главно, зле научени са уроците явно. За жалост една птичка пролет не прави. Народът е стадо от овце и крави. И колко е важно какъв е пастира. Добър или лош все накрая умира. И старата песен започва на нов глас. Вместо думата \"ние\" звучи само \"аз\". Търпелив народа зачакал нов витяз. Боляри се вкопчили отново за власт. България губела своята слава. От могъща станала бедна държава. Измъчен народа от тежки неволи бил окован във феодални окови. Борби се водили за един и друг цар, накрая му писнало на бедний свинар. Ивайло се казвал и армия събрал и справедливост на всички взел, че раздал. На византийци и на орди татарски. Също на алчните мераци болярски. Но оцелява се трудно в змийско гнездо, сложили прът и в неговото колело. Било невъзможно с феодалния гнет да се пребориш дори с огромен късмет. България се разпокъсала на три: Добруджански, Търновски, Видински земи. На Балканите таквиз били съдбите, разпокъсани си пазели хазните. Всеки се свирал в своята дупка тясна. Османски турци дошли със сила бясна. Средновековният монах Исай Серски пише и плаче от пълчищата зверски: Никога ухо не е слушало или око не е виждало таквиз неволи. Никога подобни тежки злочестини не е имало по тези покрайнини. Както ято птици, летящи в небето 12 така от турци почерняло полето. Избивали всичко живо без жал, до крак. Над Балканите се спуснал вековен мрак. Земя опустяла, погинали люде. И по-лошо сякаш не могло да бъде. И нямало ни княз, ни вожд, ни владетел, който да стане спасител, благодетел. Сърцата смели на доблестните мъже от страх умрели, увиснали на въже. Тела, кости от ятаган накълцани. Живите били изядени от вълци. Грабители скверни на вяра и живот на всеки \"неверник\" наденали хомот. България имала огромна слава на книжовна и просветлена държава. Много българи и образован народ зад граница открили по-добър живот. Там те разнесли за робството мълвата и палнали на духовността искрата. А тук в теглото си народа мъченик излял в народни песни духа си велик. В анонимната поезия народна се пази българщината самородна. Вяра, народност, култура, език и бит са съхранени в песен, легенда и мит. Момчил войвода, Иван Шишман, Евтимий народа възпявал чрез песни любими. Вятърът свирел за родните юнаци с безстрашни сърца и големи мустаци. България горда била, че родила мъжища бойци с Крали Марковска сила, образовани люде и книжовници, големи, мъдри, велики духовници. Дори и децата там в майчиния скут, юнашки били кърмени, без страх, без смут. Дете Дукадинче, дете Голомеше, Секула детенце османци громеше. 13 Страшни хайдути и жени воеводи турчина свиреп не можа да пороби. Навек ечи непобедимото слово на гордия планинец балканджи Йово, останал труп, но скъпа вяра опазил, достойнство, чест и род докрай не погазил. Надежда искряла в този тежък хомот помощ да дойде от руски братски народ. Но преди това бая вода изтекла и хиляди съдбата на смърт обрекла. Чавдаровци, Страхиловци, Стояновци, Жельовци, Радановци и Вълчановци, хванали гората и сбирали чети, да найдат свободата били заклети. Негодувал народът и често въставал и на черкези справедливост раздавал. Животът човешки се бързо минува. Цели пет тежки века робство върлува. Но в мъки, в неволи човеци израстват. Та нали и Христос на кръста бил разпнат. Вярата в Господ за пореден път била спасителен мост от героични дела. Заредили се люде ярки кат слънце, в народа пробуден посяли те зрънце. От уста на уста вървяла мълвата, че на свободата се вижда зората. Каравелов, Раковски, Стефан Караджа, Хаджи Димитър, Бенковски, с цяла душа, бленуват свободно Отечество славно, това ги терзало основно и главно. Филип Тотю и Панайот Волов с чети тръгнали смело срещу турци проклети. Левски и Ботев – великите синове, свободна България вовек ще зове като пример за дух, саможертва, слава. Тяхното дело не ще знае забрава. И братска Русия на дядо Ивана 14 със своята роля велика, голяма. Безкрайно много жертвали своя живот за свободата на един велик народ. Българийо млада, Българийо древна, от гордост направо ми идва да ревна, защото си жива и още те има, Българийо скъпа, Родино любима!", "date": "2019.08.23", "title": " Българиада "}
{"url": "https://duma.bg/kravta-na-pelikana-shte-otkrie-programa-horizonti-na-venetsianskata-mostra-n198354", "text": "Немско-българският филм \"Кръвта на пеликана\", заснет изцяло в България и с голям български екип през лятото на миналата година, ще има своята световна премиера на Международния кинофестивал във Венеция, като на 28 август ще открие паралелната програма \"Хоризонти\". През септември филмът ще продължи успешния си фестивален път със специална прожекция на престижния филмов фестивал в Торонто. По червения килим във Венеция, заедно с немската актриса Нина Хос, носителка на \"Сребърна мечка\" от Берлин, ще минат две млади български актриси, които изиграват главни роли във филма. Катерина Липовска на 7 години и Аделия Оклепо на 11 бяха избрани след продължителен кастинг и постигнаха забележителни изпълнения под режисурата на Катрин Гебе. Във филма участват и утвърдени български актьори Яна Маринова, Димитър Баненкин, Гергана Змийчарова, Албена Колева. \"Кръвта на пеликана\" е емоционална драма, която разказва за треньорката на полицейски коне Вибке и взаимоотношенията й с двете й момиченца, осиновени от България. Още с първия си филм \"Нищо лошо не може да се случи\", който участва в програмата \"Особен поглед\" на кинофестивала в Кан, режисьорката Катрин Гебе демонстрира интереса си към темите за корените и проявлението на доброто и злото и свободната воля у всеки човек, които в \"Кръвта на пеликана\" достигат нови дълбочини в измерението на детската психология. Филмът е подкрепен от телевизионния канал ARTE, Хамбургския филмов фонд, Националния филмов център и международния фонд \"Евроимаж\". \"Мирамар филм\" (\"Дзифт\", \"LOVE.NET\", \"Вездесъщият\") е продуцент от българска страна, научи ДУМА от Мила Войникова.", "date": "2019.08.23", "title": "\"Кръвта на пеликана\" ще открие програма \"Хоризонти\" на Венецианската Мостра"}
{"url": "https://duma.bg/neshto-gordo-imashe-v-sadbite-ni-n198370", "text": "През лятото на 1949 г. Съюзът на българските писатели организира в старопланинското градче Своге 45-дневен курс за млади литературни творци. Пристигахме направо от бригадирските обекти на Копринка и Димитровград, от строящите се далекопроводи и железопътни линии, от кооперативните поля, от университетските аудитории. Всички носехме загара на горещото българско лято. Своге стана първата младежка литературна столица. Едни от нас вече бяха с пъстри биографии. Давид Овадия беше участвал (и не само той) в антифашистката борба и наскоро бе издал първата си стихосбирка \"Партизански дневник\". Тук бяха Атанас Наковски, Борис Крумов, Васил Колевски, Василка Хинкова, Владимир Голев, Вътьо Раковски, споменатият Давид Овадия, Дешко Дешков, Димитър Ненчев, Димчо Маринов, Добри Жотев, Здравко Петров, Иван Димитров, Иван Радоев, Иван Рудников, Йордан Милтенов, Илиана Георгиева, Илия Димитров, Йордан Русков, Климент Цачев, Любен Станев, Людмила Исаева, Найден Вълчев, Никола Запрянов, Никола Тр. Николов, Николай Соколов, Николай Цонев, Орлин Орлинов, Петър Алипиев, Пламен Цонев, Росен Василев, Серафим Северняк, Слав Г. Караславов, Стаменка Христозова, Станка Пенчева, Стефан Поптонев, Стоян Етърски, Тоно Лазаров, Усин Керим, Христиана Василева, Христо Сантов, Христо Черняев, Цветан Цветанов, Цветан Росен. Отговорник на литературния ни курс беше Яко Молхов. Всеки ден имахме интересни занятия. Разговаряхме за художественото майсторство в различните жанрове, четяхме творбите си и ги обсъждахме. Професор Георги Цанев ни говори за българската литература след Освобождението. За изграждането на творческата личност и за творческия процес чухме спонтанно бликнали мисли от Орлин Василев. Ламар сладкодумно ни разказа за Гео Милев, а Христо Радевски - за Смирненски. Стоян Каролев сподели с нас размисли за изкуството и литературата. Оживени разговори имахме с Никола Фурнаджиев, Георги Караславов, Младен Исаев, Борис Делчев, Калина Малина, Камен Калчев и други, които ни посетиха. Помня как с напевния си глас Димитър Полянов ни описа своя творчески път. Беше ни любопитно да чуем от устата му стихотворение, написано под силното влияние на \"Моята молитва\" от Ботев. Старият пролетарски поет тогава живееше последните си години. Срещата му с нас го трогваше, той се вълнуваше и в тихата му усмивка имаше нещо детско. Една от най-интересните ни срещи беше с живия класик на българската литература Елин Пелин. Чакахме го дълго в определения ден. Пусна се слух, че е пристигнал в Своге..., но при нас го нямаше. Няколко души тръгнахме да го търсим. Сърцата ни биеха учестено при мисълта за срещата ни с големия писател. Предварително изпитвахме известна неловкост. Аз скришом оглеждах износените си дрехи и прашните си, почти скъсани обувки... Открихме го в една малка кръчмица в края на Своге. Той не беше сам. Заедно с Александър Балабанов бяха седнали край маса с две чаши, пълни с вино. Елин Пелин ни посрещна усмихнат, стисна ни съвсем естествено и непринудено ръцете и каза: \"Сядайте!\" Смущението ни изведнъж се изпари. Великият писател излъчваше необикновена простота и сърдечност, предразполагаше веднага за сладка раздумка. Професор Балабанов беше със запретнати крачоли (единият малко по-нагоре), тъй като, щом пристигнали в Своге, първо, по думите на Елин Пелин, отишли за риба на Искъра. Балабанов настоявал и Елин Пелин не можел да откаже на приятеля си. В кръчмата те чакаха да се опържи рибата. За Александър Балабанов бяхме чували много весели истории и затова не ни учуди желанието му да отидат именно за риба. Той седеше вътрешно неспокоен и със зачервено лице. И двамата ни увериха, че ще изпълнят обещанието си към курса на младите писатели, макар че Елин Пелин с присъщата му скромност казваше: \"Не може ли без мене?\" или \"Какво мога да ви кажа аз?\" Още там, в кръчмата, чухме от него ценни мисли за художественото творчество. Той ни спомена и имената на стари приятели, с които е дружил, спомена и за някои отдавнашни литературни спорове. Това, че Елин Пелин лесно премахна разстоянието между себе си и нас, ни окопити и ободри. Бавния му глас, вглъбен, мек, търсещ точния израз, сякаш чувам и сега. Големият писател, някак бавен и едър, поуморен от живота, напомняше за едно непрекъснато трудолюбие, осенено от грамаден талант. Нищо не звучеше или не изглеждаше изкуствено у Елин Пелин. Разбира се, той и Балабанов се срещнаха с всички от нашия курс. Разговорът премина оживено, с много зададени от нас въпроси. Елин Пелин отговаряше задълбочено, просто и духовито. Каза ни как е написал \"Гераците\", \"Земя\" и \"Андрешко\" и кои са многобройните му псевдоними. Той сподели и трудностите си във връзка с романа, който тогава пишеше. За свои учители смяташе Тургенев, Мопасан и Алфонс Доде. След срещата всички си направихме снимка. ...Дните се нижеха бързо. В следобедите трябваше да почиваме, но не бяхме свикнали на това и излизахме от сградата на старата гимназия \"Отец Паисий\", където беше общежитието ни, и кръстосвахме из Своге. Или се къпехме в Искъра, който тогава беше много чист, и пак продължавахме да спорим и да откриваме литературни истини. Лятото сипеше жар над Стара планина. Наоколо силно миришеше на топли планински билки и на смола от траверсите по моста над Искъра. Синият параклис все така стоеше между линията и реката на малкото си хълмче. Ние не бяхме свикнали да бъдем на едно място. Призивните свирки на влаковете ни напомняха, че ни предстои път.", "date": "2019.08.23", "title": "Нещо гордо имаше в съдбите ни..."}
{"url": "https://duma.bg/bosiyat-imperator-sas-svetovna-premiera-v-toronto-n198355", "text": "\"Босият император\" е драматична комедия, която разказва за краля (Петер ван ден Бегин), лишен от короната си след разпадането на Белгия. Негово величество за малко не се разделя и с живота си по време на нещастен инцидент в Сараево. Събужда се в санаториум на острова на Тито в Хърватия. Там се налага да осъзнае сериозността на промените, довели до разпадането на Европейския съюз. Той разчита на помощ от своя антураж (Люси Дебе, Бруно Жорис, Титус де Воогт), а и от една нова приятелка - очарователната гостенка Лейди Лиз (Джералдин Чаплин), за да се справи със собственото си объркване и с авторитарния директор на санаториума, доктор Ото Крол (Удо Киер). В един момент се появява и делегация от Виена, водена от д-р Илзе фон Щрохайм (Джералдин Чаплин), начело на националистическата \"Нова Европа\". Тя обявява гръмката новина, че последният белгийски крал ще стане първият император на Нова Европа. На краля му е писнало други да определят съдбата му вместо него и решава да вземе нещата в свои ръце. Хърватският остров Бриони е бил дом на динозаври, римляни и византийци. Австроунгарският елит се е радвал на красотата и природата му. Между 1947 и 1980 г. Бриони е личният бахамски остров на Тито, където той кани държавни глави и безброй холивудски звезди. Много от тях му поднасят като подаръци екзотични животни, които обитават мястото и до днес. Това всъщност е сцената, на която се разиграва тази тревожно-правдоподобна приказка. На фона на Европа, която се срива, се появява отново кралят - една изгубена душа, която осъзнава как историята се готви да връхлети върху него като тихо цунами. Задаващата се буря носи името \"Нова Европа\", а кралят е предложен за неин император... Предишният филм на двамата автори \"Белгийският крал\" завършва с признанието на краля, че най-много се страхува от това да се окаже само пътник. Е, сега той е хвърлен в колосална главоблъсканица и успява да избере най-великото от всички оръжия - хумора.  \"Босият император\" е петият игрален филм на Джесика Удуърт и Петер Бросенс. Премиерите на три от предишните им филми са били във Венеция - \"Хадак\" (2006, наградата \"Златен лъв на бъдещето\"), \"Петият сезон\" (2012, международен конкурс, наградите \"Young Cinema Award\" и \"Green Drop Award\") и \"Белгийският крал\" (2016, конкурсна програма \"Хоризонти\", номинация на ЕФА 2017 за най-добра комедия). Премиерата на \"Алтиплано\" е в \"Седмица на критиката\" в Кан през 2009 г. Филмите им са показани на стотици фестивали и са носители на общо 57 награди. Джералдин Чаплин, подобно знаменития си баща Чарли Чаплин във \"Великият диктатор\", изпълнява две роли - на симпатичната и ранима лейди Лиз и зловещата и авторитарна Илзе фон Щрохайм. Легендарната актриса ще присъства лично на световната премиера на \"Босият император\" на 6 септември в Торонто. Художничка на филма е Сабина Христова, гримът и прическите са дело на Петя Симеонова. Партньори на екипа ни в работата по тази съвременна притча са екипа на Vogue Vision - Митко Дамов. Продуценти от българска страна са Мира Сталева и Стефан Китанов. \"Босият император\" е продукция на \"Bo Films\" (Белгия) в копродукция с \"Topkapi Films\" (Холандия), \"Propeler Film\" (Хърватия), \"Wajnbrosse Productions\" (Белгия) и \"Арт фест\" (България) с финансовата подкрепа на ИА \"Национален филмов център\", \"Евроимаж\" и националните фондове на държавите-копродуценти. Премиерата на филма в България ще бъде на 24-тия \"София филм фест\" през март 2020 г., научи ДУМА от Светлана Дамянова от \"Арт фест\".", "date": "2019.08.23", "title": "\"Босият император\" със световна премиера в Торонто"}
{"url": "https://duma.bg/zaveshtanieto-i-drugi-raboti-n198350", "text": "Една стара мома повикала нотариуса, за да състави завещанието си, и му казала - Имам 40 000 на сметка и вие ще ми помогнете да ги похарча разумно! - И как бихте искали да ги разпределите? - Разбирате ли, цял живот съм живяла сама, почти не съм излизала от вкъщи и затова бих искала погребението ми да се помни дълго от всички. Искам да завещая 35 хиляди за погребението си. - За 35 хиляди може да се организира доста сносно погребение! А какво ще правите с останалите пет хиляди? - Разбирате ли, никога не съм имала мъж... Затова искам за пет хиляди да намеря някой мъж, който да ми даде малко любов! Нотариусът оформил цялата документация и казал, че ще се опита да намери такъв плейбой. Като се върнал у дома, разказал всичко на жена си. Тя му казала, че за тези 5 бона сама ще го закара до адреса на самотната жена и няма да счита това за измяна. На сутринта тя закарала мъжа си до дома на възрастната госпожица и останала да го чака в колата. Минали час, два, но мъжът й не се появявал. Тогава жената на нотариуса започнала да свири с клаксона. Отгоре се отворил прозорецът, показал се нотариусът и казал: - Скъпа, ела утре сутринта да ме вземеш. Жената промени завещанието си - тя реши да бъде погребана за сметка на общината...", "date": "2019.08.23", "title": "ЗАВЕЩАНИЕТО И ДРУГИ РАБОТИ"}
{"url": "https://duma.bg/literaturata-tryabva-da-ni-nakara-da-mislim-n198353", "text": "Новият роман на издателство \"Парадокс\" - \"В името на Отца (и Сина)\" от малтийския писател Имануел Мифсуд (превод Азиз Шакир-Таш, художничка Петя Давидкова), ни провокира да се замислим за собственото си минало, оформило ни такива, каквито сме днес. Склонни ли сме да преосмислим връзките с важните хора около нас? И можем ли да видим частица от тях в нас самите? Тези и още много въпроси задава един от водещите съвременни поети и прозаици в Малта в своята малка по обем и огромна по значимост книга. Когато се връща от погребението на баща си, разказвачът започва да чете неговия войнишки дневник от дните на Втората световна война. Бележките са много оскъдни, почти безлични, но тъкмо това подтиква героя да изследва отново и в дълбочина личните си отношения със своя баща. В очите на сина бащата е бил просто инвалид, жертва на мотоциклетна катастрофа, който винаги се е опитвал да докаже на околните, че е достатъчно корав, за да се справи с всяко предизвикателство. И е правел всичко възможно да вкара сина си в калъп, оформен според собствените му представи. Разказвачът се връща в миналото на баща си, за да търси пукнатини в тази фасада, да открие признаците на слабост и проявите на чувства. Постепенно той осъзнава възможността да погледне назад и към собственото си минало и най-вече към възпитанието, което го е превърнало в мъж. Забравени епизоди са извадени отново на бял свят в търсене на светлината, която биха могли да хвърлят върху възникващите един след друг въпроси. Героят не само вече е пораснал, което му позволява да разгледа отминалите събития в нова светлина, но се е променил и в други аспекти, оказващи влияние върху светогледа му - той самият е станал както баща, така и учен. Прочел е неща, които баща му - обикновен работник, никога не би разбрал, но които биха помогнали самият той да бъде \"прочетен\". Литературата не съществува просто за да се харесва, тя трябва да ни накара да се чувстваме неудобно, да ни накара да мислим, смята Имануел Мифсуд. Мифсуд е роден в работническо семейство в Малта през 1967 г. и е най-малкото от осем деца. Първите му литературни изяви са още на шестнайсетгодишна възраст, когато започва да пише поезия и става един от съоснователите на литературната група \"Версати\". По-късно основава няколко драматични трупи и режисира както авторски, така и различни известни постановки. Публикувал е няколко тома с разкази и стихотворения, както и разкази за деца и приспивни песни на малтийски език. Писателят е сред водещите съвременни поети и прозаици, а негови творби са издавани в Европа и САЩ. Сборникът му с разкази \"Странните истории на Сара Сю Самут\" (2002) печели Националната награда на Малта за литература и е номиниран за италианската награда \"Стрега\" за преводна литература. Той е участвал и в многобройни престижни литературни фестивали в цяла Европа. Защитава докторат в Университета в Малта, където преподава малтийска литература и теория на литературата.", "date": "2019.08.23", "title": "Литературата трябва да ни накара да мислим"}
