{"url": "http://www.duma.bg/node/160786", "text": "Типичният български потребител се нуждае от смартфон, за да прави снимки (89 на сто), да влиза в социални мрежи (85%) и да изпраща съобщения (72 на сто). Проучване сред 502 притежатели на мобилни телефони показва, че 43% от нашенците проверяват устройствата си поне няколко пъти в рамките на час. \nХората у нас ползват смартфона си за търсене на информация, забавление, сърфиране в социалните мрежи, проверка на новините, навигация, както и за връзка с банкови институции. 60 на сто от българите употребяват телефоните си за имейл кореспонденция и за пращане на съобщения, преди да си легнат. Също така 55 на сто от участвалите в проучването правят всичко това веднага след като се събудят. Това е и една от причините 63% от сънародниците ни да държат телефоните до себе си в спалнята, а 7 на сто от тях признават, че дори заспиват с тях в леглото. \n73 на сто от българите разкриха, че телефонът им е с тях повече от 13 часа. 26% използват устройството активно между 3 и 4 часа дневно. Проучването показва още, че 18 на сто от потребителите влизат с телефона си в банята, 67% - в кухнята, а 51 на сто - в детската стая (България е на първо място по този показател сред всички 12 страни). \nИзследването е извършено през януари в Австрия, България, Хърватия, Чехия, Дания, Гърция, Унгария, Полша, Румъния, Сърбия, Словения и Турция от международната компания за проучвания IPSOS по поръчка на голяма фирма, производител на смартфони. \nРезултатите от изследването сочат, че 98 на сто от българите винаги взимат телефона със себе си, когато напускат домовете си. Оказва се, че 48% от сънародниците ни признават, че се връщат обратно, ако са забравили смартфона вкъщи, въпреки риска да закъснеят за работа.   \n", "date": "2018.02.14", "title": "Българите използват телефона за снимки"}
{"url": "http://www.duma.bg/node/160789", "text": "Броени дни остават до концерта на Тимати в София, на който арендби звездата ще събере руския и българския елит. Рапърът ще представи за първи път пред родната публика всичките си големи хитове, покорили музикалните класации в Русия. В уникален 90-минутен лайв изпълнителят ще зарадва присъстващите с парчета като \"Где ты, где я\", \"Ключи от рая\", \"Поколение\" и мн.др. \nКонцертът на Тимати ще започне на 16 февруари, петък, точно в 20 ч., а вратите на зала \"Универсиада\" ще бъдат отворени 60 минути по-рано. На разположение на гостите на шоуто ще има гардероб, който може да се ползва безплатно. Залата не предоставя паркинг за публиката, затова организаторите съветват посетителите да се възползват от свободните места \"Зелена зона\" на бул. \"Шипченски проход\". Билети за концерта се продават в мрежата на Eventim на цени от 45 до 110 лв., като ще може да се купят и на място в деня на събитието на входа на залата. \nЗабранено ще е влизането с храни и напитки, професионални видеокамери и фотоапарати, аудио записващи устройства, оръжие, всякакви остри и опасни предмети като ножове, чадъри и т.н., стъклени бутилки, преносимо лазерно оборудване. Лица под 18-годишна възраст ще бъдат допускани само с пълнолетен придружител и попълнени от него два броя декларации. Мерките са съобразени със законодателните разпоредби в България, уточниха от екипа на организатора на събитието \"Moko Solution\". Тимати feat. Егор Крид - Где ты, где я:   \n", "date": "2018.02.14", "title": "Тимати събира елитна публика в столицата"}
{"url": "http://www.duma.bg/node/160890", "text": "Проф. Д-р Гьокхан Яджъ пристига у нас, за да се срещне с пациенти, които се нуждаят от хирургическо лечение на наднормено тегло и диабет тип 2. Консултациите със специалиста с над 25-годишен опит са безплатни и ще се проведат на 22 февруари в централния офис на болница Гювен Анкара в София (бул. \"Цар Освободител\" 14, сграда Ландмарк, етаж 5), като записванията трябва да се направят предварително на тел. 0890187777. \nПроф. Д-р Гьокхан Яджъ е завършил Военномедицински факултет Гюлхане. Бил е научен сътрудник в Университет Мадисон, Уисконсин, САЩ, Отделение по трансплантация. През 2005 г. е обявен за почетен член на престижния университет. През 2010-а завършва курс по роботизирана хирургия Да Винчи в Страсбург, Франция, Програма за бариатрична и метаболитна хирургия. Яджъ специализира и в Медицински център АСАН, Южна Корея по Програма за Трансплантация на черен дроб жив донор. \nЛекарят от престижната турска болница Гювен Анкара е специалист по Обща и Онкологична хирургия, трансплантации на органи, метаболитна и бариатрична хирургия. В болница Гювен Анкара през 2015-2016 г. са оперирани над 400 пациента с наднормено тегло. 100% от оперираните са свалили излишните килограми. \nПри 80% от хората, страдащи от диабет тип 2, се забелязва и проблем с наднорменото тегло. Всички въпроси, свързани с тези проблеми, могат да бъдат отправени към турския специалист на отворени врати в София на 22 февруари. \nД-р Яджъ е водещ отделението по Бариатрична и метаболитна хирургия на Гювен Анкара. Той е специалистът, който преди повече от две години оперира режисьора Люси Иларионов, отслабнал драстично след интервенцията. Иларионов, освен наднормено тегло, имаше и диабет, кръвната му захар беше стигнала над 17, но в следствие на операцията успя да се нормализира и да премахне болестта. \n\"Дефиницията на диабета е повишена стойност на глюкозата в кръвта над нормалните нива. Високото ниво на кръвната захар чрез обръщението в тялото би могло да навреди на някои от тъканите или органите и последствията от тези вреди в дългосрочен план биха могли да бъдат смъртоносни\", коментира проф. д-р Яджъ. При пациентите, страдащи от затлъстяване и диабет тип 2, целта на метаболитната хирургия е да подобри високото ниво на кръвната захар и останалите метаболитни нарушения. По този начин се възпрепятстват усложненията, които биха могли да бъдат предизвикани от диабета, и се осигурява по-здравословен начин на живот за пациентите в дългосрочен план. От друга страна, не всеки би могъл да е подходящ за тази операция. \n\"Възрастта на пациента, физическата му форма, историята на здравословното му състояние и наличният инсулинов резерв имат голяма роля за успеха на операцията\", казва специалистът от Гювен Анкара. Дали пациентът е подходящ за метаболитната хирургия - се оценява от мултидисциплинарен екип, в който взимат участие експерти със специализация в лечението на диабета, специалисти по ендокринология, анестезиолози и диетолози.   \n", "date": "2018.02.14", "title": "Проф. Д-р Гьокхан Яджъ консултира пациенти с диабет тип 2 и затлъстяване "}
{"url": "http://www.duma.bg/node/160788", "text": "За Свети Валентин британска компания предлага 6-минутни срещи за запознанства на задната седалка на такси, докато то е в движение, съобщи \"Метро\". Фирмата \"Date in a Dash\" предоставя услугата, която ще отвежда бъдещите влюбени по-най-романтичните лондонски маршрути в черна кола. \nТаксиметровите шофьори ще спират на всеки 6 минути и на тях ще се качват нови двойки за запознанства. \nИнициативата стартира от квартал \"Челси\", като возилата преминават по \"Албърт бридж\" и \"Ватерло бридж\". Експресните запознанства на 4 колела ще продължат до 16 февруари.   \n", "date": "2018.02.14", "title": "6-минутни срещи предлагат в такси"}
{"url": "http://www.duma.bg/node/160790", "text": "Mалко преди да дойде в България (на 19 и 21 април) и няколко месеца след смъртта на рок звездата Джони Холидей, Силви Вартан ще изнесе в легендарната зала \"Le Grand Rex\" във Франция специален концерт, посветен на бившия си съпруг и техните незабравими години заедно. Това ще бъде първото събитие от прощалното турне на звездата, озаглавено \"Forever Sylvie\". \n\"След 15 години спокойно мога да кажа, че истинската любов никога не умира. Някои хора успяват бързо да се възстановят и да приемат загубата на любим човек, но аз не съм от тях. Ще бъде трудно\", разкри Вартан. \nПрез март иконата на 60-те ще се върне назад във времето на свободния дух и ще потопи феновете си в няколкочасово носталгично шоу за творчеството на мъжа, съживил рокендрол музиката във Франция. Във фейсбук Силви Вартан също сподели нетърпението си да излезе на сцената в \"Le Grand Rex\" за първи път и най-накрая да осъществи детската си мечта. \nСледващата й спирка ще бъде родната и скъпа на сърцето България, която Вартан напуска още като малко момиче. Концертът в страната, който изнася през 90-те, е едно от най-разтърсващите преживявания в пъстрата й кариера. Ето защо иконата на френската музика ще се върне за последен път у нас, за да се сбогува с любимата си публика в рамките на цели два концерта. Първият е във Варна на 19 април - в Двореца на културата и спорта, вторият е на 21 април в София - в зала 1 на НДК. \nБилетите са в продажба в мрежата на Eventim, бензиностанциите OMV, касите на НДК и ДКС във Варна на цени от 50 до 120 лв.   \n", "date": "2018.02.14", "title": " Силви Вартан пее за Джони Холидей  "}
{"url": "http://www.duma.bg/node/160787", "text": "Романтиката престава да бъде \"на дневен ред\" за мъжете на шестия месец след началото на връзката, пише \"Дейли експрес\", позовавайки се на резултатите от допитване, направено във Великобритания. Анкетата по поръчка на \"Фотобокс\" е обхванала 1500 жени с дългосрочни връзки, които е трябвало да отговарят на въпроси за романтичните нагласи на партньорите си. \nПроучването показва, че грешката да спрат да бъдат романтични скоро след началото на връзката е струвала скъпо на 20% от мъжете, които са били \"безцеремонно натирени\" от половинките си. 40 на сто от участничките в допитването споделят, че съпрузите и партньорите им \"не си падат по сантименталности\". Над една трета от дамите казват, че мъжът до тях се притеснява да показва емоции. 70% от анкетираните жени обясняват липсата на романтика у партньора си с примера, който му е дал неговият баща. 10 на сто от дамите разкриват, че половинките им избягват да правят романтични жестове от страх, че техните приятели ще разберат и ще им се подиграват. \nМного от жените споделят, че никога не са получавали от избраника си любовно писмо, прочувствена поема, закуска в леглото или дори романтично съобщение. Допитването показва още, че 66% от съпрузите на дамите не са паднали на коляно, когато са правили предложение за брак, както и че \"коравите\" 89 на сто от мъжете не са проронили и една сълза пред олтара. \nКолкото до Свети Валентин, 40% от жените очакват като подарък картичка, 23 на сто - луксозни бонбони, всяка десета - романтична вечеря, 7% - парфюм, а една на 20 - бельо. 10 на сто от дамите не крият, че няма да получат абсолютно нищо от своите \"скарани\" с романтиката партньори. 20% споделят, че тръпнат от ужас преди 14 февруари. Причината е, че за пореден път очакват да станат свидетелки на това как мъжете на приятелките им се проявяват като по-големи кавалери от техните собствени.   \n", "date": "2018.02.14", "title": "Романтиката се губи на шестия месец след началото на връзката"}
{"url": "http://www.duma.bg/node/160845", "text": "Търсенето на тристайни жилища в София се увеличава и вече достига дела на сделките с двустайни апартаменти, показват данни на консултантската компания \"Имотека\". Тристайните апартаменти вече се превръщали в първи избор за жилище на близо 30% от желаещите да направят покупка, показват данните на агенцията. \nКупувачите най-често търсят имоти в новите квартали на София около южната дъга на Околовръстния път с по-разумни цени - \"Кръстова вада\", \"Манастирски ливади\" и \"Витоша\". Средният им бюджет е 140 хил. евро. В \"Изток\", \"Изгрев\", \"Лозенец\" и центъра на София цените на жилищата с две спални достигат цени до 300-350 хил. евро. В \"Младост\" средните продажни цени се движат около 150 хил. евро. Почти всички апартаменти с повече от една спалня се купуват за лично ползване, а не инвестиция, посочват още от компанията. Експертите очакват интересът към тристайните жилища да се задържи поне до края на годината.   \n", "date": "2018.02.14", "title": "В София все повече се търсели тристайни апартаменти"}
{"url": "http://www.duma.bg/node/160847", "text": "Очакванията са 2018 г. да бъде хубава за лозарите - да се произведе качествено и по-голямо количество грозде, за да има хубаво вино наесен. Това заявил пред БТА директорът на Института по лозарство и винарство в Плевен проф. Иван Пачев. По думите му 2017 г. е била една от много добрите години за лозарите като качество на гроздето, но количеството не е било достатъчно. \nПачев казва, че тази година институтът ще представи в сортовата комисия два нови сорта бяло винено грозде. Единият е клонова селекция от Алиготе, а другият - от Мискет Отонел. \nТърсенето на бяло вино расте както у нас, така в Западна Европа. От новите сортове се получава вино с прекрасни вкусови качества, каза професорът. \nТой обяснява, че в института се работи в много трудни условия. Финансирането е все още същото - няма промени от години, казва той. Учените се надяват да бъде променен моделът на финансирането и финансирането на академията да бъде на отделен бюджет в системата на агроминистерството. \"Това означава, че парите, които изкарваме от нашата производствена дейност, ще останат да се ползват от Академията и институтите към нея\", допълва той. \n    \n", "date": "2018.02.14", "title": " Лозарите прогнозират високи добиви и качествено вино"}
{"url": "http://www.duma.bg/node/160846", "text": "Страната на произход на всяка храна задължително да се отбелязва на етикета на продукта предвижда проект на регламент, подготвен от Европейската комисия (ЕК). Говорител на комисията е дал разяснения по документа пред еuractiv.com във връзка с объркване дали се предвижда означаването да има задължителен или доброволен характер. Миналия месец ЕК излезе с проект за публично обсъждане на регламент за посочване страната на произход, но настъпи объркване от заглавието на документа, в което присъства думата \"доброволно\" означаване. Според говорителя от текста става ясно, че означаването на етикета на страната на произход ще е задължително, но уточни, че към момента това е просто проект на предложение. \nВ страни като Италия и Гърция има нарастваща тенденция за по-прецизно етикетиране на храните, като основният аргумент за това е, че потребителите трябва да знаят откъде идва храната им. Европейските граждани търсят информация за произхода на храните, сочи и доклад на Европейската организация на производителите. Миналия август Италия е решила да наложи задължително етикетиране на пастата и ориза за основните съставки. Според новите правила трябва да е посочено мястото на отглеждане на пшеницата и ориза. Междувременно Гърция също е предвидила въвеждането на задължително обозначение на страната на произход от тази година. \nВъпроси буди и темата за основните съставки на храните. Според ЕС страната или мястото на произход на основната съставка, ако то не съвпада със страната на произход на крайния продукт, трябва да бъде отбелязано като ЕС, не-ЕС или съчетание от двете. Възможността да се отбелязва, че произходът не е европейски, без да уточни страната, може да доведе до объркване на потребителите, смятат от организацията за безопасна храна в Европа.   \n", "date": "2018.02.14", "title": "Готвят задължителен знак за страната на произход на храните"}
{"url": "http://www.duma.bg/node/160849", "text": "Международната туристическа борса \"Ваканция и спа Експо\" отваря врати от днес и ще продължи до 16 март в \"Интер експо център\" в София. Тазгодишното издание е 35-о, а участниците са над 360 от 23 страни. Над 50 български общини също имат свои представители на форума, където представят възможностите за почивка и развлечение на своя територия. На изложението участват Турция, Македония, Гърция, Италия, Испания, Великобритания, Хърватия, Мексико и Доминикана, както и представители на Министерството на туризма на Куба и посолствата на Аржентина, Азербайджан и Южна Африка. \nЗа първи път туристическата борса има свой официален партньор - Сърбия. По думите на организатора Вихра Огнянова, западната ни съседка се утвърждава като една от дестинациите в региона, които умело използват туристическия си потенциал. Сърбия се превръща във все по-разпознаваема и търсена дестинация за уикенд туризъм. \nПо време на \"Ваканция и спа Експо\" посетителите ще могат да се запознаят с продукти на компании от сферата на информационните технологии, както и със съвременни онлайн платформи за предоставяне на туристически услуги. Освен това ще имат възможност да присъстват на връчването на годишните награди на изложението. Отличия ще получат най-добрите туроператори за входящ и изходящ туризъм, най-добрият иновационен продукт в областта на туризма, както и успешно реализирана инвестиция, свързана с подобряването на околната среда.     \n", "date": "2018.02.14", "title": "Международно туристическо изложение отваря врати днес в София"}
{"url": "http://www.duma.bg/node/160844", "text": "Бумът на инвестициите в автомобилната индустрия в България тепърва предстои. Има голям оптимизъм за развитието на сектора. Наблюдава се значителен скок в процента компании, които планират да се разширяват на нови места, които търсят нови локации, а не разширяване на текущите мощности. Това прогнозира пред \"Блумбърг тв България\" Любомир Станиславов от Аутомотив Клъстър България. Той уточни, че става въпрос за фирми, които вече работят в страната и търсят втора, трета, а в някои случаи и четвърта локация за разширяване на дейността си. Той представи резултатите от проучване ца развитието на сектора у нас. \nСпоред Станиславов 70% от играчите в сектора очакват ръст на приходите си през настоящата 2018 година. \"130 са компаниите, обект на проучването, като те формират около 4% от БВП на страната, което е 3,5 млрд. лева\", каза той. \nСпоред него вече се отчита ръст на заетите в автомобилната индустрия, които са над 40 хиляди души, много повече, отколкото е констатирало изследването през есента на 2017 г. Над 40% от компаниите имат развойна дейност, за която трябват висококвалифицирани кадри, а 55% от тях са изразили желание да увеличат броя на служителите си и това е значително по-голям процент от проучването през 2016 г., когато такава заявка са дали само 41%.     \n", "date": "2018.02.14", "title": " Автомобилните компании у нас планирали да се разширяват"}
{"url": "http://www.duma.bg/node/160850", "text": "Наетите по трудово и служебно правоотношение към края на декември 2017 г. са намалели с 34 хил. или с 1.5%, спрямо края на септември 2017 г., като достигат 2,28 милиона. Това показват предварителни данни на Националния статистически институт. Спрямо края на третото тримесечие на 2017 г. най-голямо намаление на наетите има в селското, горското и рибното стопанство - с 12,1%, и в хотелиерството и ресторантьорството - с 12%. Намаление има и при операциите с недвижими имоти с 5,1%. Най-голямо увеличение на наетите е регистрирано в производството и разпределението на електрическата и топлинната енергия и на газообразните горива - с 1,9%. Най-голям е относителният дял на наетите в преработващата промишленост и търговията и ремонта на автомобили и мотоциклети - съответно 22,2 и 17,3%. \nПрез четвъртото тримесечие най-нископлатени са били наетите в хотелиерството и ресторантьорството - 647 лева. \n    \n", "date": "2018.02.14", "title": "12% спад на наетите в селското стопанство и хотелиерството"}
{"url": "http://www.duma.bg/node/160843", "text": "Виртуалните валути като Биткойн показаха ясни признаци за наличие на балон при цените. Това съобщават в обща позиция финансовите регулатори от ЕС, цитирана от Ройтерс. Специално биткойнът, който е най-известната крипотвалута, се повиши с над 1000% през 2017 г., но вече загуби половината от стойността си в първите месеци на тази година. Отбелязва се също така, че финансовите регулатори затягат примката около тези активи.  \nТези виртуални валути са високорискови и нерегламентирани продукти, които са неподходящи за инвестиционни, спестовни или пенсионни планове, категорични са регулаторите. Информацията за потребителите, които искат да купуват виртуални валути, е \"в повечето случаи непълна, трудно разбираема, не разкрива правилно рисковете... и поради това може да бъде подвеждаща\", се казва още в позицията. \n\"Виртуалните валути като Bitcoin са подложени на изключителна колебливост на цените и са показали ясни признаци за балон за ценообразуване, а потребителите, трябва да са наясно, че съществува голям риск да загубят голяма сума или дори всичките си инвестиции\", посочват още регулаторите. Този анализ е поискан преди месец от заместник-председателя на Европейската комисия Валдис Домбровскис.     \n", "date": "2018.02.14", "title": " Има балон при цените на криптовалутите "}
{"url": "http://www.duma.bg/node/160851", "text": "Чешкото енергийно дружество ЧЕЗ отлага решението за продажбата на активите си в България. Това е съобщил говорител на компанията, цитиран от местното издание Lidove Noviny. Активите на дружеството у нас  ще бъдат оценени за трети път, преди да се предприеме стъпка към продажбата им. Искането е поставено от стратегическата комисия на ЧЕЗ, която оценява стойността на снабдителния, разпределителния и ВЕИ бизнеса в България. Идеята е да се провери каква е тяхната \"реална цена\", или по-скоро да се търси по-висока стойност на активите. \nСпоред изданието все още няма насрочена дата за следващото заседание на НС на дружеството. Говорителят е споменал също така, че Надзорният съвет е отхвърлил предложение за активите от български купувач - \"Инeрком България\" ЕАД. По последна информация именно \"Инeрком България\" и другото чешко дружество, което оперира в България - \"Енерго про\", бяха допуснати до финалния етап на преговорите.      \n", "date": "2018.02.14", "title": "ЧЕЗ отново ще оценява активите си у нас, отлага продажбата"}
{"url": "http://www.duma.bg/node/160848", "text": "Скептик съм по отношение на намаляването на сивата икономика, защото в България контрабандата е налице, крият се трудови договори и се работи в сивия сектор, заяви икономическият експерт Мика Зайкова, цитирана от БГНЕС. Не можем да се похвалим с кой знае какъв успех в битката с контрабандата, констатира Зайкова. Според нея тя би могла да се намали само ако има политически ангажимент. \"Без политически чадър не може да има контрабанда в огромни количества, а при нас е точно така\", заявява експертът. \nСпоред Зайкова независимо от това, че има минимални данъци, бизнесът прави по-широки стъпки в сивата икономика. По нейните думи основната река, от която черпи сивата икономика, е криенето на ДДС. \"Има фирми, в които от горе до долу всички получават минимална заплата. Което не е вярно и ощетява както данъчната сфера, така и самите хора. В края на пътя, когато човек се пенсионира, се оказва с малка пенсия, защото осигуровките са ниски\", казва тя. \n\"Корупцията е майка на сивата икономика. Бащата е политиката. Тя стимулира сивата икономика. Най-важното е липсата на реформа в съдебната власт. Ако тя работеше бързо и ефективно, никой нямаше да си помисли да посегне\" казва Зайкова. Според нея държавата и нейният политически елит съдействат за запазване на високите нива на сивата икономика. \"Те пречат на бизнеса да излезе от летаргията. Бизнесът се мъчи да направи това, което трябва в реалната икономика, ако има нормална среда. Той не може да живее и да се развива, без да има инвестиции. А хората с пари не се чувстват сигурни да дойдат в тази държава\", коментира Зайкова. Зайкова напомня, че за 10 г. чуждите инвестиции са намалели много пъти. \"От 3 млрд. евро до по-малко от 1 млрд. Вместо да вървим нагоре, се получава обратното. Това е причината да казвам, че не ни чака ръст през следващите години. Ние просто направихме пак капитална грешка - не използвахме добрия цикъл да привлечем инвеститори, защото направихме мимикрия на реформи\", казва още експертът.   \n", "date": "2018.02.14", "title": "Корупцията е майка на сивата икономика  "}
{"url": "http://www.duma.bg/node/160852", "text": "КТ \"Подкрепа\" заплаши с миньорски протести, ако не бъде направено спешно увеличение поне с 15 на сто на цената на въглищата, добивани от \"Мини Марица изток\" и повишение на цената на тока, произведен от ТЕЦ \"Марица изток 2\". За това настояха на пресконференция вчера представители на бранша и синдиката. Определяйки нова цена на въглищата, със сигурност ще трябва да се промени и цената, на която ТЕЦ \"Марица изток 2\" продава своята електроенергия, каза президентът на \"Подкрепа\" Димитър Манолов. \n Повишаването се налагало защото в момента продажната цена на въглищата е под себестойността им и поради липсата на инвестиции мината няма да може да подава необходимото количество суровина към ТЕЦ-овете, от които най-голямо е захранването към ТЕЦ \"Марица изток 2\", алармираха представители на минния бранш. \nИма съставена методика за работата на комплекса, но тя не се прилага от 2009 година, което води до сериозни икономически проблеми, а 40 на сто от производството на електроенергия у нас е застрашено. \"В мините има техника на 60 години, не се купува нова, не се подменят консумативите и има ежедневна опасност от инциденти като срутвания и наводнения\", каза още Димитър Манолов. Според него това се случва, тъй като се правят технологични компромиси, за да се вместят в средствата, които получават от цените на добиваните въглища. \n\"Миналата година мини \"Марица изток\" отчетоха печалба, но тя е заради неизвършените инвестиции от 80 млн. лева\", съобщи Владимир Топалов, председател на Синдикалната миньорска федерация \"Подкрепа\" и допълни, че комплексът се унищожава умишлено. Според профсъюза е недопустимо цената на въглищата от мини \"Марица изток\" да е с 50% по-ниска спрямо пазарните стойности и с между 15 и 30 на сто спрямо себестойността, пресметната по методиките на утвърдени консултантски фирми и експертни становища. \nОт профсъюза настояват още и за изготвяне на план за действие през следващите 10 години за инвестициите за ограничаването на вредните емисии и съответствията с новите европейски екологични изисквания. \nАко не бъдат изпълнени исканията на синдикатите, работниците са готови за стачни действия по места, а до края на месеца ще има протест в столицата, поясни Владимир Топалов. \nПредставителите на бизнеса негодуват, че докато държавната ТЕЦ \"Марица изток 2\" работи на загуба вече трета година и заплатите на работниците не са актуализирани от 2012 година, двете т.нар. \"американски електроцентрали\" отчитат печалби за стотици милиони. \nСпоред експертите АЕЦ \"Белене\" не е алтернатива, а начин да се оправдават средства. Не е възможно да има атомна електроцентрала на цените, които са обявени, и това всички го знаят с изключение на една малка група. Строежът й ще бъде най-голямата глупост, за която ще плащат поколенията, каза още Владимир Топалов. Според него газта също не била алтернатива, заради високата цена, а най-добър вариант са централите, захранвани с въглища. \"Затова ние настояваме, че в момента трябва да се увеличи цената на въглищата в Марица изток, за да може да се гарантира добивът им в следващите 20 години\", допълни той.     \n", "date": "2018.02.14", "title": "КТ \"Подкрепа\" готви миньорски протест "}
{"url": "http://www.duma.bg/node/160835", "text": "Германските власти отчетоха спад от 15 процента в броя на молбите за убежище през януари в сравнение със същия месец на миналата година, съобщи Асошиейтед прес През първия месец на тази година са подадени 12 285 молби, а през януари 2017 г. те са били 14 476 Данните на вътрешното министерство показват, че повечето хора, подали молба за убежище в Германия миналия месец, са от Сирия, Ирак и Нигерия Броят на молбите за убежище в Германия намалява устойчиво след драстичния приток на мигранти през 2015 г. след наложения от европейските страни по-строг граничен контрол и мерки срещу трафика на хора през Средиземно море   \n", "date": "2018.02.14", "title": "Спад на бежански молби"}
{"url": "http://www.duma.bg/node/160836", "text": "Заетостта в ЕС нараства, а безработицата спада още повече, показва отчет на Еврокомисията за тримесечието януари-март 2017 г. Заетостта е нараснала с 1,7% спрямо година по-рано. Това означава, че още 4 милиона души (2,7 милиона от тях в еврозоната) са започнали работа. В сравнение със същия период на 2016 г. броят на наетите на работа с постоянни договори е нараснал с 2,8 млн. души - това увеличение е три пъти по-голямо от увеличението на броя на временните договори (900 000). Броят на работещите на пълно работно време е нараснал с около 3 млн. до 181 млн. души, а броят на работещите на непълно работно време се е увеличил с около 300 000 - до 42,7 млн. души. През отчетния период равнището на заетост във възрастовата група 20-64 години в ЕС е най-високото досега - 72,3 на сто. Междувременно през декември 2017 г. безработицата е под 18 милиона души, това е най-ниското равнище от ноември 2008 година. \n  \n    \n", "date": "2018.02.14", "title": "Увеличена заетост в ЕС "}
{"url": "http://www.duma.bg/node/160838", "text": "Русия подозира нова цел на САЩ в Сирия \nРусия подозира, че САЩ биха искали да останат в Сирия задълго, ако не и завинаги, заяви външният министър Сергей Лавров пред журналисти. По думите му САЩ вече казват, че остават в страната, \"докато не започне устойчив политически процес, който да завърши приемливо за всички, тоест за САЩ, с преходна власт, тоест смяна на режима\". Лавров изрази това мнение след съобщението за вчерашния разговор между президентите Путин и Тръмп, който е бил посветен на палестинско-израелското урегулиране, както уточни руският президент.  \n Сблъсък на турски и гръцки кораби \nКораб на турската брегова охрана е ударил кораб на гръцките пристанищни власти в района на двете островни скали Имия/Кардак в Егейско море, съобщава в.\"Катимерини\". Инцидентът е станал в полунощ, когато турският кораб е блъснал задната част на гръцкия плавателен съд и му е нанесъл материални щети. Това е пореден инцидент след 17 януари, когато турски патрулен кораб се блъсна в плавателния съд \"Никифорос\" на гръцките ВМС край същите острови. \nСаакашвили търси помощ от Меркел \nБившият грузински президент Михаил Саакашвили, който бе депортиран от украинските власти в Полша, призова канцлерката Ангела Меркел да му окаже помощ, съобщи в. \"Билд\". \"Ако ЕС не предприеме действия, Украйна ще бъде унищожена. Президент Порошенко разрушава тази държава и иска да се отърве от мен, защото разобличавам корупцията\", каза той. \nСаудитската прокуратура търси жени \nЗа пръв в Саудитска Арабия столичната прокуратурата иска да вземе на работа жени, по-специално следователки. Това стана в момент, когато кралството се стреми да стимулира трудовата заетост на жените в рамките на план за икономически и социални реформи. Според този план на принца престолонаследник Мохамед бин Салман, жените трябва да станат близо една трета от трудово население спрямо сегашните 22 процента. През 2017 г. бе разрешено на саудитките да шофират, а от миналия месец те могат да ходят и на футболни мачове. \n \n Оставка на холандския външен министър заради Путин  \nВъншният министър на кралство Нидерландия Халбе Зейлстра подаде оставка заради лъжа за среща с президента на Русия Владимир Путин през 2006 година. По-рано министърът заяви в интервю, че е излъгал за среща с Путин на неговата вила. От 2014 г. Зейлстра нееднократно е казвал, че по време на тази среща Путин нарекъл Белорус, Украйна, Прибалтика и Казахстан части на \"Велика Русия\". В ново интервю министърът заяви, че е излъгал за своето присъствие, защото искал да защити истинския участник в случая, от който той чул тази информация.  \n   \n", "date": "2018.02.14", "title": "Кратки новини"}
{"url": "http://www.duma.bg/node/160839", "text": "Украинските депутати Сергей Пашински и Владимир Парасюк, първият от които към днешна дата е и председател на комисията по въпросите на националната сигурност и отбрана на Върховната рада на Украйна, лично са участвали в убийството на хора по време на Майдана в Киев, заяви грузинският снайперист Александър Ревазишвили. \nТой потвърди, че е бил свидетел на тези събития. \"Пашински стреяше със своя автомат на къси откоси. Парасюк младши - с карабина \"Сайга\", а неговият баща - с карабина СКС\", пише в показанията на Ревазишвили пред адвокат. Документът е цитиран от РИА \"Новости\", която разполага с него. Грузинецът е готов да предостави тази информация на украинския съд. \nКореспондент на агенцията е говорил в Тбилиси със снайперисти, които по собствените им думи са участвали в трагичните събития на Майдана в Киев, довели до преврат срещу тогавашния президент на Украйна Виктор Янукович. Те също потвърждават, че са получили нареждане да открият огън лично от Пашински. \nПо думите на бившия грузински военен Коби Нергадзе той и други снайперисти са призовани да отидат в Украйна от Мамук Мамулашвили, съветника на бившия президент  на Грузия Михаил Саакашвили. Сега той оглавява \"грузинския легион\", които воюва в Донбас на страната на Киев. Мамулашвили им поставил задача \"незабавно да отпътуват за Украйна в помощ на протестиращите\". Както разказва Нергадзе, в неговата група са си разделили 10 000 долара, а още 50 000 им били обещани след края на \"командировката\". \nПривържениците на евроинтеграцията окупираха главния столичен площад \"Независимост\" на 21 ноември 2013 г. Площадът стана епицентър на ожесточени сражения между силите на реда и радикалите. Новата украинска власт хвърли отговорността за смъртта на над 100 протестиращи върху бившия президент Янукович и специалния отряд \"Беркут\", които отхвърлях обвиненията.      \n", "date": "2018.02.14", "title": "Протестиращи на Майдана убивани от днешни депутати"}
{"url": "http://www.duma.bg/node/160840", "text": "Република Южна Африка обяви сушата за \"национално бедствие\", което буквално опустоши цели райони в страната и заплашва да остави втория град на страната Кейптаун без чешмяна вода. \nПравителството обяви сушата за \"национална катастрофа\", след като преоцени нейната \"величина и сериозност\". \nОт три години Кейптаун е в капана на бедствието, тъй като редките зимни валежи не са достатъчни, а нивото на местния язовир е паднало до опасно ниски стойности. Градът е изправен пред опцията кранчетата на чешмите да бъдат затворени по т. нар. сценарий \"Ден нула\", за да се запазят оставащите водоизточници на града. \nПриродното бедствие е обхванало голяма част от южната и западната част на Южна Африка. \n    \n", "date": "2018.02.14", "title": "Суша мори Южна Африка"}
{"url": "http://www.duma.bg/node/160837", "text": "Инвестицията в човешкия капитал -  това е основният фактор, който ще определи бъдещето на страните по света. Това заяви президентът на Световната банка Джим Йон Ким, който изнесе реч в рамките на 6-та Световна правителствена среща на върха в Дубай, посветена на въпросите за ефективното държавно управление и внедряването на съвременните технологии в различни аспекти от живота. \nПо думите на Джим Йон Ким Двсички страни по света ще трябва да са готови за истинска конкуренция в икономиката на бъдещето. \nДо 2050 година близо 150 млн. души ще напуснат пазара на труда, а други 450 млн. ще влязат в него. Това означава, че ще се породи недостиг от близо 300 млн. работни места, които ще трябва да бъдат създадениУ, предупреди Джим Йонг Ким. Той изтъкна още, че най-вероятно развитието на иновациите ще създаде много нови и различни професии от тези, които познаваме сега. Затова и в бъдеще Динвестицията в образователната системаУ трябва да се превърне в приоритет на световните правителства. \n\"Понастоящем около 250 милиона деца по света са неграмотни и още толкова нямат завършено училищно образование\", алармира президентът на Световната банка и призова за промяна. \nТой продължи, че при подготовката на студентите най-важната задача ще бъде Дда се уверим, че ще им бъде дадена възможността да се научат как да разрешават проблеми, как да развиват аналитичното си мислене и как да използват уменията си така, че да допринесат за икономиката на бъдещето. \n\"Много страни, които постигнаха голям напредък, започнаха да инвестират в своите граждани от най-ранната им възраст. Инвестициите в човешкия капитал - това е изключително важен процес и именно той ще определи бъдещето на света\", заяви още ръководителят на организацията. \nВ тази връзка Джим Йонг Ким отбеляза големите постижения на ОАЕ, наричайки ръководителите на страната \"лидери, чиито възгледи променят света\". \n\"Една от причините, поради които аз съм тук, е, че ОАЕ е пример за страна, инвестираща в човешкия капитал. А инвестицията в хората - това е най-важната инвестиция, която може да се направи\", заключи той. \nВ престижното мероприятие в Дубай взеха участие повече от 4000 делегати от общо 140 страни, включително и ръководителите на международната организация и представителите на водещите научно-технически структури и технологични корпорации в света. Целта на представителния форум е да обсъди идеите и технологиите, които променят света и оформят бъдещето. В допълнение, на срещата на високо равнище правителствата \"споделят опита си от въвеждането на съвременните технологии и методите за добро управление в публичния и частния сектор\". \nФорумът е и платформа за представянето на Дсмели иновативни проекти, предназначени да направят пробив и да променят представите за възможно \". \nВ програмата му са включени и други теми, като начините за постигане на благополучие и справедливост в обществото на XXI век, климатичните промени, перспективите за изследването на други планети, ролята на биотехнологиите в медицината в най-близко бъдеще, и редица други.   \n", "date": "2018.02.14", "title": "Световната банка: Инвестирайте в хората  "}
{"url": "http://www.duma.bg/node/160792", "text": "Галерия \"Новел\" представя ретроспективна изложба живопис с избрани творби на Мая Цанкова. Включени са картини от трите самостоятелни експозиции на художничката: \"Синя фантазия\" (2013), \"Уловени пориви\" (2015) и \"Тъмна светлина\" (2017). \nПроф. Любомир Стойков официално откри изложбата в столичния х-л \"Хилтън\", като картините може да се разглеждат близо месец. Известният университетски преподавател, включително и в НХА, характеризира творчеството на художничката, като акцентира на следното: \"Мая Цанкова създава нежна и чувствена живопис, която по красив начин съчетава мечтателност и модерност. За нейните творби, направени както с традиционни, така и с експериментални техники, са характерни специфичният подход към цветовете и впечатляващата игра на формите. Картините й всъщност са малки естетически оазиси, които изпращат оригинални послания и са плод на богато въображение.\" \nНаред с досегашни свои творби Мая Цанкова показва и нови картини. Те са продължение на нейната последна изложба \"Тъмна светлина\", за която е ключова идеята за събиране на светлина и тъмнина в едно. В най-новите си търсения художничката залага на контраста и на подбрана палитра в цветовете: синьо, златно, малиново, \"топло\" сиво, капучино и черно като основа. Последните произведения на Мая Цанкова включват абстрактни, фигурални и декоративни рисунки, сред които се различават силуети на човешки фигури, ангели и животни - коне, колибрита, водни кончета и др. Картините излъчват експресивност, смело движение и динамика, но също така нежност, чувственост и поетичност.   \n", "date": "2018.02.14", "title": "Малките естетически оазиси на Мая Цанкова"}
{"url": "http://www.duma.bg/node/160791", "text": "По случай 100-годишнината от смъртта на Густав Климт, която беше на 6 февруари, най-известната му картина - \"Целувката\", ще стане централно произведение в нова експозиция във виенския музей \"Белведере\", която ще бъде открита официално на 1 март. Но от 6 февруари може би най-известната влюбена двойка в света вече е на ново място. Досега картината се намираше в западното крило на музея, а сега е в източното. Преместването стана в нощта на 31 януари срещу 1 февруари. Новата зала е подредена специално за \"Целувката\" и е част от бъдещата изложба, която ще представлява своеобразно пътешествие през различни периоди на австрийската история, култура и изкуство. \"Целувката\" ще участва в експозицията на Климт заедно с 23 други негови творби. \"Белведере\" е музеят с най-богата колекция на Климт в света. На новото място картината е поставена в специална витрина, зад бронирано стъкло, за да бъде запазена за векове. Мотото на движението \"сецесион\", чийто представител е Густав Климт, е \"На времето - неговото изкуство, на изкуството - неговата свобода\", но творчеството на Климт и съвременниците му доказва, че истинското изкуството е неподвластно на времето. \nА за всички влюбени двойки, които не се страхуват от сравнението с изобразените на картината Климт и Емили Фльоге, в скоро време в музея ще бъде създадена малка сцена за селфи на фона на реплика на шедьовъра.  \n    \n", "date": "2018.02.14", "title": "\"Целувката\" на Густав Климт отива в друга зала на \"Белведере\""}
{"url": "http://www.duma.bg/node/160829", "text": "Само преди седмица над 100 000, главно противници на правителството, се събраха пред гръцкия парламент в Атина, развявайки националните знамена и слушаха левия композитор Микис Теодоракис, който ги увещава, че трябва да стоят твърдо срещу всеки, който оспорва гръцката принадлежност на \"Македония\". Той също така им каза, че човек - като него самия - може да бъде \"интернационалист и патриот\" едновременно. Въпреки че организаторите на \"Македонския митинг\" заложиха много в концепцията за \"национално единство\", тази почти вековна легенда получи справедлива критика за размиването на идеологическите граници между дясно и ляво. \nМеждувременно тайната дипломация между Гърция и нейната северна съседка Македония продължава, като се цели уреждането на продължаващия десетилетия спор за използването на взаимно прието име за нация, която също иска да се нарича македонска, но е на една крачка от това да стане членка на НАТО и след това на ЕС. \nПроблемът с Македония показа, че една година преди общите избори в Гърция се очаква поляризация между лявото правителство и консервативната официална опозиция. Но скандалът \"Новартис\", който избухна само два дни след \"Македонския митинг, показа, че започва да се развива \nедин още по-вълнуващ политически спектакъл\". Той включва \"10 политици, двама от които са бивши министър-председатели, както и държавни служители, банкери, лекари, адвокати и журналисти\" и засяга чувствителния въпрос за общественото здраве. Според правителството на Ципрас текущото разследване в сътрудничество с властите в САЩ разкри, че швейцарският фармацевтичен гигант е подкупил почти всички, между 2006 и 2015 г. и е доставил продуктите си на гръцкия пазар на прекомерно високи цени. \nРезултатите от разследването, по време на което са били използвани показанията на защитени свидетели както в Гърция, така и в САЩ, сега са в ръцете на председателя на парламента. Процедурата, по която обвиняемите политици ще трябва да бъдат разследвани от парламента, ще бъде решена тази седмица. Андонис Самарас, бивш министър-председател, е сред тях, обвинен в получаване на подкуп \"на ръка\" от \"Новартис\". Самарас, чиято политическа кариера беше сложно свързана с проблема \"Македония\", беше сред ключовите политици на митинга в Атина. Повечето от обвиняемите политици са работили в здравното министерство и социалните служби. Периодът, за който става дума, съвпада с най-бруталното прилагане на строги икономии, наложени на Гърция, което доведе до драматичен спад на доходите на повечето хора. \nГолемият корупционен скандал,  включващ политици от епохата отпреди СИРИЗА, свързан с чувствителния сектор на здравеопазването, е обида за обществото. \"Моралните последици са огромни. В момент на рецесия, когато за нашите по-бедни съграждани е трудно да намерят необходимите лекарства, имаше някои фармацевтични компании, които по незаконен и провокативен начин работеха за осигуряване на лекарства на завишени цени\", каза гръцкият министър на правосъдието. \n\"Бомбата \"Новартис\" заглуши \"Македонския митинг\" само за няколко дни. Опозицията, по-специално официалната опозиция, отново е на ход; те обвиняват правителството в нагласена работа, макар да приемат, че е имало корупция в сектора на здравеопазването през периода на тяхното правителство. Те твърдят, че правителството \"добавя\" политиците в сътрудничество с фаворизираната от него съдебна система. Те твърдят също, че междувременно правителството \"продава\" въпроса за Македония. \nТова е само начало. От паралелното разследване в САЩ трябва да излязат още много неща; слухове го казват, че по-твърдите доказателства включват политици. \nТака че шоуто започна. Дали ще трае дълго, ще приключи ли бързо? Ще бъде ли наказан някой от \"старото покварено политическо установяване\", срещу което СИРИЗА се бори и поради което беше избрана на власт от недоволното общество? Ако всичко се окаже \"случай за определяне на дневния ред\", тогава няма да е голяма изненада за много гърци. От друга страна обаче, ако се окаже, че твърденията са верни, СИРИЗА вероятно си е възвърнала голяма част от политическото доверие. /БГНЕС     \n", "date": "2018.02.14", "title": "Бомбата \"Новартис\" заглуши \"македонския митинг\" "}
{"url": "http://www.duma.bg/node/160831", "text": "В Южна Корея на 20 години затвор бе осъдена довереничката на отстранената президентка Пак Хън Хе заради корупция. Чой Сун Сил получи тежката присъда в злоупотреба с власт, вземане на подкупи и намеса в държавните дела. Действията й доведоха до импийчмънт на приятелката й. Според данните тя е взела подкупи на стойност 14 млрд. вона от телекомуникационния гигант \"Самсунг\" и от конгломерата \"Лоте\". \nСкандалът пламна през 2016 година, след като Пак публично се извини за изтичане на информация към близката й приятелка Чой Сун Сил, която не е била назначена на никакъв пост в апарата на президента, но е имала влияние върху речите и изказванията на държавния глава, намесвала се в кадровите назначения и е използвала влиянието си, за да принуждава големи корпорации да дават милиони като дарение на обвързаните с нея фондации.     \n", "date": "2018.02.14", "title": "Президентска приятелка с 20-годишна присъда"}
{"url": "http://www.duma.bg/node/160830", "text": "Появата на проф. Ахмет Давутоглу заедно с Ердоган на заседание на парламентарната  група на управляващата Партия на справедливостта и развитието (ПСР) възбуди задкулисието в Анкара до степен на кипеж. Гаданията варират от \"какъв е шифърът на тази изненада\", та до \"каква сметка си прави президентът\". Редица сериозни турски наблюдатели споделят, че с този ход Ердоган цели да  \"разпръсне екипа на Гюл\", защото са убедени, че експрезидентът Абдулла Гюл ще се реши да бъде съперник на Ердоган за президентския пост при следващите парламентарно-президентски избори на 3 ноември 2019 г.  \nНо в малката извънпарламентарна партия \"Ватан\" например считат, че  президентската сметка е друга - отношенията със САЩ.  Опасявайки се, че може да има \"нападение от страна на САЩ\", Ердоган е решил да \"вземе до себе си\" експремиера Давутоглу. Разбира се, че не са забравени гласно оповестените обвинения от страна на членове на ПСР, които посочиха проф. Давутоглу като главен виновник за \"това, което става в Близкия изток, включително Сирия\". Припомнят се оценките на американското списание за външна политика \"Форийн полиси\", което след отстраняването на Давутоглу на 5 май 2016 г. от премиерския пост, написа, че \"САЩ загубиха своя човек в Анкара\". По същото време в Анкара често можеше да се чуе мнение от типа \"Давутоглу - тайният съюзник на Вашингтон\".  \nОсвен като автор на  \"Стратегическата дълбочина\" (смятана за турската стратегическа доктрина във външната политика), проф. Давутоглу  е известен и като дипломат с \"много по-толерантно мнение от това на Ердоган по отношение на кюрдите\", които са \"сухоземната сила на САЩ в битките им срещу \"Ислямска държава\". Въпросът е наистина ли Давутоглу, ако го върнат на турската политическа сцена, може да съдейства за промяна в отношенията на Анкара с Вашингтон, които на този етап са сложни и противоречиви от всяка гледна точка? Ако той е бил \"американският човек в Анкара\", дали позиционирането му в нова роля ще промени отношението на САЩ към Ердоган? Още повече, че в Анкара зад кулисите отдавна се твърди, че \"Дълбоката държава\" в САЩ отдавна е взела решението си за Ердоган и една стъпка напред или назад няма да го промени\".  \nЛюбопитното в случая е, че тези информации се изнасят от т.нар. опозиционна турска преса и то в период, когато в страната нищо не може да излезе без необходимите \"санкции\" от страна на управляващите. Не се крие, че появата на президента Ердоган заедно с Давутоглу, и то след проведен дълъг разговор между двамата в президентската резиденция \"Беш тепе\",  не е била посрещната с разбиране от страните в региона. Както се казва, \"тяхното мнение за Давутоглу не е тайна\".  Руснаците \"хич не го обичат\",  а и иранците споделят мнението им. В периода, когато Давутоглу бе премиер, често се казваше, че \"Дамаск не гледа на него като на турски представител, а като на представител на САЩ и Израел\". Може да се предположи, че сирийците са били в течение на изпращаните от Анкара задачи и препоръки до посолството на Турция в Дамаск по времето, когато проф. Давутоглу бе външен министър и премиер. А днес Анкара действа заедно с Русия, Иран и Багдад, Ирак, по отношение на \"сирийския батак\" - тоест \"прави точно обратното на това, което се правеше по времето на Давутоглу\", казва коментаторът Исмет Йозчелик.  \nВсъщност едва ли може да се твърди със сигурност чии интереси и кого представлява проф. Давутоглу в настоящата обстановка в Турция. И дали информациите за предполагаемо негово завръщане на политическата сцена не са спекулации или просто са опипване на почвата, което е честа практика на президента Ердоган. Но както казват в Анкара, интересно съвпадение е, че \"в дните, когато Давутоглу отново излезе на сцената, бе свален руски самолет, отново\". Турция навлиза в интересен период. Няма как да няма продължение.   \n", "date": "2018.02.14", "title": " Стари играчи с нова роля на турската политическа сцена"}
{"url": "http://www.duma.bg/node/160841", "text": "През 2017 г. Китай е инвестирал в научноизследователска дейност близо 280 млрд. долара, показват данните, публикувани на сайта на Държавното статистическо управление на КНР. \nТова е увеличение от 11,6% спрямо предходната 2016 г. Информацията на управлението показва, че разходите за научноизследователски проекти на страната съставляват около 2,12% от общия БВП на страната. В световен план Китай заема второ място по подобен обем на инвестициите в сферата на науките след САЩ. \nОт ведомството посочиха още, че разходите на китайските предприятия за научни изследвания са нараснали с 13,1% на годишна база, достигайки 1,37 трилиона юана (217 млрд. долара). Аналогичните показатели за държавните учреждения и образователните институции бележат ръст  съответно със 7% и 5,2%. \nСпоред 13-ия петгодишен план (от 2016 - 2020 г.) Китай възнамерява да увеличи до 2020 г. разходите за наука на глава от населението до 500 000 юана (79 300 долара). През 2014 г. тази цифра бе 370 000 юана (58,7 хил. долара). В края на 2015 г. около 5,3 млн. китайци са били ангажирани с научни изследвания.     \n", "date": "2018.02.14", "title": "Китай вложил за наука 280 млрд. долара "}
{"url": "http://www.duma.bg/node/160855", "text": "През 2050 година населението на България ще наброява 5,4 млн. души, а през 2100 - едва 3,8 млн. души. Това показва прогнозата на ООН, цитирана от проф. Пенка Найденова в интервю за \"Дойче веле\". Въпреки тревожните прогнози обаче, тя заяви, че не очаква да се стигне до изчезване на българската нация. Тя отбеляза, че броят на емигрантите е доста по-висок от броя на имигрантите. Нараства и делът на хората над 65 години - в момента те са около 22% от цялото население, а към 2050 г. ще бъдат поне 33 на сто. \nПрофесорът цитира предварителни данни за 2017 г., според които България заема 212-то място в света по раждания на 1000 души - 8,7. Много по-тревожна е позицията на страната по показателя за обща смъртност, където с 14,5 смъртни случая на 1000 души от населението тя се нарежда на трето място. Непосредствено преди нея са малката африканска държава Лесото, която е силно засегната от СПИН-пандемията, и Литва, където населението застарява особено бързо заради високата емиграция на млади хора. \nПроф. Найденова добавя, че за разлика от българите и турците, които са преминали през всички фази на първия демографски преход, ромите в България ще увеличават числеността си, тъй като не са преминали дори през втората му фаза, свързана с намаляване на смъртността при запазена висока раждаемост. Единствено осезаемото нарастване на темповете на икономически растеж и на стандарта на живот е в състояние да промени неблагоприятното миграционно салдо, смята тя. И предупреждава: \"Намаляването на трудовите ресурси поставя страната пред предизвикателството да компенсира изтичането на работна сила с осезаемо увеличаване на производителността на труда. Необходима е коренна промяна в образователната система и в политиките за регулиране на пазара на труда\", смята тя.   \n", "date": "2018.02.14", "title": "ООН прогнозира, че България ще се стопи до 3,8 млн. през 2100 г."}
{"url": "http://www.duma.bg/node/160856", "text": "Нищо от обещаните от здравното министерство 28,5 млн. лв. не са получили общинските болници. Това каза д-р Неделчо Тотев, председател на Сдружението на общинските болници в България в отговор на въпрос на ДУМА. Той заяви, че работещите в тези болници са готови на нови протести заради трагичното си финансово състояние. Въпреки срещите на представители на сдружението с МЗ, НЗОК, въпреки че представиха проблемите си пред депутатите, по думите на д-р Тотев, реален резултат досега няма. Според прогнозите на ръководителите на тези лечебни заведения без спешни промени около 15 от тях няма да успеят да дочакат 2019 г. ДУМА припомня, че здравният министър Кирил Ананиев обеща за догодина нов начин на финансиране на здравеопазването.  \nСъстоянието на здравеопазването е в основата на демографския апокалипсис, който ни очаква, прогнозира д-р Тотев. Според него картината ще се влошава все повече, тъй като около 83% от приходите на общинските болници в сдружението отиват за заплати, а на 12 болници те не стигат дори за това. \nНа 50 км от Върбица например няма аптека, лекари специалисти изобщо липсват, не е и ясно има ли и неотложна помощ при наличието на 3 джипита, обясни д-р Радко Велков от сдружението. Той е категоричен, че и в момента има огромна неравнопоставеност в достъпа до медицинска помощ в страната. Средният разход за страната за болнична помощ на човек е 240 лв., но за Пловдив е 395,3 лв., за София е 390 лв., за Стара Загора е 185 лв., за Шумен е 160,75 лв.  \n\"Общинските болници са между живота и смъртта, все по-близо до смъртта. И не са там, защото са остарели, а защото са целенасочено убивани от близо 10 години\", коментира д-р Стойчо Кацаров, председател на Центъра за защита на правата в здравеопазването. Той е категоричен, че са 3 инструментите, които властимащите ползват от 2010 г. насам, за да убият малките болници: лимитите, националната здравна карта, която ограничава дейността на лечебните заведения и медицинските стандарти, които поставят ненужни изисквания и водят до ненужни разходи болниците. Кацаров припомни, че в момента се правят \"нови\" медицински стандарти, които едно към едно повтарят написаното в старите, които паднаха в съда. Той е убеден, че тези стандарти са предпоставка за създаване на корупционна среда. От ЦЗПЗ са готови да подкрепят евентуалните протести на общинските болници.  \nПроблемите означават колапс на общинското здравеопазване, от което зависят 2 млн. души, зояви Димитър Бранков от БСК. Той предлага да се въведе категорията \"защитена болница\", както има \"защитени училища\". Ако не видим адекватни действия от законодателната и изпълнителната власт, ще подкрепим и по-радикалните действия, които ще предприемат лекарите, заяви представителят на работодателската организация.   \n", "date": "2018.02.14", "title": "Общинските болници не са получили нищо от обещаното"}
{"url": "http://www.duma.bg/node/160857", "text": "Жители и собственици на имоти в брезнишките села Банище, Ръждавец и Станьовци обмислят протестни действия, за да защитят изсичането на гората в техния район. Те подчертават, че не са против плановата законна сеч, но са свидетели, че заедно с маркираните дърва под ударите на брадвите се оказват и такива, които не са определени за рязане. \nОт горските масиви всеки ден излизат минимум по три тежкотоварни автомобила, натоварени с трупи. Ценната дървесина се добива по брутален начин. Стволовете се режат на височина около метър и половина на корена. Не са малко и оставени край пътя отрязани трупи. \nЖителите на Банище, Ръждавец и Станьовци се надяват, че давайки гласност, ще се сложи ред в сечта, тъй като проблемът там е от повече от две години, но никой не взима мерки за регулиране на сечта. \"Горските масиви са осакатени. Ако ситуацията не се промени - ще блокираме пътища\", категорични са местните хора. \n    \n", "date": "2018.02.14", "title": "Три брезнишки села стягат протест в защита на гората  "}
{"url": "http://www.duma.bg/node/160858", "text": "Живописно пано на известния художник Енчо Пиронков в пловдивски подлез до гимназия \"П. Кр. Яворов\" е било покрито с фасаген. Преди дни скулпторът Иван Тотев се натъква на гледката на грундираното пано. \"То е от глазирана керамика и би могло да бъде измито с пароструйка, дори и с почистващ препарат, с нужното внимание и най-добре от реставратори. След това може да се покрие със силиконов филм, който \"не обича спрейовете\", смята скулпторът. \nКметът на район \"Северен\" в Пловдив Ральо Ралев се оправда, че общината не е поръчвала паното на Енчо Пиронков да бъде замазано. Той нито знае, нито предполага кой може да бъде поръчителят на вандалската проява. \"Не, не сме ние. Нямаме пари в бюджета даже, за да го замажем\", оправда се той. Кметът обеща, че плочите скоро ще бъдат почистени и оставени в оригинален вид.   \n", "date": "2018.02.14", "title": " Замазаха с боя живописно пано на Енчо Пиронков в Пловдив"}
{"url": "http://www.duma.bg/node/160859", "text": "От 23 февруари служителите в местата за лишаване от свобода ще продължат с демонстрациите си в защита на исканията им за по-добри условия на труд и по-високи възнаграждения. Това обяви в интервю по \"Хоризонт\" Цветан Михайлов от Синдиката на служителите в затворите. Той допълни, че надзирателите излизат на национални протести на 24 февруари и 26 март, докато София ще е домакин на срещата на европейските министри на правосъдието. \nСтана ясно, че в понеделник съсловната организация е отказала предложеното от управляващите 5-процентово увеличение на заплатите. Според Михайлов то не е достатъчно и би довело до противопоставяне между служителите в правосъдното министерство. Припомняме, че надзирателите настояваха за 20-процентен ръст на заплатите. \n\"При така направеното предложение са възможни следните варианти. Увеличение на 5% на основните възнаграждения на всички служители или увеличение на базата, върху която като процент се начисляват допълнителни средства на заетите с охраната и пряк контакт с лишените от свобода, което ще лиши голяма част от останалите служители от увеличение на заплатите\", коментира Михайлов. Той подчерта, че надзирателите ще продължават да настояват за по-добри условия на труд, увеличаване на щатните бройки и изравняване на заплатите в сектор \"Сигурност\".   \n", "date": "2018.02.14", "title": "Надзирателите продължават с демонстрациите си от 23 февруари"}
{"url": "http://www.duma.bg/node/160860", "text": "Зелената зона в София ще бъде разширена в още 4 района. Доклади за това са внесли районните им кметове и те ще се разгледат на заседание на комисията по транспорт към Столичния общински съвет днес. За един час престой в зелена зона шофьорите плащат по 1 лев.  \nОбществените обсъждания по райони бяха в края на миналата година. Първият, в който ще има нови платени паркоместа е \"Красно село\". Зоната е в границите на бул. \"Ген. Тотлебен\", бул. \"Пенчо Славейков\", ул. \"Георги Софийски\", бул. \"Акад. И.Е. Гешов\" в м. Крива река. Втората зона е в м. Еврейски гробища между бул. \"Ген. Скобелев\", бул. \"Ген. Тотлебен\", ул. \"Йоаким Кърчовски\" и ул. \"Добруджански край\". Кметът на \"Красно село\" Христо Апостолов обосновава предложението си с конфликтите, които имало между шофьорите на неправилно паркирани автомобили и останалите живеещи в района. Според кмета се стигало до саморазправа между хората и освен с въвеждането на зелена зона, нямало друг начин да се справи с хаоса. \nРайон \"Възраждане\" също предлага разширение на зоната. Обществени обсъждания там е имало през 2016 г. и през 2017 г. Разширението е в \"Зона Б-18\" и \"Зона Б-5\" в границите между бул. \"Сливница\", бул. \"К. Величков\", бул. \"Ал. Стамболийски\", ул. \"Гюешево\", ул. \"Партений Нишавски\", ул. \"Българска морава\", ул. \"Камен Андреев\", ул. \"Опълченска\" и ул. \"Димитър Петков\". По време на дискусиите в района хората са поискали да се изградят нови паркинги и да се вложат повече пари в инфраструктурата.  \nМотивът за обхващане на така наречения горен \"Лозенец\" в зелената зона е, че в него е започнало безконтролно паркиране, след като през миналата година долен \"Лозенец\" попадна в зоната. Пешеходците се оплаквали от новата ситуация в тяхната част на района и затова настоявали и при тях да се въведе платеното паркиране. То ще обхване територията между бул. \"Джеймс Баучер\", бул. \"Ст. Михайловски\", бул. \"Н. Вапцаров\", ул. \"Сребърна\" , ул. \"Козяк\".  \n\"Оборище\" е четвъртият район, който ще разшири зелената си зона между бул. \"Ситняково\", ул. \"Черковна\", бул. \"Христо и Евлоги Георгиеви\" и ул. \"Проф. Милчо Бичев\". От районната администрация са категорични, че разширението е съгласувано с хората от района.  \n    \n", "date": "2018.02.14", "title": "Разширяват зелената зона в още 4 района на София "}
{"url": "http://www.duma.bg/node/160861", "text": "Общинските съвети на БСП в област Стара Загора започнаха с номинациите, с които трябва да посочат млади и активни хора за петия випуск на Политическата академия на Националния институт \"Димитър Благоев\", който ще започне през март. ДУМА припомня, че кандидатури за обучението се събират от всички областни съвети. \nМладите трябва да са завършили висше образование и да са с ярка гражданска позиция. В продължение на 7 модула випускниците се обучават на успешна политика на местно и национално равнище, на организиране и провеждане на изборни кампании, публични комуникации и др. Целта е да се стимулира изграждането на нова политическа култура на младото поколение и  да се подготвят за отстояване интересите на гражданите. \nСоциалистите в Стара Загора обсъдиха и инициативи на народните представители, които да се проведат съвместно с Националния съвет и общинските организации. Първите прояви ще са в Братя Даскалови и Мъглиж.   \n", "date": "2018.02.14", "title": " БСП в Стара Загора номинира младежи за политическо образование"}
{"url": "http://www.duma.bg/node/160870", "text": "Депутати от ГЕРБ и НФСБ внасят на тъмно промени в Закона за трудовата миграция и трудовата мобилност преди второто четене. Предложението им не е съгласувано от социалните партньори в Тристранния съвет. \nВ момента, според Закона, работодатели може да наемат работници от трети страни (извън Европейския съюз) без специално разрешение, ако през последните 12 месеца не са повече 10% от общия персонал. Промяната предвижда 20%, а за малките и средни предприятия - 35%. \nОт БСП са против прокарването на промяната, без тя да е съгласувана в Националния съвет за тристранно сътрудничество.    \n", "date": "2018.02.14", "title": "ГЕРБ увеличава вноса на чужди работници  "}
{"url": "http://www.duma.bg/node/160862", "text": "По-голямата част от българите са против ратификацията на Истанбулската конвенция, показва показва проучване на \"Галъп интернешънъл\", публикувано вчера. 86% от българите са чули за спорния документ срещу домашното насилие над жени и деца, като 58% от тях са против ратифицирането му, а 19% са \"за\". Според допитването във всички социални групи преобладава отрицанието за конвенцията, само една трета от привържениците на ГЕРБ я одобряват. \nМеждувременно ВМРО излезе вчера с официална позиция, в която настоява за нов \"легитимен\" превод на конвенцията и едва тогава Конституционният съд да се занимава с тълкуванието на документа, поискано от ГЕРБ. От партията на Красимир Каракачанов смятат, че несъстоятелността на българския превод е била използвана като мотив от поддръжниците на Конвенцията на Съвета на Европа. От ВМРО цитират притесненията от ГЕРБ, че проблемът в неразбирането на текста идвал от некоректния превод на български и заяви, че ще поиска официален такъв от Съвета на Европа. Месец и половина по-късно такъв няма, заявяват от ВМРО. Те питат по кой текст КС ще направи тълкувателно решение - по българския, обявен от ГЕРБ за несъстоятелен, или по английския и/или френския, на които е подписана конвенцията и които са официални по силата на международното право. Сегашният превод, подписан от Министерството на правосъдието и приет от МС, е компрометиран и затова КС не би могъл да се произнесе, категорични са от ВМРО.   \n", "date": "2018.02.14", "title": " \"Галъп\": 58% от българите са против Истанбулската конвенция"}
{"url": "http://www.duma.bg/node/160863", "text": "Напрежението между представителите на \"Обединени патриоти\" в кабинета продължава да расте. Вицепремиерът Валери Симеонов призна, че от няколко месеца има \"скърцане\" и напрежение в коалицията между НФСБ, ВМРО и \"Атака\". Той правел опити да изчисти проблемите, но засега не се получавало. \"Каруцата върви, тогава скърца. Когато не скърца, тогава е опасно\", коментира вчера Симеонов пред БНТ. Той обвини за напрежението лидера на ВМРО Красимир Каракачанов, който според него имал \"звездна болест\" и е узурпирал медиите. \nСимеонов е предлагал на Волен Сидеров от \"Атака\" да организират коалиционна среща, но това не се получавало. Според него изчистването на коалиционните отношения зависи от Каракачанов. \"Това са болести на растежа. Когато първите симптоми на звездната болест бъдат определени, разумните хора реагират, неразумните продължават да мислят, че са по-умни от другите и летят в небесата\", заяви той по адрес на Каракачанов. \nСимеонов обвини Сидеров и Каракачанов и че се изказват \"неподготвени\" за Истанбулската конвенция. Според него темата се преекспонира от ВМРО и БСП, които опитват да извлекат тяснопартийни дивиденти. Референдумът щял да пропилее 30 млн. лв., а и \"бабите няма да идат да гласуват\". \nПрипомняме, че през уикенда Сидеров коментира слухове за тайни срещи между Симеонов и шефа на ПГ на ГЕРБ Цветан Цветанов за обща позиция в подкрепа на конвенцията. Лидерът на \"Атака\" заплаши в ефир, че ще изтегли депутатите си от патриотичната коалиция, ако това се окаже вярно. Симеонов отрече подобна среща. \nПо-късно вчера Каракачанов обвини Симеонов за напрежението в коалицията. \"Когато имам нещо да му казвам, му звъня по телефона или отивам в кабинета му и му го казвам. Когато той има да ми казва нещо, го казва през медиите. А когато той има да ми казва нещо - няма разговор. Ами как да има разговори, като той не си вдига телефона и се прави на сърдит за нещо. И аз не знам какво\", гневен бе Каракачанов. Валери Симеонов отново атакува в медиите подопечната си министърка на туризма Николина Ангелкова. В телевизионно интервю той заяви, че ведомството й \"оказва благосклонно съдействие\" на мутрите в курорта. Той обяви, че улиците и тротоарите в Слънчев бряг ще бъдат предадени в собственост на община Несебър и уточни, че е съгласувал предложението с премиера Бойко Борисов. Предстои изготвяне на стратегия за инфраструктурата и план за действие в курорта, така че той да бъде издърпан от ръцете на мутрите като Божо Кравата и Радо Слънцето, добави той. Според него заради това, че улиците са собственост на дружеството, там няма достъп КАТ, а движението на триколки, файтони, влакчета и туристически автобуси е хаотично. Тротоарите пък били \"заринати с бараки\", за които Ангелкова - без да съгласува с него като като ресорен вицепремиер, предлагала \"визия\", за да продават \"бикини, сутиени и всякакви други глупости\". \"Тук идва шлаката на Европа да пие, да се търкаля по улиците и да пазари джапанки по 2 лв.\", отсече Симеонов.     \n", "date": "2018.02.14", "title": " Каракачанов и Симеонов отново се изпокараха"}
{"url": "http://www.duma.bg/node/160864", "text": "Депутатите Данаил Кирилов от ГЕРБ и Петър Петров от НФСБ внасят на тъмно промени в Закона за трудовата миграция и трудовата мобилност преди второ четене. Това стана ясно от изказване на депутата от БСП Драгомир Стойнев в Сливен.  \nДУМА припомня, че в сега действащия Закон пише, че \"разрешение за достъп до пазара на труда на работници - граждани на трети държави (извън ЕС) се предоставя за заемането на длъжности, за които не се изисква българско гражданство при условие, че в предходните 12 месеца общият брой на работещите за местния работодател граждани на трети държави не надвишава 10% от средносписъчната численост на наетите по трудово правоотношение български граждани и чужденци с приравнени на тях права\". Промяната, внесена от Кирилов и Петров, заменя 10% с 20%, а за малките и средните предприятия този процент скача на 35. Двамата депутати мотивират промяната с недостига на квалифицирана работна сила на българския пазар на труда.   \nПромяната е внесена в деловодството на Народното събрание минути преди края на работната седмица. Тя не е обсъдена нито с отговорното министерство - МТСП, нито с Министерския съвет, не е разглеждана и от социалните партньори на Тристранен съвет, което нарушава закона. Вносителите на подобна промяна, макар тя да е между първо и второ четене на законопроект, трябва да я обсъдят със социалните партньори, както е записано и в чл.3 (1) на Закона за трудовата миграция. Според експерти възможен изход сега е председателят на парламентарната комисия по труда и социалната и демографска политика да внесе промяната за обсъждане на Тристранен съвет.  \n\"Ние знаем проблемите на българския бизнес, на българските предприемачи, че имат нужда от квалифицирана работа ръка, но питаме къде е държавата?\", коментира Стойнев. Той е категоричен, че за БСП такъв подход е неприемлив и е необходимо да се чуе мнението на синдикатите, промяната да бъде разгледана на заседание на Тристранката. С лека ръка държавата абдикира от основните проблеми на българското общество, коментира Стойнев. Социалистите не са против в тези професии, в които наистина няма определени специалисти, държавата да внесе, но ще искат дебат в парламента и призоват синдикатите да защитят правата на българските работници. \nДУМА припомня, че работодателите многократно са искали тази промяна, но синдикатите не я допускаха.    \n", "date": "2018.02.14", "title": " ГЕРБ се опиват на тъмно да прокарат промени за вноса на работници "}
{"url": "http://www.duma.bg/node/160865", "text": "На заседанието си днес кабинетът ще разгледа предложение на здравния министър Кирил Ананиев за продажба на обособена част - недвижими имоти, от МБАЛ \"Д-р Тота Венкова\" в Габрово. Няколко часа по-късно Ананиев заедно с вицепремиера Томислав Дончев ще участват в официалното откриване на реновираното Педиатрично отделение в същото лечебно заведение. От съобщение на МЗ става ясно, че здравният министър ще посети и Отделението по хемодиализа, за което са купени 10 нови диализни апарата за 200 хил. лв., ще се срещне и с  медицинския съвет на областната болница.   \n", "date": "2018.02.14", "title": "МЗ продава части от Габровската болница и открива ремонтирано отделение"}
{"url": "http://www.duma.bg/node/160866", "text": "На 103 години вчера почина известният с благотворителността си Дядо Добри. Той бе наричан Светеца от Байлово и стана известен преди години с щедрите си дарения за храм-паметника \"Св. Александър Невски\", които събираше чрез просия по улиците. \nВестта за смъртта му се появи във фейсбук профила на белоградчишкия епископ Поликарп и бе потвърдена от кмета на Байлово. \nГодини наред Добри Добрев ходеше пеша или с автобус до София и пред вратите на \"Св. Александър Невски\" или църквата \"Свети Седмочисленици\" и събираше в пластмасова чаша пари, които след това даряваше. \nТленните останки на Дядо Добри бяха изложени за поклонение в църквата в село Байлово от снощи, като храмът бе отворен цяла нощ, съобщиха от Светия синод на Българската православна църква. Днес ще се отслужи упокойна литургия, а поклонението ще продължи през целия ден. Погребението ще бъде на 15 февруари. \n    \n", "date": "2018.02.14", "title": "На 103 години почина благодетелят Дядо Добри"}
{"url": "http://www.duma.bg/node/160868", "text": "Със лека \"присъда\" излезе СЕМ в доклада си от мониторинг, посветен на езика на омразата в новини и актуално-публицистични предавания. Констатацията на медийния регулатор е, че има по-скоро \"умерено говорене\", което не преминава границите на добрия тон. Във фокуса на наблюдение са били БНТ1, БИТ, БТВ, България он ер, Нова телевизия, Канал 3, Алфа тв, Скат, Дарик радио и програма \"Хоризонт\" на БНР. \nВ СЕМ отново се коментира, че в българското законодателство няма легална дефиниция какво представлява \"враждебна реч\" и \"език на омразата\". чл. 8 и чл. 17 от на ЗРТ - \"медийните услуги не трябва да подбуждат към ненавист, основана на раса, пол, религия или националност\" и да не допускат предавания, \"внушаващи национална, политическа, етническа, религиозна и расова нетърпимост, възхваляващи или оневиняващи жестокост или насилие, или на предавания, които са неблагоприятни или създават опасност от увреждане на физическото, психическото, нравственото и/или социалното развитие на децата\". \nСпоред експертите, наблюдавали различните програми, наблюдаваната враждебна реч е по-скоро \"по отношение политическата принадлежност на дадена група\". Регистрирани са лични обиди и нападки, а не толкова представяне на обобщен негативен образ на определена група. Сред изводите е, че враждебната реч е възприета като част от политическото говорене в България. \nИмаме по-скоро враждебен език, отколкото език на омразата, обобщи членът на СЕМ Иво Атанасов, след като се запозна с доклада. Колегата му Бетина Жотева призова документът да стане публичен, а изводите от него да станат повод за обширен дебат. Розита Еленкова попита дали са достатъчни опитите на водещите да прекъснат участниците, използващи подобен език. Те самите канят подобни гости, съгласиха се членовете на СЕМ.     \n", "date": "2018.02.14", "title": " В новините няма език на омразата, но има враждебна реч"}
{"url": "http://www.duma.bg/node/160867", "text": "Депутатът от ДПС Делян Пеевски получава депутатската си заплата, въпреки че не стъпва в парламента. За 10-те месеца от началото на работата на 44-то НС той е получил над 30 000 лева, разкрива \"Медиапул\". В този период той не е участвал в гласуването или обсъждането на нито един законопроект в пленарна зала или в ресорните комисии. Все пак Пеевски е вносител на закони срещу банковата несъстоятелност и за задължителното депозиране на печатни и други произведения. В нито един от двата случая депутатът не се появи публично. Отсъствието на Пеевски беше обяснено от колегите му от ДПС с думите на почетния председател на движението Ахмед Доган за \"колективното тяло\" на партията. \nДепутатът няма нито едно \"неоправдано отсъствие\" от пленарна зала, сочи регистърът за неизвинените отсъствия на народните избраници. От него става ясно, че Пеевски не извинява отсъствията си единствено от заседанията на икономическата и земеделската комисия. Правилникът на НС допуска депутатите да не стъпват в парламента и ден, но въпреки това да получават заплати, ако отсъствията им са извинени. Справка показва, че когато беше депутат, Ахмед Доган също не идваше на работа с изключение на някои знакови гласувания. Той обаче не е извинявал отсъствията си, но и не се е възползвал от депутатското си възнаграждение. \nМеждувременно стана ясно, че средната заплата на депутатите се вдига с 297 лв. и вече е 3540 лв. Според правилника на НС тя е 3 пъти средната в обществения сектор през последния месец на предното тримесечие. Т.е. досега е била 3243 лв., а сега става 3540 лв.     \n", "date": "2018.02.14", "title": "Пеевски получава депутатската си заплата, въпреки че не стъпва в НС"}
{"url": "http://www.duma.bg/node/160853", "text": "За последните две години Агенцията по заетостта е прекратила регистрацията на 16 фирми-посредници за работа в чужбина, съобщиха вчера от ведомството. До крайната мярка се стигнало заради нарушения, установени от Главната инспекция по труда и влезли в сила наказателни постановления. \nНай-честите нарушения са: събиране на такси от кандидатите за работа в чужбина, без фирмата да е сключила посреднически договор с работодател в съответната страна; непредоставяне на индивидуален трудов договор за наемане на работника; липса на пълна информация в трудовите договори, включително данни за длъжности, на които ще бъдат наети; информация за срока на наемането, работното време, трудовото възнаграждение, битовите условия и др.; когато посредникът не сключва посреднически договор с търсещия работа или не поддържа електронен регистър за търсещи и устроени на работа. \nМиналата седмица фондация \"Томсън Ройтерс\" съобщи за над 200 мигранти във Великобритания, сред които и българи, третирани като роби във ферма за цветя в Корнуол. Впоследствие българското външно министерство отрече сред освободените от полицията работници да е имало наши граждани. \nАгенцията по заетостта напомня, че на сайта й има подробна информация, включително контакти, на институциите в страните от ЕС и европейското икономическо пространство, които извършват проверка на условията на трудова заетост.   \n", "date": "2018.02.14", "title": "16 фирми за наемане на наши работници в чужбина вече са без лиценз"}
{"url": "http://www.duma.bg/node/160793", "text": "Произведения на четирима известни български графици, заели трайно място в родното изобразително изкуство и по повод годишнини от рождението им, са представени в зала 2 на Градската галерия в Добрич. Изложбата под наслов \"Майстори на графичните техники\" продължава традицията да бъде показвано на публиката най-доброто от фонда на галерията. \nЮлий Минчев (1923-2006) присъства в експозицията с десет линогравюри. Той е илюстратор на много книги за деца и юноши, художник на списание \"Антени\". Като един от основателите на дружеството \"Приятели на Индия\" е дългогодишен оформител и на списание \"Светилник\", както и на двутомния албум \"Войните на България\". Има реализирани самостоятелни изложби в Берлин (Германия), Прага (Чехия), Будапеща (Унгария), Варшава (Полша), няколко в България и през 1997 г. - в София (зала \"Райко Алексиев\" на СБХ).   \nПет творби в експозицията са на Михаил Петков (1933-2015). Той тридесет и две години е художник в Българската национална телевизия и е създател на телевизионната графика у нас. Работи в една от най-трудните графични техники - мецотинто. Роден е в Добрич. Носител е на национални и международни награди. Участник е в представителни изложби на българско изкуство в Австрия, Германия, Япония, Индия, САЩ, Латинска Америка, Италия, Скандинавските страни, Франция, Полша, Русия, Унгария и други, както и в международни биеналета на графичното изкуство. \nПосетителите могат да видят пет литографии от Симеон Венов (1933-1999). Той е емблематично име в областта на изящната графика, отличава се с изтънчената си естетика, с емоционална чистота и сила на посланията, които отправя към публиката. За илюстрациите си към книгата \"Синята брада\" на Шарл Перо, издадена през 1984 г., е вписан в Почетния списък на наградата \"Ханс Кристиан Андерсен\" през 1986 г. \nЛюбен Диманов (1933) е смятан за модернист на българската графика през 1960-те и 1970-те години. Графични техники, които използва, са офорт, литография и суха игла. Диманов илюстрира и оформя множество книги - \"Алкохоли\" на Аполинер, \"Божествена комедия\" на Данте Алигиери, \"Метаморфози\" на Овидий, \"Сонетите на Шекспир\" и др. Носител е на множество престижни награди за графика, живопис, рисунка и илюстрация. В експозицията е представен с пет графики, суха игла. \n    \n", "date": "2018.02.14", "title": "Четирима майстори на графичните техники  "}
{"url": "http://www.duma.bg/node/160794", "text": "Мексиканският режисьор Гийермо дел Торо оглави журито във Венеция (29 август - 8 септември). Директорът на най-стария международен кинофестивал Алберто Барбера нарече Дел Торо \"въплъщение на великодушието, любовта към кинематографията, насочена не само към миналото, страстта към киното, която е способна да вълнува и ни кара да мислим\". Гийермо дел Торо е носител на \"Златен лъв\" на 74 Венецианска Мостра за фантастичната драма \"Формата на водата\". Филмът е сред фаворитите за наградата \"Оскар\" с 13 номинации.   \n", "date": "2018.02.14", "title": "Гийермо дел Торо журира на Венецианската Мостра"}
{"url": "http://www.duma.bg/node/160795", "text": "Концерт, посветен на 100-годишнината от рождението на Петър Христосков, ще се състои на 15 февруари от 18 ч. в зала НМА, бул. \"Евлоги и Христо Георгиеви\" 94. Творби от Петър Христосков и Панчо Владигеров ще изпълни Калина Митева - цигулка, докторант, научен ръководител проф. Елисавета Казакова. На рояла Мария-Елена Средева и Ивелина Казанджиева. \n    \n", "date": "2018.02.14", "title": "Концерт в Музикалната академия"}
{"url": "http://www.duma.bg/node/160796", "text": "\"Код червено: Литература\" и Събка Дякова-Чехович канят на разговор по темите има ли любов след брака, колко вида любов преживяваме, как любовта ни променя и на чаша вино. Срещата е днес от 19 ч. в галерия \"U PARK\" в Пловдив (ул. \"Отец Паисий\" 24). Модератор е Силвия Димитрова. \n     \n", "date": "2018.02.14", "title": "Среща-разговор със Събка Дякова-Чехович"}
{"url": "http://www.duma.bg/node/160797", "text": "Творби на Фредерик Шопен ще изпълнят Цветелина Миланова, Елена Киндалова, Мария Миланова, Мария-Десислава Стойчева и Андрей Андреев на 15 февруари от 18 ч. в Полския институт в София, ул. \"Веслец\" 12. Организатори на проявата са Полският институт и Шопеновото общество в България.   \n", "date": "2018.02.14", "title": " Шопенова вечер в Полския институт"}
{"url": "http://www.duma.bg/node/160854", "text": "Препоръка да не дават на децата допълнителни учебни помагала, за да не утежняват раниците им, получиха столични учители. Това става ясно от писмо на шефката на регионалното управление по образование в София Ваня Кастрева. Тя го е пратила на директорите и в него се обяснява кои учебници и учебни комплекти са задължителни и са одобрени от министъра на образованието. Според Кастрева одобрените учебници отговарят напълно на съответната учебна програма по отношение на учебното съдържание и са достатъчни за постигане на компетентностите от учениците. \nОт друга страна, практиката показвала, че  препоръчаните от учителя допълнителни помагала, които учениците трябва да носят за работа в час, увеличавали тежестта на ученическата раница. В писмото се изброяват и здравословните проблеми, които причиняват тежките раници. Затова от инспектората препоръчват в час да се използват само одобрените от министъра учебници и учебни комплекти.  \nТемата за тежестта за ученическите раници стана актуална за пореден път през октомври, когато петокласничка от столично школо подаде жалба до Държавната агенция за закрила на детето заради тежката чанта, която е принудена да носи всеки ден.   \n", "date": "2018.02.14", "title": " Съветват учителите да не ползват помагала заради тежките раници"}
{"url": "http://www.duma.bg/node/160798", "text": "Една от най-продаваните книги в Иран за всички времена - \"Бащата на другия\" от Паринуш Сании (изд. \"Жанет 45\", превод от персийски Людмила Янева), ще бъде представена на 15 февруари от 18.30 ч. в Ориндж център в София, ул. \"Граф Игнатиев\" 18. За изданието и авторката ще говорят Людмила Янева, Надежда Розова и Марин Бодаков. \n    \n", "date": "2018.02.14", "title": "Книжовна премиера в Ориндж център"}
{"url": "http://www.duma.bg/node/160869", "text": "Това не се случва често, така членове на Съвета за електронни медии коментираха десетките сигнали, които са постъпили срещу програмния директор на БНТ Емил Кошлуков. От петък до понеделник жалбите срещу него са 35, вчера са подадени още. Медийният регулатор разгледа вчера отчет от мониторинг на петъчното издание на \"Още от деня\", в което Кошлуков размаха среден пръст пред гост на предаването, което води. \nСлед като генералният директор на БНТ Константин Каменаров обеща Кошлуков да се извини в ефир, в понеделник водещият го направи. Той се оправда, че реагирал емоционално и първосигнално в защита на колегите си от БНТ, които били обект на нападки от протестиращи. Кошлуков допусна, че ще продължи да реагира при подобни поводи, но по-възпитано, защото имало четири професии, които са недосегаеми: полицай, лекар, учител и журналист. \nДокладът от мониторинга отбелязва, че тонът \"е доста агресивен\", остър и на моменти минава добрия тон. \"Наблюдението констатира висока емоционалност от страна и на водещия, и на събеседника. Поведението и на двамата е провокирано от взаимни претенции. Мониторингът отчита, че подобно поведение от страна на журналист в качеството на програмен директор в ефира на национална обществена медия е недопустимо, дори и в състояние на афект, дори и провокирано. Проведеният разговор, който прераства в спор, не съдейства за взаимното разбирателство в отношенията между хората. Нещо повече, нарушава един от основните принципи в радио-телевизионната дейност - недопускането на предавания, които противоречат на добрите нрави\", гласи изводът от наблюдението. \nЧленовете на съвета се съгласиха със становището, че поведението на Кошлуков е недопустимо както за журналист, така и за програмен директор. Предстои специализираната администрация на регулатора да реши дали ще състави акт за нарушение. Членът на СЕМ Иво Атанасов отбеляза, че не може да нареди съставянето на подобен документ, но ако такъв постъпи, той би гласува \"за\" превръщането му в наказателно постановление, т.е. в глоба за БНТ. \nСрок за съставяне на акта няма. Ако такъв бъде издаден, представители на БНТ ще бъдат поканени да се запознаят с него и да изразят становище. Както ДУМА вече писа, едва след това актът се внася за гласуване или отхвърляне от членовете на СЕМ. \nАтанасов бе критичен за начина, по който програмният директор на БНТ 1 води \"Още от деня\" и припомни възраженията си към Кошлуков още при кандидатстването му за шеф на медията и при последвалото му назначение в нея. Мария Стоянова смята, че \"стилът на интервю\" на водещия прилича повече на разпит. Според нея фокусът не трябва да е само в конкретния жест, а в журналистическите стандарти. Тя добави, че трябва да се прави разлика между частна и обществена телевизия. Ако журналистиката е само в размахване на пръсти от екрана, независимо дали среден или показалец, това ще ощети аудиторията, смята Стоянова.  Според нея самоцелната критичност на медиите към институциите може да се превърне в цинизъм и да отблъсне зрителите. Според Бетина Жотева пък ситуацията повдигала въпроса дали водещите имат право на собствено мнение, или ролята им е само да дават думата на гостите си и да разчитат на тях за плурализъм.     \n", "date": "2018.02.14", "title": "СЕМ е засипан със сигнали срещу Кошлуков  "}
{"url": "http://www.duma.bg/node/160817", "text": "ТРИФОН ЗАРЕЗАН - ДЕН НА ЛОЗАРЯ. Посветен е на труда и любовта на българите към лозата, гроздето и виното. За пръв път се чества официално през 1962 г. на Деня на св. мчк Трифон. С въвеждането през 1968 г. на Григорианския календар от БПЦ църковният празник се отбелязва на 1 февруари, а Денят на лозаря - на 14 февруари. Ден на Ивайловград, Сунгурларе и Сухиндол. ДЕН НА АРХЕОЛОГА. Отбелязва се от 1971 г. по инициатива на Археологическия институт с музей при БАН. Археологията е хуманитарна наука, изучаваща развитието на човешките култури чрез издирване, анализ и документиране на материални останки (архитектурни и артефакти). 869 - УМИРА КОНСТАНТИН-КИРИЛ ФИЛОСОФ, ЕДИН ОТ СЪЗДАТЕЛИТЕ НА СЛАВЯНСКАТА АЗБУКА (Р. ОК. 827 Г.). Основоположник на славянската писменост и книжнина, апостол и първоучител, организатор на славянската просвета и църква заедно с брат си Методий. Делото на двамата се почита като официален празник на 24 май. 1719 - РАЖДА СЕ КРИСТОФЪР ШОУЛС, АМЕРИКАНСКИ ИЗОБРЕТАТЕЛ (УМИРА 1890 Г.). Има съществен принос за развитието на пишещата машина. Патентованият от него, Самюъл Соул и Карлос Глидън през 1868-а модел е първият, при който скоростта на писане с машина надхвърля тази на писане на ръка. Сред нововъведенията на Шоулс е и клавиатурната подредба QWERTY, която се използва и днес при компютърните клавиатури. 1779 - УМИРА ДЖЕЙМС КУК, БРИТАНСКИ МОРЕПЛАВАТЕЛ И КАРТОГРАФ (Р. 1728 Г.). Прави три околосветски експедиции. Открива Нова Зеландия, източното крайбрежие на Австралия, Нова Каледония, Хавайските острови. Изследва Океания и Тихия океан. Убит е на Хавайските острови след стълкновения между неговите моряци и туземците. 1890 - РАЖДА СЕ ТОДОР ПАВЛОВ, АКАДЕМИК, ФИЛОСОФ, ПОЛИТИК И ДЪРЖАВНИК (УМИРА 1977 Г.). Един от регентите на България (1944-1946), председател на Съюза на българо-съветските дружества, председател (1947-1962), а от 24 ноември 1962 г. - почетен председател на БАН. Директор на Института по философия при БАН, основател и главен редактор на сп. \"Философска мисъл\". 1911 - РАЖДА СЕ АСЕН ДАЦЕВ, ФИЗИК, АКАДЕМИК (УМИРА 1994 Г.). Работи в областта на обосновката на квантовата механика и класическата топлопроводимост. Специализира при Луи дьо Бройл в Сорбоната в Париж, където защитава докторат. Преподава във Физико-математическия факултет на СУ в продължение на около 40 г. 1916 - УМИРА ПЕТКО ТОДОРОВ, ПИСАТЕЛ (Р. 1879 Г.). Известен автор на идилии и драми, пише и поезия. Сред най-известните му творби са драмите \"Зидари\", \"Първите\" и \"Змейова сватба\". Ранното му творчество е повлияно от идеите на социалдемокрацията - публикува социални разкази в социалистическите издания \"Ново време\", \"Работнически вестник\" и др.     \n", "date": "2018.02.14", "title": "Датата"}
{"url": "http://www.duma.bg/node/160818", "text": "Тази част от историята на Пловдив е достойна за описване в по-подробен разказ. При изграждането на новата сграда на Централна поща са открити останките на Античния форум на Пловдив. Още през 2001-2002 г. общината търси решение за реставрация и подходящо експониране на археологията. През 2003-та тогавашният кмет на града д-р Чомаков след проведен национален конкурс предлага на Общинския съвет да се продаде общински терен от 5 634 кв.м на спечелилата фирма \"Младост Алфа\" ЕООД - фирмено дело 7735/ 2002 г., регистрирана в София за скромната сума от 1 240 200 лв. Теренът на централния площад на града към този момент е огромна дупка, пълна с отпадъци, и е наложително бързо решение. \n За да защити интересите на града, кметът записва в Решение № 445/ 18.09.2003 г. следните задължителни изисквания към купувача: на това място ще се изгради бизнес сграда с инвестиции от 5 647 700 евро. В приземния етаж ще се изгради подземен музей на стойност от минимум 1 000 000 евро за реставриране, консервиране и експониране на археологията. Освен това купувачът ще финансира всички разходи на Регионалния археологически музей - Пловдив, за пълно разкриване на паметниците на културата на терена. Фирмата поема и всички разходи за експлоатацията и охраната на бъдещия подземен музей. За да се гарантират поетите ангажименти, фирмата прави ипотека в полза на общината, която се освобождава след реализация на инвестициите.  \nЗа това решение гласуват само 29 съветници от тогавашното мнозинство от СДС и НДСВ. Областният управител по това време, Гьока Хаджипетров, и МРРБ атакуват това решения в Административния съд, защото по закон всички археологически находки са паметници на културата - публична държавна собственост. След доста време съдебната система решава казуса по нашенски: археологията е държавна собственост, но теренът е общинска и може да бъде продаден на частна фирма. Къде свършва държавната собственост и къде започва общинската, не става ясно... Решението идва едва през 2008 г., като то не спира изпълнението на проекта. \nФирмата става собственик на терена и може да строи само след съгласуване на проекта с Института за паметници на културата. Тя е била наясно с археологията още в самото начало на проекта, така че няма промяна на първоначалните условия. След това настъпва дълъг период на мълчание и бездействие. В Експертния съвет на общината никога не е постъпвал съгласуван от института проект, затова и няма издадено разрешение за строителство. Общината не си търси активно правата по този договор, а фирмата не изпълнява поетите ангажименти. През този период се сменят няколкократно собствениците на фирмата. \nПрез 2012 г. фирмата иска промяна на плана на терена, като предлага да се обедини паркингът пред хотела, който е общинска собственост с техния терен в общ парцел. Следват няколко решения на Общински съвет, с които това става факт (Решение № 514/20.12.2012 г.; Решение № 280/ 01.08.2013 г.; Решение № 18/ 09.10.2014 г.).  Любопитна подробност в последното решение, е че в договора общият парцел е оценен на 4 057 400 лв., от които частта на общината е 1 327 300 лв., а частта на фирмата е 2 730 100 лева. За ипотеката при продажбата на терена няма дума, няма дума и за обещаните инвестиции за музей. \nСледва едно много съдбовно за този парцел решение. С Решение №98/ 02.04.2015 г. парцелът се преобразува от публична общинска собственост в частна и вече може да бъде продаван, заменян или купуван. Така вече трапезата е подредена и може да се пристъпи към консумация. \nСледват три решения на Общински съвет Пловдив - Решение № 554/ 22.12.2016 г.; Решение № 230/ 11.07.2017 г. и Решение № 269/ 01.08.2017 г. С тези решения се създава специална общинска комисия, която да води преговори с частната фирма и да постигне приемлива за общината цена за закупуване на тяхната част. Това е възможно по две причини - първо общината и фирмата са съсобственици в общ парцел и второ теренът е частна общинска собственост?! Стигаме до финала -комисията предлага на Общинския съвет общината да закупи терена за скромната сума от 4 303 000 лв., като всички данъци и такси са за сметка на общината или сумата надхвърля 5 млн. лв., четири пъти по-скъпо отколкото го е продала на същата фирма преди 15 години. Предложението идва от група общински съветници и много ми напомня едно друго предложение преди 11 години за създаване на фирма за участие в капитала на панаира. Така се избягва персоналната отговорност на кмета или администрацията.   \nФорумът не е нито на общината, нито на която и да е частна фирма. Той е на града и е част от неговата хилядолетна история. Никой не може да построи каквото и да е там, без разрешението на Института за паметници на културата. Затова сделката е изгодна за фирмата, тя просто бяга от един ангажимент на много добра цена. Общо  резултатът за фирмата е отърваване от един труден терен и печалба от почти 5 милиона. За общината остават около 3 млн. лв. загуби и бъдещи инвестиции за археологията на Форума. На 16.11.2017 г. с 34 гласа на мнозинството в Общинския съвет теренът отново става общински. След 15 години всичко се връща в първоначалната ситуация. На Централния площад има разкрита археология, която трябва да бъде експонирана по подходящ начин и да се превърне в туристическа атракция. Цялата отговорност за този проект отново е в ръцете на общинската администрация. Любопитно ще бъде, ако общината отново обяви терена за публична общинска собственост. Той практически никога не е губил този статут, защото винаги е бил държавен паметник на културата с национално значение. Днес обаче трябва да се намери решение за целия комплекс, ситуиран около пощата - западните пропилеи на форума, северната част с Одеона и библиотеката, Голямата Епископска базилика и накрая източната и южна част от форума. Всичко това трябва да бъде готово да началото на 2019 г.     \n", "date": "2018.02.14", "title": "Историята на една далавера"}
{"url": "http://www.duma.bg/node/160821", "text": "Удивителна е способността на природата да създава безупречен баланс! Тя е най-съвършеният кантар! Ако вземе отнякъде нещо, другаде го компенсира. А човекът винаги се опитва да прозре нейните тайни. Но ако насилваме природата, ако се опитваме грубо да се намесваме в нейните закони, тя ни се противопоставя и ни отмъщава. \nДнес обаче, както никога досега, се множат примерите на израждане и извращения у човека, които той стоварва и върху природата. Ванга е казвала: \"закантари се светот\" - т.е. наруши се равновесието. \nСъздала е природата нас, хората, като мъже и жени, за да се продължава биологичният ни вид. Напоследък се говори за размяната или размиването на границите между \"ролите\" на мъжете и жените. Жените прекалено много се еманципират, а мъжете разчитат все повече на жените за всичко. Вината за това е пак у нас, хората. Защо трябва насилствено да се правим на такива, каквито не сме създадени? Жената има незаменима роля в продължаването на рода, мъжът от дълбока древност се грижи за защитата и покровителстването на рода. \nНо така ли е днес? \nВиждаме ли мъже, които отстъпват място на жената в превозните средства, които й помагат да се качи, да слезе, подават й ръка като кавалери? Носят ли отговорността си мъжете? Или чакат да бъдат отглеждани, изхранвани, издържани от жените, от майките си. Самите жени имат вина, ако мъжете забравят, че са мъже! Още от малки децата трябва да бъдат възпитавани така, че да знаят какви са естествените \"роли\" на мъжа и на жената в живота, които взаимно се допълват. Вместо това, искат на малките някакво измислено \"джендър образование\" да обяснява, че \"ролите\" може да се разменят!. Нещо повече - чувам как по света кавалерското подаване на ръка на дамата било третирано като дискриминация!   \nВ книгата за голямата ни актриса Невена Коканова \"Коя съм аз?\" е публикувана нейна бележка за женствеността: \"Говори се, че женствеността е застрашена, че намалява. Природата ще се погрижи да я запази. Женствеността трябва да се развива. Трябва да се мисли повече за правилата на общуване, за емоционалната култура. Хубаво е мъжът по-дълбоко да се вглежда в очите на жената. Дори само от желание да я запази! Жената може всичко. Като доказва това обаче, тя прави лоша услуга на мъжа.\" \nВярно е, че рецепти за поведение няма, но има закономерности, има морални норми, които трябва да спазваме. Защо изчезнаха толерантността и  уважението между нас? Къде отидоха понятия като почит, вежливост, ЧОВЕЧНОСТ? А над всичко е ЛЮБОВТА! Ако хората не се обичат, няма да има истински живот. Само с любов човекът е оцелял. Тази мъдрост са знаели нашите баби и дядовци и са живели в хармония с нея. Има една мисъл на Конфуций, чиято мъдрост днес можем да разберем, само когато сме изпаднали в крайна беда: \"Коричка в торбичка, чиста водичка и ръчичка под главичка...\" - това ни е достатъчно, за да сме доволни! Ако разберем каква радост носи простичкият живот в съответствие с природата, ще бъдем истински щастливи! \nНякои искат да насилваме природата, но трябва да помним, че всяко насилие се наказва. Всъщност насилието е слабост, немощ. То е за тези, които по друг начин не могат да се докажат. Насилието е привилегия на слабите. Но, за да разбере и осмисли това, човекът от малък трябва да бъде правилно образован и възпитан. Ролята за това е на рода, на семейството, на учителите. И на обществото. \nСигурно мнозина като мен си задават тези въпроси днес, когато ни натрапват Истанбулска конвенция, която щяла да ни брани от насилие! \n                                 \n   \n    \n", "date": "2018.02.14", "title": "С насилие не може да ни бранят от насилие "}
{"url": "http://www.duma.bg/node/160819", "text": "Визитната ми картичка е: Благоевград, на 88 години, пенсионер от 28 години. Грамотна електорална единица. Икономист по професия, за последните осем години написал 5 книги. \nПоради наличието на много свободно време имам възможност да гледам телевизионни предавания, чета редовно ДУМА и частично отделни седмичници - \"Нова зора\", месечния \"Строго секретно\" и др. Купувам си и чета книги на обществено-политическа тематика. \nИмам несъгласия с прилаганата у нас обществено-партийна, политическа и социално-икономическа система на управление, която не отговаря на човешките потребности на хората и обществото. Нека ми бъде позволено да се спра на някои свои нестандартни виждания и разбирания по прилагането на парламентаризма и демокрацията в българските условия. \nНие, българите, се делим на две относително равни по численост простовати групи. Първата е от около 3 млн. и 200-300 хил. избиратели. Тази група гласува, без да има необходимата обща и политическа култура за едни от участващите в изборите 20-15 партии и коалиции. Всеки гласува, както си иска, или както му е казано от съответната партия за съответната партийна листа. След сформирането на парламента по получените  резултати и правила, е установено, че за партиите, които влизат в НС, са гласували около 2,5 млн. избиратели, което показва, че около 4 млн. избиратели не са гласували за парламента. Ако това е вярно, редно е парламентът да бъде обявен за нелегитимен. Само за двете партии: ГЕРБ и \"Обединени патриоти\", които сформираха управляващо мнозинство, са гласували около 1 млн. и 400 хил. избиратели, а около 5 млн. не са харесали тази коалиция. На практика малцинството управлява, тормози мнозинството. Това може да бъде всичко друго, но не и демокрация, не демократично управление, а управление с демократична диктатура. \nВтората половина простовата група, също е малко над 3 млн. българи, които не гласуват. Това е българско чудо - първата група гласува, но не знае за кой, защо и за какво, а втората група не гласува, но не знае защо не гласува. Както първата, така и втората група негодуват и псуват, защото парламентът не решава техните потребности. Това е български феномен - гласувал, не гласувал, но псувал, за да му олекне. \nКато разсъждавам върху този изборен състав на парламента, аз стигнах до своето лично убеждение. Поради изкривената и ненормално прилагана демокрация на управление, ние, българите, имаме право да гласуваме, а нямаме право да избираме. Ние нямаме народни депутати, ние нямаме Народно събрание. Ние имаме партийни делегати и многонационално партийно съвещание (събрание). Нека един от 240-те т.нар. депутати да каже, че за него са гласували директно от народа, нека един български избирател да посочи депутат, избран лично от него. При този механизъм на гласуване, при лишаване от избиране, парламентът няма уважение от страна на народа, неговата подкрепа се поддържа от около 15-20 процента от населението. Това са партийните членове и активисти, които са гласували за съответната партия. И на практика, и на теория съставът на парламента се определя от партийните лидери и централи. Бойко Борисов публично каза, че депутатите от моята партия аз съм ги определил и затова ще ме слушат. С чиста съвест казвам и твърдя, че ние не сме парламентарна, а елементарна република. Нищо не зависи от парламента, а от партия, лидер на управляващото мнозинство. \nНе мога да премълча злобното и ненормално говорене както в парламента, така и от партийните лидери. В парламента не се говори по проблемите на народа, на хората, няма политика и говорене за трудова заетост, за доходите, за развитието на икономиката, земеделието, животновъдството, грижите за децата и младото поколение, за пенсионерите, не се говори за наука, култура, духовно развитие на хората. От 2009 г. досега политическа партия ГЕРБ спечели по проценти четири парламентарни избори. Два пъти състави правителство, но под натиска на народа два пъти преждевременно прекъсна управлението, един път не можа да състави правителство. От една година с много усилия и обещания състави трето поред свое правителство. Но и то е нестабилно - стачкуват полицаите, учените, лекарите, учителите и много други слоеве от обществото. Всички системи в обществото са парализирани, а защо не и корумпирани. В парламента дебати се водят грубовато, с обиди, с омраза, със злоба. \nНакрая едно мое афористично мнение. Когато двама души мислят еднакво, единият е излишен, защото нищо не мислят. \nКогато в една парламентарна група, тази на ГЕРБ, всички мислят еднакво, очевидно никой за нищо не мисли. От тази парламентарна група само няколко души говорят само по това, което са им казали Бойко Борисов и Цветан Цветанов.     \n", "date": "2018.02.14", "title": "Не сме парламентарна, а елементарна република "}
{"url": "http://www.duma.bg/node/160827", "text": "В последните седмици се повдигна сериозно въпросът за новите учебни програми по История и цивилизация за Х клас. Това ме провокира да си задам въпроса какво е историята и колко е полезна тя за нас. \nИсторията, това е нашето минало. Тя е тази, която показва грешките на предците ни, за да не може ние, техните наследници, никога да не ги повтаряме и затова тя трябва да се изучава обективно. \nНо историята също така е безпристрастен разказ за нашето минало. Историкът трябва да се старае да гледа колкото е възможно безпристрастно на събитията. Още през епохата на Двуречието (Месопотамия) хората, създавайки царските надписи, преувеличават подвизите на своите господари и умишлено принизяват техните противници. В Древна Гърция Омир обвързва историята с митологията и тя е по-скоро фантастично представяне на минали факти, разказите за които нямат почти нищо общо с реално случилите се събития. Херодот представя личностите, за които пише, като трагически герои, марионетки в ръцете на боговете. Римляните, създавайки своите исторически съчинения, използват патетични речи на героите, за които пишат. Римските историци създават ореол около портретите на историческите личности и така често историята бива \"изкривявана\" и идеологизирана в полза на определени лица - политици или военачалници. \nВсички тези похвати звучат ли ви познато? На мен да. Днес за съжаление отношението на авторите на новите програми по история към миналото ни, напомнят много това на античните историци. В новите учебници се наблюдава тенденциозно представяне на социалистическия период у нас. Споменати са лагерите, които наистина са жестока грешка на тогавашните управляващи. Споменато е интернирането като средство за наказание. Говори се за цензурата, горяните, политическия терор и Народния съд. В същата тази програма обаче никъде не се споменава защо има Народен съд и че той издава и справедливи присъди. Говори ли се, че правителството на Добри Божилов, чиито министри са осъдени от същия трибунал, обявяват награда 50 000 лв. за партизанска глава; споменава ли се за Александър Белев, комисар по еврейските въпроси, който има водеща роля за репресиите над евреите? Споменат ли е като исторически извор Законът за защита на нацията? Щом в периода след Втората световна война се говори за политическата цензура, описани ли са хилядите избити, убийствата на Гео Милев, на Христо Ясенов, на видния журналист Йосиф Хербст (през 20-те години на XX век)? Не, не са. Когато се описва периодът на социалистическия режим, споменава ли се, че именно по това време България е 28-мата индустриална сила в света? Поместено ли е, че именно тогава България изпраща своите двама космонавти? Не, не е. \nКъде е тогава обективността? Къде е историята? Нали още през XVIII в., епохата на Просвещението, Волтер заявява, че е важно да се изучават не просто политическите събития, а социалната основа, върху която те се случват. Важна е именно историята на народа, а не конкретното събитие, защото то се случва именно заради редица социални предпоставки. Къде отиват идеите на Леополд Ранке за обективност, безпристрастност в оценката на историята и нейните извори? Нали Хегел споменава, че историята не е само емпиричното, но и невидимите неща. Редица философи от XIX век прокламират в своите философии на историята, че тя описва как се получава социалният прогрес. Нали обаче, за да продължи един народ към бъдещето, трябва да има обективна представа за миналото. Каква ще е тази представа за миналото у бъдещите поколения, които ще учат по такива програми? Те ще знаят, че българският народ спасява своите евреи, но от какво ги спасява? Нима ще трябва учителите по литература да преподават на своите ученици каква е политическата обстановка в България през 1923 г., когато стигнат до \"Хоро\" на Антон Страшимиров или \"Септември\" на Гео Милев? Как ще обяснят смъртта на основополжника на експресионизма в българската литература? \nНе трябва да допускаме този парадокс да се превърне в реалност. Дори той да стане факт, националната памет, която не се преподава в училище, а се предава от родителите на техните деца, не може да бъде изкоренена. Именно тя, както и традициите запазват българския етнос в тежките времена на османското владичество - което в новата програма е представено едва ли не като по-добро от периода на социализма! Имам надежда, че този опит за подмяна на националната и историческата памет на българите рано или късно ще завърши с неуспех. \n    \n", "date": "2018.02.14", "title": "Едно мнение за историята и нейните \"автори\" "}
{"url": "http://www.duma.bg/node/160828", "text": "Една абсурдна случка завчера вечерта пак разбуни гнева на обществото. В помагало по математика за т клас издателството \"Сънрей\" включило следната задачка: \"Панталонките на момченцето струват 10 лева, а блузката му е с 20 лева по-скъпа. Колко струва роклята му?\" С оголените си нерви покрай натрапването на Истанбулската конвенция хората реагираха на поредния \"джендър\" факт в образованието ни, а самото издателство взе да се извинява, че в бързината \"станала грешка\". Зам.-министър Деница Сачева тутакси реагира, че МОН ще съди издателството - но не заради \"джендър\" задачката, а за това, че на помагалото пишело \"одобрено от МОН\", а това било лъжа. Вчера пък родители писаха в мрежата, че \"задачата\" била фалшификат, в истинската ставало дума за бебе. Така и не се разбра какво тогава коментират МОН и издателството.    \nТова оголва известния проблем за разградения двор на образованието ни, но не засяга \"болната\" тема на деня. Същото министерство си пасува около скандалите с една джендър фондация, която, без да е приета конвенцията, преспокойно пита децата из училищата искат ли трета тоалетна и прави детски джендър конкурси. \nПродължава общественият скандал и с новия български филм \"Лили рибката\", финансиран от държавата и от друго място, което публично не се назовава. Той е за момченце, което по фантастичен начин се превръща в момиченце и съществува в две лица едновременно: като Алекс-Дани. А всички, които не го разбират, са показани като недодялани простаци. С мъгляви обяснения авторът Ясен Григоров се опита да каже, че целта на филма е възпитаването на децата в толерантност към различните, а \"двойното същество\" било просто детска приказка, една фантазия, която децата много харесвали. Всички, които се възмутиха, бяха обвинени, че роптаят, без да са гледали филма. Но една майка написа в мрежата, че е завела детето си да види филма и отчаяно призова всички родители да не повтарят грешката й, понеже става дума за откровено и перфидно чрез вълшебствата си обработване на детските мозъци в полза на трансполовите \"джендъри\". \nРазбира се, всички тези неща не са случайни и не са плод на инцидентни хрумвания. Тяхна основа е политическият натиск от страна на властта и на външни кръгове България да ратифицира скандалната Истанбулска конвенция. Никой от властта вече два месеца не е гъкнал дори за придружаващия конвенцията обяснителен доклад, където в пункт 53 е казано в прав текст, че гейове, лесбийки, трансполови, сменили пола си и пр. са \"под особеното внимание\" на конвенцията. Ни звук не са издали управляващите нито за задължителното според документа въвеждане на \"джендър образование\", нито за международния конвент GREVIO - орган, който според конвенцията е с неограничени права да проверява как държавите я изпълняват и да налага санкции. Когато им се тикат в носа тези неща, те се правят на глухи и неизменно повтарят: \"Конвенцията е за защита на жените от домашно насилие\". А реално въпросната конвенция не съдържа нищо повече от това, което съществува в специализираните закони на държавите, на нашата включително. \nЗатова пък лъжите на политическо ниво са изобилни. Всички били одобрили конвенцията, само България - не и ако искаме \"да сме в Европа\", сме длъжни да я ратифицираме. Господа, 11 държави само в ЕС не са ратифицирали документа и нямат намерение да го правят. А България е \"в Европа\", много преди западните джендър радетели да са се пръкнали, освен това има пълното право на независима държава да решава сама дали иска първолаците й да изчисляват колко струва рокличката на момченцето.  \nНо външният натиск е невероятен, да не говорим за агресивното поведение на шефа на ПЕС Станишев. Преди два дни шефката на бюрото на фондацията на германските социалдемократи \"Фридрих Еберт\" в София Хелене Кортлендер публикува коментар, странно съвпадащ с думите на Станишев - че БСП била единствената лява партия в Европа, която се противопоставя на конвенцията, че Нинова била популист и си решавала \"партийни сметки\", но че, ако България иска да е в Европа, трябва да приеме конвенцията. Явно авторката нещо бърка, понеже БСП не е социалдемократическа партия; съпротивата срещу конвенцията създаде вътрешнопартийни проблеми, а не ги реши. Но пък цял български народ (освен тези, които разчитат да лапнат бъдещите \"джендър грантове\") е възмутен от конвенцията, затова нека Нинова да бъде \"популист\" заради това, че чува единствено и само \"вокс попули\" - гласа на народа. Не тя, а Цветан Цветанов си урежда вътрешните сметки в правителството, като завчера вечерта окна във фейсбук, че ГЕРБ нямало да бързат с конвенцията. Направи го заради обвиненията на Волен Сидеров, че Цветанов е основният силов играч \"за\" конвенцията и натиска Валери Симеонов да го подкрепи. \nКолкото до откровения натиск от Запад, в края на декември 2017 г. главният прокурорски съветник на Съда за правата на човека в Страсбург издаде заключение, че традиционното семейство вече е архаизъм и който го защитава, извършва дискриминация! Органите на ЕС вече обсъждат общ документ за правата на еднополовите бракове. А в САЩ вчера модният дизайнер Рио Урибе предизвика фурор, като представи новата си колекция чрез детето транс-активист Дезмънд Наполис, основател на първия клуб за трансджендър деца и икона на ЛГБТ общността. Добре дошли в лудницата!  \n    \n", "date": "2018.02.14", "title": " Добре дошли в лудницата "}
{"url": "http://www.duma.bg/node/160799", "text": "372 ученици ще вземат участие във второто издание на областния конкурс-рецитал \"За да я има България\" в Добрич. Събитието, което се организира от общината и Драматичния театър \"Йордан Йовков\", ще се състои на 24 февруари. Рецитатори от общините Добрич, Добричка, Тервел, Крушари и Балчик ще покажат своите умения в областта на художественото слово. Широк диапазон от произведения от българската поезия, проза и драматургия, посветени на България, нейните герои, природни красоти, забележителности, обичаи и традиции, ще пресъздадат участниците.  \nКонкурсът, който е посветен на 3 март - Националния празник на България, дава възможност за изява на индивидуални изпълнители от четири възрастови групи - подготвителна, I-IV клас, V-VII клас, VIII-XII клас. Поради големия интерес към инициативата и за улеснение на участниците след официалното откриване в 9.30 ч. в концертната зала \"Добрич\" конкурсът ще се проведе на практика на три места - в зала \"Добрич\", огледалната зала \"Нели Божкова\" и камерната зала на театъра. Резултатите ще бъдат публикувани на сайта на община град Добрич на 27 февруари. Награждаването ще се състои на 2 март.   \n", "date": "2018.02.14", "title": " 372-ма рецитират в Добрич на три сцени"}
{"url": "http://www.duma.bg/node/160801", "text": "Крепостта Лютица край Ивайловград отново изненада археолозите с рядка находка. През 2017 г. там беше намерена монета на цар Иван Асен II, която е 26-ят екземпляр от откритите досега в България при редовни археологически проучвания, съобщава доц. д-р Бони Петрунова - директор на НИМ. \nОбектът \"Лютица\" е най-югоизточната опорна, важна точка при проучването на явленията в българското парично обращение в периода Х-ХV в. Има вече представителна извадка за тези процеси, която включва досегашните находки и сега тя се допълва и обогатява с нови данни. Монетите, открити на Лютица през миналата година, показват няколко основни хронологични периода.  \nЖивотът в крепостта е най-активен в периода 1204-1246/1250 г. Още при цар Калоян градът влиза в границите на Българското царство, като населението в него активно използва същите медни парични знаци (медни монети), които българският вестарх налага в цялата държава. \nНумизматичният материал доказва безспорно, че през средновековието крепостта Лютица е в границите на Българското царство. Монетите отразяват донякъде събитията от пролетта на 1230 г., когато, както пише Георги Акрополит, солунският деспот Теодор Дука нахлува в България със своя войска и с наемни латински рицари в долното течение на р. Марица, което поражда бърза военна операция от страна на цар Иван Асен тт и пленяването на ромейския деспот с цялото му семейство при с. Клокотница.  \nЗасега това е най-югоизточната точка, където е открита билонова монета на цар Иван Асен тт, и то добре запазена. В подкрепа на тези исторически събития е намирането на монети на Теодор Комнин Дука, на брат му Мануил Комнин Дука и на сина му Йоан Дука. \nОще интересна информация за проучванията на Лютица може да се намери в новата книга \"Лютица. Мраморният град - закрилникът на Източните Родопи\", която от петък е на щандовете в Националния исторически музей. \nФрагмент от гривна от ХI век с изображение на паун   \n", "date": "2018.02.14", "title": "Рядка монета на цар Иван Асен II открита на Лютица  "}
{"url": "http://www.duma.bg/node/160832", "text": "Американският президент Доналд Тръмп поиска от Конгреса 716 млрд. долара за военни разходи през 2019 финансова година, която започва на 1 октомври тази година. Това съобщи на брифинг в Пентагона зам-министърът на отбраната Дейвид Норкуист. \nЗа базовите нужди на Пентагона се предвижда да бъдат отпуснати 617 млрд. долара, а за продължаване на военните операции в Афганистан, Ирак, Сирия, Йемен, Сомалия и други страни - 69 млрд. долара. Още 30 млрд. са средствата за поддържане на бойната готовност и модернизацията на ядреното оръжие. Специално за модернизирането и поддържането на бойната готовност на трите компонента на ядрената триада администрацията на Тръмп иска 24 млрд. долара.  \nГорната граница на отбранителните разходи за настоящата финансова година беше одобрена от законодателите в размер на почти 700 млрд. долара, включително 629 млрд. за базови нужди и 71 млрд. за операции в чужбина. Законопроектът за отпускането на тези средства до момента не е утвърден. \nПредлаганият от Белия дом военен бюджет ще позволи на Пентагона да изпълнява задачите, поставени в публикуваната на 19 януари Стратегия за национална сигурност на САЩ. В документа се казва, че Пентагона трябва да бъде готов за \"дългосрочно стратегическо съперничество с Русия и Китай\", напомни Дейвид Норкуист. \nСАЩ ще модернизират своя ядрен арсенал, но се надяват, че няма да им се наложи да го използват, заяви от своя страна Доналд Тръмп, след като американската администрация разпространи проектобюджета на страната за 2019 финансова година. \"Ще имаме напълно модернизирани ядрени сили, съвършено нови. Надявам се, че никога няма да ни се наложи да ги използваме. Да се надяваме, че ще ги съкратим в близките години, но това ще зависи от действията на други хора\", посочи Тръмп.     \n", "date": "2018.02.14", "title": "Тръмп поиска 716 млрд. долара за отбрана"}
{"url": "http://www.duma.bg/node/160833", "text": "Хърватските ръководители проведоха поотделно разговори с намиращия се на посещение в Загреб сръбски президент Александар Вучич. \nС президента Вучич разговарях за всички открити въпроси между двете страни - за безследно изчезналите лица, за границите, за сътрудничеството в областта на правосъдието, за военните репарации, за защитата на малцинствата, за наследството и икономическото сътрудничество, за европейската перспектива и отношенията в Югоизточна Европа. Това написа на страницата си в туитър премиерът Андрей Пленкович. \nВ официалното съобщение от кабинета на Вучич се казва, че \"с председателя на хърватския парламент Гордан Яндрокович е обсъдил двустранните отношения, правата на сърбите в Хърватия, правата на хърватите в Сърбия, както и партньорството между двата парламента\". \nДържавният глава Колинда Грабар-Китарович съобщи, че \"на срещата двамата са повдигнали много въпроси\". \"По много въпроси не постигнахме съгласие, но за да сближим позициите си, решихме да продължим с диалога, защото за някои от откритите въпроси, може да постигнем споразумение\", каза още Китарович.      \n", "date": "2018.02.14", "title": "Трудни преговори на Вучич в Загреб   "}
{"url": "http://www.duma.bg/node/160823", "text": "Българинът дава мило и драго, за да изучи детето си и да му даде възможност за качествено образование. Правил го е и когато го е пращал в порутени хамбари по време на турското робство, където в полумрак десетки дечурлига са драскали с пръчки в пясъка. Прави го и днес, когато плаща за паралелното образование чрез частни уроци. Прави го и последните седмици, като води неравни битки с общински наредби, които не дават право да избира най-доброто училище за детето му. \nПрез последните две години Министерството на образованието и науката и Столичната община правят всичко възможно да създадат негативни емоции, превръщащи се в истерични пристъпи у майки и бащи на първокласници. За втора година в резултат на работата на двете институции в последния момент се сменят правилата, които се включват в единната система за прием в първи клас. Намерението бе да се спрат нарушенията, които се допускаха от директорите на училищата, като им се даваше свобода сами да определят критериите за прием в техните училища. Както е добре известно обаче, пътят към ада е постлан точно с такива добри намерения. Така че вместо въвеждане на добри практики,  настана общоградски хаос  Родители нервно следят за всяка промяна в социални мрежи, сайтове, форуми, дебнат на всяка крачка действията на ресорния зам.-кмет Тодор Чобанов и се чудят в коя посока ще бъде отпратено детето им от поредното нововъведение. \nТе добре помнят, че през миналата година общината написа за няколко седмици три различни документа, в които се опита да регламентира един справедлив прием в първи клас. Колко е бил справедлив и равнопоставен, стана ясно, след като въпросният нормативен акт бе оборен в съда. Това наложи Министерството на образованието да приеме нови правила, които да вмени за прилагане на всички общини у нас. Затова отново в последния момент и столичното кметство чупи пръсти и търси начини да организира система за прием, която най-добре да отговори на очакванията и нуждите на най-големия град у нас. До седмица въпросният спорен документ с правила за кандидатстване ще бъде приет от Столичния общински съвет и ще влезе в сила. Но вероятно с очакването, че отново ще падне в съда... Родители отсега се канят да го атакуват, като се позовават на отнетите им права за избор и равен достъп до качествено образование на детето им.  \nКакво всъщност предлага вносителят Тодор Чобанов, позовавайки се на наредбата на МОН? От следващата учебна година около всяко училище се очертава прилежаща територия. Всички, живеещи в границите й, ще получават предимство, за да влязат в школото. Напълно новият елемент е, че с най-много привилегии ще са децата, чийто адрес не е сменян през последните три години. Така на практика се въвежда уседналост. Във втората група ще са деца, които живеят около училището между една и три години, а в третата група - хлапета с адрес, сменен през последната една година. Едва след като влязат децата от всички групи, ще се допусне прием на малчугани от цяла София. Този път няма да има предимство за деца, които живеят в съответния административен район.  \nАко обаче се окаже, че в някоя от групите кандидатите са повече от местата,  ще влязат в действие допълнителни критерии Най-голяма тежест ще има дете с брат или сестра в училището - то ще получи 22 т. За многодетно семейство точките ще са 5, а за завършило предучилищен клас в школото дете - 3. Между 1 и 6 точки ще има за деца сираци, с увреждания и настанени в приемни семейства. Ако по случайност има кандидати с равни точки, ще се използва жребий.  \nНовата система, отражение на промените, направени в наредба на МОН през лятото на миналата година, би трябвало да е отговор на повечето родителски изисквания. Те бяха основно за достъп до най-близкото училище и предотвратяване на практиката в последния момент да се сменя адресната регистрация и така деца от друг район да изместят живеещите наблизо. Родителско недоволство провокира и масовата практика да се представят фалшиви бележки, които да удостоверяват месторабота в района на училището. Този критерий изобщо не попада в тазгодишния проект с правила. Защо тогава майките и бащите и тази година не са доволни? Защо заляха общината с десетки възмутени позиции и предложения за промени? Защо заплашиха със съд и този документ, още преди да бъде приет окончателно? \nОтговорът е един и е прост. Защото има нещо сбъркано в цялата идея за правила, критерии, уседналост и райониране. Защото, когато слагаш граници на избора на образование, българинът отговаря на нож. Защото, когато си допуснал срив в обучението в училищата, няма как да убедиш майките, че където и да учат децата им, те ще получат едно и също. По-лесно е да бягаш от истинския проблем, да го заобикаляш и да оставиш гневни родители да се обстрелват едни други кой има повече право на добро образование. Истинският проблем не е в това къде живее детето, удобно ли му е училище Х, дали майка му предпочита училище Y, или дали неговата улица е част от една прилежаща територия или друга. Драмата е в качеството на предлаганото образование и в неоспоримия факт, че то не е еднакво навсякъде в София. Колкото и да се напъват разни чиновници да обясняват, че в основното образование различия в обучението почти няма, реалността я виждат всички родители на първокласници, второкласници и т.н. Ножицата е отворена и няма да се затвори чрез механичния натиск, който се опитва да приложи държавата, а след нея и общината. Въвеждането на уседналост и райониране с извинението за осигуряване на удобство изобщо няма връзка с правото на добро образование. И се прави, само за да се отклони вниманието от неспособността на държавата да се справи с проблемите на образованието. Толкова ли не разбират управляващите и в централната, и в местната власт, че всеки родител, който иска, пак ще намери начин да заобиколи нормите. Вместо да си смени адресната регистрация в последния момент, сега той ще го направи 2-3 години по-рано. Така точно след 3 години цялата система ще бъде безпредметна - спокойно ще може да се нарушава от малко по-предвидливи майки и бащи. Или може би от властта разбират много добре всичко - и пропуските, и вратичките. Но просто са безсилни да променят ситуацията - не искат, не могат, не знаят как!? \nНовите правила за прием  не решават ничий проблем - нито на онези, които търсят удобство, без много да ги интересува в какво школо попада детето им, нито другите, които имат амбиции и ясен план за бъдещето на отрочето. Защото каквито и правила да се прилагат, добрите училища са все толкова, лошите също не променят бройката си, а децата остават без равен достъп до добро образование. Сменят се само имената им в списъците в търсене на някаква химерна справедливост. Прави са и тези, които искат детето им да учи през една улица от дома си, защото нямат баби и дядовци, които да ги водят до другия край на квартала. Прави са и онези, които имат свобода на движение, но по административен път някой им забранява да направят своя избор. Прави са и хората, които искат детето им да учи до местоработата им, защото няма кой да го вземе от училището, което е до дома им.  \nАко държавата назначаваше амбициозни директори, стимулираше учителите да се развиват, ако одобряваше по-добри учебници, ако осигуряваше добра материална база за всяко училище, сега нямаше да е изправена пред предизвикателството да измисля наредби след наредби и да реди имена на заслужили и по-малко заслужили хлапета. Ако училищата даваха приблизително еднакво качество на обучение, нямаше да има нужда от никакви правила за прием и никой нямаше да се избива за място в елитно училище, нито щеше да бяга от друго, носещо славата на \"циганско\". Вместо това сега се водят грозни битки с взаимни обвинения за фалшифициране на адреси, за болни родителски амбиции и подкупни директори. И докато майките се дърпат за косите из социални мрежи и форуми, някои чиновници самодоволно седят в креслата си и гледат сеира на простолюдието. Затова и другата, и по-другата година ще гледаме същия филм, ще правим поредните критерии, ще измисляме следващите оригинални правила, за да ходим след проблема, вместо да го разрешим.  \n \n   \n", "date": "2018.02.14", "title": "Истерията за първи клас  "}
{"url": "http://www.duma.bg/node/160834", "text": "Солунският кмет Янис Бутарис предложи да се преименува летището в града от \"Македония\" на Никос Галис.  \n\"Не казвам, че трябва да се смени името, но публично повдигам този въпрос, да помислим и за това нещо, защото името \"Македония\" раздели целия свят, раздели и нас самите. А от това губим всички\", подчерта Бутарис пред местната телевизия \"Скай\". \nСпоред него летището може да носи името на известния гръцки баскетболист Никос Галис, който е единствената световно призната гръцка личност, която е влязла и в \"Алеята на славата\". Трябва да променим името и защото когато хората кацат на летището в Солун смятат, че пристигат в Македония, каза още кметът на града. \nБутарис определи като нереални страховете на Гърция от Македония, защото проблемът не е Скопие, а в Анкара и все по-голямото турско влияние в региона. \"Днес има реална възможност от разрешаване на проблема. Всяко негово отлагане ще навреди на Гърция... По-добре е да спечелим 50 на сто от нещо, отколкото да вземем 100 на сто от нищото\", подчерта Янис Бутарис. \n    \n", "date": "2018.02.14", "title": "Солунският кмет: не е редно летището ни да се казва \"Македония\""}
{"url": "http://www.duma.bg/node/160822", "text": "\nПреди година ли, две ли, Бойко Борисов каза, че България е перфектна държава. Неотдавна, от Истанбул, той заяви, че тя е и велика. За перфектността й вече писах. В последно време обаче се явиха случки и събития, които ме карат да погледна още веднъж на този въпрос. Башка искам да кажа нещо и за величието българско... \nРедно е да започна с управлението, тъй като от него зависи, кажи-речи всичко в страната. Знайно е, че ГЕРБ управлява с трети мандат, този път заедно с т.нар. \"Обединени (според Велизар Енчев - \"Опитомени\") патриоти\". Години наред две от партийките им се дърляха помежду си, по едно око щяха да си извадят шефовете им - Сидеров и Симеонов. Третият, Каракачанов, стоеше встрани. В името на \"народното добруване\" обаче тримцата забравиха различията си, вкупом се прегърнаха и хайде в обятията на Борисов.  За Сидеров това не беше първица: \nпри първия, или при втория мандат на ГЕРБ, той се закле във вечна вярност на Бойко, нарече го голям политик и държавник, обеща му пълна подкрепа. Добре, ама след време шефът на ГЕРБ прибра на сушинка към партията си една ячка група атакисти. И започна една война между двамата юнаци, мани, мани: то бяха ругатни, то бяха обиди, даже Волен изяде малце боец. Днес той е забравил всичко това, както забрави как анатемосваше Америка и НАТО. Не остана по-назад и Симеонов, който забрави декларацията си, че може да управлява с ГЕРБ, само ако го няма в заверата Бойко. Така и двамата патриоти потвърдиха писаното от поета, че \"Всяка дума е само измама, всяка клетва е само лъжа.\" \nСимеонов така се вживя в ролята си на слагач, че определи дейността на Бойко, особено външнополитическата, като ТРИУМФ. Уви, нямаше кой да му каже: посмали, манго... Погледнато отвсякъде, управлението на коалицията мирише на руската \"круговая порука\", сиреч: аз на тебе, ти на мене... Тази практика на ГЕРБ се оказа печеливша и с някои довчерашни врагове на Вожда, като Антон Тодоров и Тома Биков. Първият написа книга за \"Шайката на Бойко и Цецо\", вторият бил казвал, че иска да види Борисов в затвора; дали е така, не знам. Тоя писал, оня казал, двамата на бърза ръка станаха депутати от ГЕРБ и агитпропи на партията. С Антон стана някакъв сакатлък и стола му в парламента изстина. Това обаче не го спря и заедно с Томата през ден са по телевизионните екрани, хвалят Вожда и нападат, колкото си могат БСП. \nВръщам се към трикатната коалиция. Симеонов стана зам. министър-председател, в добавка има и ведомство. Каракачанов откопира същото. Такава благодат не споходи Сидеров и той остана \"само\" председател на патриотичната парламентарна група. Докарали я до тези властови висини, тримата вождове - Симеонов, Каракачанов и Сидеров, изпаднаха в амнезия: забравиха, че са обещавали предизборно да повишават пенсии, заплати и други благинки на сиромашта. Абе, Монтескьо добре го е казал: \"Властта е питие, което опива човека и го кара да се забравя.\" На Симеонов обаче не му пука за сиромашта. Той заяви, че като бизнесмен е подсигурил бъдещето на поколенията си много занапред. Чудя се и се мая какво ще правим ние, които не можахме да се изпедепсаме бизнесменски; види се нашите поколения ще са бедни и мизерстващи до второто пришествие. А сега, сега на всеки три дни у нас се пръква по един милионер. Не че правя някаква аналогия с написаното от френския вулкан в литературата Балзак, ама все пак нека го чуем: \"Зад всяко богатство стои едно престъпление...\" \nПо-нататък... Продължава войната срещу президента Радев. Най-стръвно воюва първата дружка на Борисов Цветан Цветанов, известен още с галеното Цецо Гуменката. Убеден съм, че тази война ще продължи до деня на следващите президентски избори. Радев трябва да бъде окепазен така, че да не е заплаха за еди кой си, който страстно желае да стъпи и на най-високото стъпало на държавната йерархия, след като е престоял на всички стъпала по-надолу, колкото си е пожелал... \nНародното събрание разигра един  цирк с мораториума за лекарствата  на онкоболните. Веднъж мнозинството депутати, сто и двадесет и шест души те бяха на брой, единодушно гласуваха за мораториума. Няколко дни след това, при даден знак от Вожда, гласуваха обратно. Невероятни бяха Цветанов и Ненков с почти истерична защита на двете си напълно обратни позиции. Даже едно, ужким докторче, викали му Лъчо Мозъка, било заявило, че тежкоболните и без това щели да си \"отиват\", защо да се трошат за лекарства 25 милиона лева. Ни срам, ни съвест!... \nДа не забравим в суматохата другарката госпожа Цачева. Бойко я кандидатира за президент, за майка на нацията. Радев взе, че я отнесе, като куцо пиле домат. Отритнаха я и за депутат хората от родния й край. Човекът, който държи на чест и достойнство, в този случай напуска политиката завинаги. Да, ама не. Цецка се тропоса като министър на правосъдието (тропоса я Вождът), под похлупака на вездесъщата, зашеметяващо способната Захариева. И какво от това? Нали министерските хилядарки ще влизат всеки месец в джобовете на Цецка, всеки ден скъпа кола ще бъде на нейно разположение, тя ще продължи да живее в луксозен апартамент, без да плаща и стотинка наем. Не мина много време и Вождът, верен на себе си (днеска така, утре онака) каза, че не е имал желание Цачева да стане президент. Ха сега де!? Откъм нея - ни обида, ни притеснение, само железни нерви и твърда готовност да работи на полза роду... След многогодишни въздишки и плачове  за \"наша\" Македония, сключихме с държавицата \"исторически\" договор. Ликуй, народе, и хвали до небесата людето, сътворили това чудо, което за мен е престъпление. Защо ли? Защото с този договор признахме македонската нация и македонския език... Сега се \"подрежда\" нещо с балканските държавици. Началниците от Брюксел, най-вече от Вашингтон, са много загрижени за балканджиите и желаят да им помогнат, за да живеят щастливо. Това може да стане, ако тези държавици влязат в Европейския съюз и НАТО. В Евросъюза, хайде - бива, но защо в НАТО? Ами, защото така ще бъде затворена военната европейска верига около Русия. Та утре, ако началниците от Брюксел, и най-вече от Вашингтон, решат да ударят тая проклета Русия, пушечното месо да бъде балканско. Такава роля вече е отредена на Полша, прибалтийските републики, Румъния и България. Полагат се усилия, съвети и заплашителни ултиматуми към Сърбия, за да се присъедини към тайфата. Да видим докога ще издържат гордите сърби. Ние не издържахме и минута; то не сме и притискани, само един намек ни стига, за да изпълним всяко желание на началниците. Ето, докато се усетим, Министерският ни съвет обяви, че Русия е опасност за нас, че е наш враг. Министър-председателят Борисов рече, че като член на НАТО, България ще воюва с Русия. Аз гледам всеки ден руска телевизия и мога да кажа нещо по въпроса. Преди около месец видях и чух един руски генерал да говори за сложното международно положение. На въпрос, какво ще прави Русия, ако бъде нападната от наша територия, отговорът му беше: ще превърнем тази територия в стъкло. Не уточни обаче стъклото за буркани ли ще бъде или за прозорци. Аз мога да уточня това... Преди десетки години отношенията между Съветския съюз и Китай бяха крайно изострени. Ненадейно китайците окупираха един спорен остров между двете страни на река Амур и настаниха в него войска и военна техника, включително танкове. На следващия ден се заговори, че отговорът на Съветския съюз на тази окупация бил унищожителен. Ама как, ама що? Мълчание. \nГодини по-късно аз видях какъв е бил този отговор... Бях в Москва. С Владимир Яковлевич Мотил, режисьор на блестящия филм \"Бялото слънце на пустинята\", готвехме игрален филм по мой разказ. Бяхме на финалната права, но по него време у нас нахлуха свободата и демокрацията и подобна продукция вече не беше препоръчителна... Да ме прощават читателите, че се отклоних от темата, но... Бяхме в дома на Володя, разговаряхме за това-онова и стигнахме до оня случай с китайците. Той взе, че ми показа кратко документално филмче, което направо ме ужаси: на острова не се виждаха нито войска, нито танкове, не стърчаха храсти и дървета, виждаше се само черна земя, която един тогавашен генерал нарекъл черно стъкло. Ще рече, ако се сбъдне заканата на генерала, когото гледах тия дни, така ще бъдем остъклени и ние. Убеден съм, че при един световен конфликт с такъв материал ще бъде осигурена и цяла Европа. Някой ще ми възрази, че и Русия няма да се измъкне суха от такава касапница. Вероятно ще е така, но в случая мен ме интересува съдбата на родината ми. Та се питам: може ли да ни подмине тая, и горчива, и отровна чаша, ако нашите политици не ни набутват между шамарите, без никакъв, ама без никакъв интерес за страната ни?... Само и единствено, заради чужди интереси, тези на началниците... \nЕто, че опряхме и до така наречената Истанбулска конвенция. За нея се писа и изговори много; във вестник ДУМА бяха публикувани великолепни статии. Като че ли е излишно и аз да коментирам случая, и все пак... Видях и чух много политици, които яростно защитаваха конвенцията. Почти всички бяха десни хора, най-вече от фалангата на властта. Не бях изненадан, че в хора им надигаха глас и важни, ужким леви лица, като Станишев, Йотова и Мая Манолова. За себе си казвам, че наистина съм ляв човек, че съм много мъж, много българин. \nПак малко отклонение... По времето, когато за кратко бях съдия в столицата, за педерастия само се шушукаше. Споменаваха се имената на тоя и оня, лицата бяха предимно интелектуалци. Най-известният \"мъж\", с обратна резба, не беше от тях, говореше се, че няма постоянна работа, познаваше го, кажи-речи, цяла София. Аз бях го виждал неведнъж. Този път се наложи да го видя съвсем отблизо; трябваше да го съдя по член 176 от Наказателния закон; деянията, които му се приписваха, бяха инкриминирани. По време на процеса имаше пикантерии, посрещани, знае се как, от публиката, поради което я изгоних от залата. Христинката, така се казваше подсъдимият, беше на средна възраст, среден на ръст, русоляв, много слаб. Той беше един нещастен човечец, уплашен, беззащитен. Аз го оправдах... Днес обаче времената са съвършено други; човечеството се разпада. На този разпад служи и Истанбулската конвенция... \nЗа вкарването на комунизма в някои учебници, също в ДУМА, бяха отпечатани силни и верни статии. Запазвам си правото да напиша нещо по въпроса по-нататък... \nДокато пишех този текст, явиха се доста нови новинки... Ученици потрошили шофьор на автобус, задето им се скарал, че хвърлят снежни топки по колата. Във Варна невръстно момче убило един бездомник. Пациентка набила медицинска сестра в някоя си болница. Възпитателка в дом за деца с увреждания ги побийвала; тъй де: не стига, че природата ги е наказала, нека тя им притури още страдание. В детски градини е разкрита корупция при \"вреждането\" на децата в тях. Разбира се, тази корупцийка си е нищо, сравнена с това, което се случва в централизираната информационна система БАЦИС, където, след хиляди хитри манипулации, \"наши\" хора са прибрали милиони, може би стотици милиони левове. Както личи, системата е създадена точно с такава цел. И нещо, кажи го битово: цигани отишли в Кресненското дефиле да разчистват горите от опожарени дървета, но карат наред, режат и суровите. Освен това грабят местните магазини и побийват някои от селяните. И още: протести, почти ежедневни протести от всички слоеве на населението. Те обаче не спират катастрофата в управлението на държавата, не спират грабежите и насилието. И пак: болници пред закриване, липса на специалисти за отделенията. Работници и служители, тук и там, не получават редовно заплатите си. \nСпирам. Не, не мога да отмина обаче нещо, което е позор за България. Що е то ли? Хора в моя Северо-западнал край събират подписи, та част от него да се присъедини към съседна Румъния. Нашите бащи и деди са напоили всяка педя от тази земя с потта и кръвта си. Днес наследниците им искат да я харижат на румънците, заедно със себе си,     \nзащото са го докарали до просешка тояга,     \nзащото не виждат никаква справедливост, не виждат нито един големец, виновник за хала им, да е осъден и затворен. \nУправниците казват, че всичко, изредено по-горе, не е кой знае какво, че се измисля и преувеличава. Затуй, нека погледнем Европа какво мисли за България: Първа по бедност. \nПърва по корупция. \nПърва по заболеваемост. \nПърва по смъртност. \nПърва по убийства на глава от населението. \nПърва по лоша съдебна система. \nПърва по загинали по пътищата. (Аутострадите - днеска се асфалтират, утре се ремонтират. Над 12 хил. км пътища в провинцията са почти негодни за движение по тях.) \nПоследна по раждаемост. \nПоследна по грамотност. \nШейсет и осма сред осемдесет страни. (Някога бяхме на 27-о.) \nСто и девета по свобода на медиите. \nКритичният праг на бедност у нас е 1300 евро, в Гърция - 6000, в Австрия - 13 000. По-добре от нас са Албания, Македония и Сърбия, които не са членки на ЕС. \nОт ясно по-ясно е, че днес България не е парламентарна, а премиерска република. Парламентът, министрите, разните комитети и комисии не решават нищо самостоятелно, чакат нареждане от Вожда. Практически те взимат заплати за тоя що духа. А това са милиони левове, които могат да отидат за образование и здравеопазване, за социално подпомагане, за какво ли не. \nВсички въпроси, от най-дребните, до най-големите, решава той; нарежда, препоръчва, дава... Поради това, смятам за практично и полезно да бъдат закрити Народното събрание, Министерският съвет и разните там комисии, комитети и съвети. Също и общинските съвети - областни, градски, селски. Навсякъде да остане по един човек, който да поддържа връзка с Вожда. Той пък да си избере свой доверен човек, нещо като велик везир. В случая се знае кой е най-подходящият. А щом Вождът ще има такава необятна власт, той не бива да остане повече само генерал. Следващият ранг е генералисимус... Такива бяха само Сталин и Чан Кай Ши. \nТакава е перфектната българска държава днес. Вероятно това е дало основание на някакъв западен бос, който на въпрос - какво бъдеще чака България, отговорил: за това ще говорим след българите... \nИ да видим велика ли е държавата ни днес, както твърди Вождът. Според мен, три условия определят дали една държава е велика или не. Те са: територия, население и въоръжени сили. Може съотношението помежду тях да се променя, но това е Светата троица. В историята едни държави са ставали, после са изчезвали като такива, други са излизали на сцената. Днес велики са три страни: САЩ, Русия и Китай. Все по нещо не достига на Индия и Бразилия, на Англия, Франция и Германия да са сред тях. Естествено, промени в бъдещето са възможни. \nБългария е била велика досега три пъти:  при Симеон Велики, при цар Иван-Асен тт и при цар Калоян. Нашата държава с малка територийка, с малобройно, все повече намаляващо население, с мижава армийка, няма как да стане велика. На земното кълбо, приютило разни по територия, население и сила държави, тя е сред тези, които днес не играят никаква роля при решаването н световните дела. Приказката на Бойко Борисов, че България е велика държава, е смехотворна измишльотина на човек, прочел през целия си живот само една книга, сам признал, че е прост. Смехотворна измишльотина също така е и твърдението му, че държавата ни е перфектна. Обратно, тя е в тотален и неспирен разпад. Тогава - как и накъде? Това е въпросът, би казал един известен герой на Шекспир. Аз отговарям: все по-зле, към пълното изчезване на нацията и държавата ни до края на настоящия век. На този хал я докараха българи, упрвлявали я през последните години, с малки изключения, управлявали я в своя изгода и в интерес на \"началниците\" от чужбина. \nИ все пак, и въпреки всичко, дано бъдещето на отечеството ни ме опровергае! Дано... \n    \n", "date": "2018.02.14", "title": "Перфектна и велика ли е България?   "}
{"url": "http://www.duma.bg/node/160800", "text": "В Националната библиотека \"Св. св. Кирил и Методий\" днес ще бъде отбелязан денят, в който виното е на специална почит - 14 февруари. Навръх Трифон Зарезан (по стар стил) в централното фоайе в 17 ч. ще бъде открита изложбата \"Енотека и Библиотека\" (...за виното от летописите на времето) и ще може да се вкуси качествено вино, информира Виолета Цветкова, експерт ВО на НБКМ. \nЕкспозицията е създадена с общите усилия на експерти от Националната библиотека и Регионалната библиотека \"Пейо Яворов\" в Бургас. Върху 13 пана са представени важните етапи от винопроизводството, намерили отражение в ръкописи и в българската старопечатна литературата, както и по страниците на ранния периодичен печат в България. Доказателствата за интереса към виното през вековете откриваме в архивни документи, факсимилета на статии и заглавни страници на вестници и списания за лозарство и винарство, притежание на двете културни институции. Акцент в изложбата са кадрите от \"Служебник\" (гръцки) от 1650 г., изящните изображения (инициали) на Потир с Христовата кръв от страниците на един от най-богато украсените ръкописи от фонда на НБКМ - \"Служебник\" (гръцки) от 1736 г., молитви за гроздобер и против вкисване на виното в \"Зайковски светогорски требник\" от втората половина на ХV век, народни рецепти с вино, изписани на ръка и подвързани към екземпляр от \"Болградска граматика\" на Неофит Рилски (Крагуевац, 1836), страници от Вельовски дамаскин (1776) и др. \nПосетителите могат да видят първото българско периодично издание на селскостопанска тематика \"Ступан\", което проследява целия цикъл на винопроизводството - от грижата за гроздето, през гроздобера до направата и съхранението на готовата продукция. Материали от други издания разглеждат сравнително качествата на българските вина и тези от известни европейски държави винопроизводителки. Не липсват и съвети за разнопосочната употреба на виното, извлечени от \"старобабската\" мъдрост. Или както казва Плиний Стари, \"In vino veritas\" (Naturalis historia 14, 141).   \n", "date": "2018.02.14", "title": "За виното от летописите на времето"}
{"url": "http://www.duma.bg/node/160842", "text": "Турският президент Реджеп Ердоган, който е и лидер на управляващата Партия на справедливостта и развитието (ПСР), се нахвърли открито срещу действията на САЩ в Сирия в емоционална реч пред неговата парламентарната група, предаде информационната агенция \"Догу хабер ажансъ\" (ДХА) \n\"Много е очевидно: онези, които ни заплашват с категоричен отговор, ако бъдат нападнати, никога през живота си не са получавали османски шамар. Ако си мислят, че могат да си правят всичко с Турция, много скоро ще видят, че това не е така. Турция не е палаткова държава. Един ще загине, на негово място ще възкръснат хиляди. Това трябва да се знае много добре. Ако сме заедно в НАТО, каквито са клаузите в НАТО, както Турция се съобразява с тях, така и САЩ трябва да го правят. Искам това да се знае много добре. Като президент на Турция аз съм равен и контактувам с НАТО, а не със САЩ. Всички страни членки на НАТО са равни със САЩ. Каква граница имаш ти (подразбира се Вашингтон) със Сирия, каква е връзката? Ако става въпрос за пари, даваш пари. Първите пристигнали сведения са за 550 млн. долара (подразбира се за сирийските кюрди). По заобиколен начин се говори, че те ще нараснат на 3 милиарда. Каква борба досега осъществи срещу \"Ислямска държава\", колко джихадисти унищожи, или къде ги препрати? Ние много добре знаем в района кой с кого си сътрудничи. Вече никой няма право да използва \"Ислямска държава\". Вече дойде краят на театъра \"Ислямска държава\" в Сирия\", така се закани на САЩ президентът, цитиран от ДХА. \nМеждувременно Ердоган се закани чуждите компании да не \"престъпват чертата\" в Средиземно море, след като турски военни кораби блокираха италиански сондажен кораб, който се готвеше се прави сондажи за газ край Кипър. \nПродължаващата безизходица в отношенията между Турция и Кипър за експлоатирането на енергийни находища в Източното Средиземноморие може да доведе до още по-голямо усложняване на зациклилите усилия за обединяване на острова след провала на мирните преговори миналата година. \"Не си мислете, че пренебрегваме опортюнистичните опити за търсене на природен газ във водите на Кипър и по Егейското крайбрежие. Предупреждаваме тези, които престъпват чертата с погрешни изчисления в Кипър и Егейско море\", добави Ердоган. \nИталианският енергиен гигант ENI заяви, че на кораба му е било наредено да спре от турските кораби миналата седмица за \"военни действия в района на дестинация\", когато бил на път да започне проучване в блок 3 на изключителната икономическа зона на Кипър. \nКипър е разделен от 1974 г. насам, когато турските войски нахлуха и заеха северната една трета от острова в отговор на преврат на военната хунта в Гърция. Анкара и Кипър отдавна са в спор за Източното Средиземноморие, а Турция е последователна и неотстъпчива в защита на претенциите на кипърските турци за дял.   \n", "date": "2018.02.14", "title": "Ердоган: САЩ не са яли османски шамар"}
