{"url": "https://duma.bg/festivalat-fotofabrika-shte-se-sastoi-za-shesti-pat-n189421", "text": "Двама фотографи от най-престижната агенция за репортажна фотография в света - кооператива \"Магнум\", ще дойдат в София със свои изложби. Това са Йозеф Куделка и Антоан Д'Агата. Eдна от най-въздействащите фотографски серии на Куделка \"Изгнания\" от колекцията на Центъра \"Жорж Помпиду\" ще бъде показана за първи път в нейната цялост извън Франция. Изложбата приема посетители от 7 май в 18 ч. в Софийската градска художествена галерия и ще продължи до 9 юни.  Експозицията на Антоан Д'Агата - задълбочен изследовател на тъмните кътчета в човешката душа и на всичко, което наричаме табу, се открива на 20 юни в САМСИ. Фото- и видеоинсталацията \"Corpus\" ще може да бъде видяна до 28 юли. Гости на VI фестивал \"ФотофФабрика\" са и италианските фотографи от независимия колектив \"Чезура\", които ще \"превземат\" София, за да я покажат така, както не сме я виждали. Екипът \"Чезура\" идва със своя проект \"Фотобъстър\", за да снима града и неговите хора. Ще видим този резултат на 21 май в галерия \"Сердика\". Италианската връзка във \"ФотоФабрика VI\" продължава с изложбата \"Онова, което остава\" на Алберто Гандолфо (в галерия \"Ко_оп\" между 6 юни и 7 юли). Сицилианецът ще представи фотокнига и снимки на хора, станали герои в новините като жертви на мафията, пострадали от домашно насилие, от корупция или получили отказ от правосъдие. Проектът е опит да се погледне към онова, което остава след новинарския шум. Традиционната за фестивала голяма външна изложба тази година включва фотографии на световни фотожурналисти, публикувани от FotoEvidence Press. Ще бъдат представени 19 автори, които буквално са променили хода на историята в сферата на човешките права, заради което печелят и наградата на FotoEvidence Press, връчвана в последните две години в партньорство с World Press Photo. Експозицията ще бъде на Моста на влюбените от 27 май, а след 10 юни - по оградите на няколко столични училища. Шестият фестивал \"ФотоФабрика\" ще бъде открит на 22 април в галерия \"УниКредит Студио\" с изложбата \"People of Sofia\" на Вихрен Георгиев, уловил ритъма на града през портретите на неговите обитатели.", "date": "2019.04.10", "title": "Фестивалът \"ФотоФабрика\"  ще се състои за шести път "}
{"url": "https://duma.bg/dzhazat-sreshta-klasikata-v-parvo-studio-na-bnr-n189418", "text": "Биг бендът на Българското национално радио ще представи на 11 април от 19.30 ч. оригиналния си проект \"Джазът среща класиката\" в Първо студио на БНР. Гост диригент e Любомир Денeв-младши.  Солист ще бъде Данчо Радевски, дългогодишен солист-кларинетист на Симфоничния оркестър на БНР. Концертирал е в Европа, Америка и Азия. Участвал е в национални и международни проекти с различни камерни формации в изпълнения на класическа и съвременна музика. Любомир Денев-младши е диригент и композитор. От 2012 г. той е постоянен диригент на \"Sofia Session Orchestra\", част от Four For Music Ltd. В репертоара му присъства филмова и съвременна музика, специално подготвена за САЩ, Великобритания, Франция, Индия. Авторски творби и оркестрации на Денев са изпълнявани в САЩ, Германия и България. Носител е на много национални награди за композиция.", "date": "2019.04.10", "title": " Джазът среща класиката в Първо студио на БНР "}
{"url": "https://duma.bg/mozakat-se-sabuzhda-i-ot-misalta-za-kafe-n189411", "text": "Резултатите от ново изследване сочат, че излагането на неща, които напомнят на хората за кафе, може да събуди мозъка по същия начин, както действителната консумация на напитката, съобщи ЮПИ. Когато иде реч за разбуждане, става въпрос за мозъчни зони, които са активирани до състояние на бдителност, отбелязаха учените. Онова, което предизвиква разбуждането, може да са емоции, невротрансмитери в мозъка и дори консумацията на съдържащи кофеин напитки. За целите на изследването един от неговите автори Сам Малио от университета в Торонто и колегите му сравнили свързани с кафе и чай знаци сред представители на западна или източна култура. Онези, които били изложени на свързани с кафе знаци, преценили като по-кратко изминалото време и мислите им били свързани с по-конкретни неща. Субективното и физиологично разбуждане вероятно обяснява този ефект, заключиха учените. Но не всеки е стимулиран по подобен начин. \"Свързаните с кафе знаци не предизвикват разбуждане сред представителите на източни култури, вероятно защото тези култури не са доминирани от кафето - поясни Малио. - В Северна Америка е популярно виждането за ръководител, който бърза за работна среща с тройно еспресо в ръка, т.е съществува връзка между приема на кофеин и разбуждането, каквато вероятно липсва в други култури.\"", "date": "2019.04.10", "title": "Мозъкът се събужда и от мисълта за кафе"}
{"url": "https://duma.bg/galeriya-kontrast-otvarya-vrati-i-za-nay-malkite-n189408", "text": "Специално за най-малките е създадена ContrastGallery Kids' Art School - модерна образователна арт платформа за деца в начална възраст от 4 до 12 години, научи ДУМА от столичната галерия \"Контраст\". Това е благоприятна творческа среда със слънчево и елитно арт пространство, което предразполага всяко дете и го кара да се потопи в света на изкуството. Да твориш и рисуваш в автентична, действаща и доказала се в културните среди столична галерия е вълнуващо преживяване за малките творци. Всеки урок е насочен към цялостното развитие на децата и цели да формира мотивация за учене, да култивира ценности, да стимулира творческото мислене, да изяви и изгради умения за работа в екип. Галерията организира целия курс и всеки урок като произведение на изкуството - вдъхновено, красиво и в артистична атмосфера в салона на  \"Контраст\" (ул. \"Цар Самуил\" 49). Децата не само ще изучават стилове и техники на рисуване на най-утвърдените художници на съвременното ни изкуство, но и ще бъдат заобиколени от техни картини. С много от авторите е възможно да се срещнат и поговорят лично. Всеки месец малчуганите ще се запознават с творбите от нова изложба. Заниманията ще се провеждат всяка събота и неделя от 11 до 13 ч., в делнични дни от 11 до 13 ч. и от 17 до 19 ч. Записването става на тел: 0882 47 43 43 и имейл адрес: contrastgallery.bg@gmail.com. Сформирането на групите за месец май ще продължи до 15 април.", "date": "2019.04.10", "title": "Галерия \"Контраст\" отваря врати и за най-малките"}
{"url": "https://duma.bg/upravlenieto-na-gerb--lavina-ot-skandali-i-ostavki-n189427", "text": "Преди близо десет години, когато дойде на власт първото правителство на ГЕРБ, Бойко Борисов не спираше да ни облъчва с мантрата колко корумпирана е била Тройната коалиция. По правило лидерът на ГЕРБ и обкръжението му щедро използваха в предизборните си кампании антикорупционната реторика, но за десетилетие те доказаха, че ако има някаква последователност в тяхното управление, то това са именно корупционните скандали и доказаната некомпетентност. Затова съвсем логично министерските оставки се превърнаха в нещо като лавина. Едва ли вече някой си спомня, че първата министерска глава, паднала през годините на властване на ГЕРБ, бе на злополучната външна министърка в първото правителство на Борисов, Румяна Желева. Тя бе номинирана за еврокомисар и остана в историята с тоталната си некомпетентност и пълния провал при изслушването й в Европарламента през януари 2010 г. Тогава на нейно място се появи Кристалина Георгиева, а Желева изчезна от политическата сцена. Георгиева, от своя страна, след като подля вода на Ирина Бокова да стане генерален секретар на ООН, предаде чорбаджията си. Преждевременно сдаде поста на еврокомисар и зае висока позиция в Световната банка. В коридорите на външно министерство се появи Николай Младенов, който преди това за няколко месеца бе военен министър. И този политически хамелеон явно добре бе сменил политическия цвят, като се знае, че преди да пристане на ГЕРБ, бе дясната ръка на Надежда Михайлова в СДС. Той прокара идеята за посланици да не бъдат изпращани бивши сътрудници на разузнаването. В служебния архив на Първо главно управление обаче тогавашният критик и сегашна звезда на ГЕРБ Антон Тодоров откри заповед на Първо главно управление-ДС, според която бащата на Николай Младенов е бил щатен негов служител. На 18 март Аню Ангелов стана военен министър, а изгряващата звезда Томислав Дончев бе назначен за министър, отговарящ за управлението на средствата от Европейския съюз.  Месец по-късно независимата, неизвестната и трудно управляемата проф. Анна-Мария Борисова стана министър на здравеопазването, след като Божидар Нанев бе отстранен от поста. По правило това стана след поредния скандал - за нагласени обществени поръчки за лекарства и прахосването на обществени пари. По признанията на премиера Борисов, той намерил Борисова край Велико Търново на разклона за София. Борисова не можа да издържи и половин година. На 29 септември подаде оставка и на следващия ден на поста бе назначен уж независимият шеф на лекарския съюз Стефан Константинов. Той обаче бе критикуван от собствената си партия заради това, че не се справя с увеличаването на цените на лекарствата. На мястото на Константинов застана Десислава Атанасова - едно от остриетата на ГЕРБ. Юристката, завършила право в Русе, явно е дялан камък, след като сега се спряга за шеф на парламентарната правна комисия на мястото на Данаил Кирилов, назначен за министър на правосъдието. В навечерието на Коледа оставка тогава подаде и министърът за българите в чужбина  Божидар Димитров. Парламентът го освободи от поста на 4 февруари 2011 г., а негов заместник не бе назначен. Причината за напускането на Димитров бе появилата се информация, че е бил сътрудник на бившата Държавна сигурност. Без видими основания на 18 май 2011 г. Александър Цветков подаде оставка като министър на транспорта и на следващия ден на поста бе назначен заместникът му Ивайло Московски. На 21 март 2012 г. министърът на икономиката, енергетиката и туризма Трайчо Трайков бе уволнен директно от Бойко Борисов заради проваления икономически форум в Дубай. Вместо да е на форума, видях го да се пече на плажа, каза тогава премиерът. Сега Трайков е обвиняем за продажбата на миноритарните дялове от електроразпределителните дружества заедно с колегата си, ексфинансовия министър Симеон Дянков. На мястото на Трайков бе сложен Делян Добрев. Той обаче се оказа в центъра на скандала за роднинските назначения в община Хасково, а сега и набиращия още сила \"Апартаментгейт\".      В края на януари 2013 г. премиерът Борисов поиска оставка от просветния министър Сергей Игнатов заради скандалите около парите във фонд \"Научни изследвания\" (във връзка с извършената от Главния инспекторат на МС проверка във фонда, инициирана от оплаквания на учени от БАН и СУ, и свързаните с нея констатации и препоръки за подобряване на работата на фонда). На 6 февруари 2013 г. председателят на БАН акад. Стефан Воденичаров положи клетва като министър на образованието, младежта и науката. Неговото министерстване продължи две седмици. На 20 февруари 2013 г. правителството подаде оставка след масовите протести заради поскъпването на горивата. На 25 февруари президентът Росен Плевнелиев връчи мандат за съставяне на правителство на ГЕРБ, който бе върнат. Два дни по-късно мандат е връчен и на БСП, който Сергей Станишев, като лидер на партията, връща. На 5 март мандатът бе върнат и от ДПС. На 13 март  президентът назначи служебно правителство, с премиер Марин Райков. Не трябва да се забравя и фактът, че избирането на Йорданка Фандъкова за кмет на Столичната община стана, след като бе освободена от поста министър на образованието, младежта и науката, като тогава мястото зае Сергей Игнатов. По-късно Лиляна Павлова стана регионален министър на мястото на Росен Плевнелиев, който пък бе избран за президент. Второто правителство на Бойко Борисов бе избрано от 43-ото Народно събрание на 7 ноември 2014 г. То бе компромис между принципно несъвместими политически формации като АБВ и Реформаторския блок. Първият, който падна, бе министърът на вътрешните работи Веселин Вучков. Тогава стана ясно, че Борисов го е жертвал заради протежета на ДПС. Оказа се, че Вучков напуска след безпрецедентен скандал по време на заседание на Министерския съвет. Ябълката на раздора станаха главният секретар на МВР Светлозар Лазаров и шефовете на ДАНС и Държавната агенция \"Технически операции\" Владимир Писанчев и Цветан Китов. Вучков обяви, че ще предложи нов главен секретар, както изисква промененият Закон за МВР, и ще поиска да започне процедура за избор на нови шефове на ДАНС и ДАТО. Борисов обаче намекна, че плановете на министъра няма да се реализират. В навечерието на Коледа през 2015 г. министърът на правосъдието Христо Иванов обяви оставката си от парламентарната трибуна, след като всички партии с изключение на част от Реформаторския блок бламираха предложената от него съдебна реформа и гласуваха конституционни промени, утвърждаващи \"върховенство на главния прокурор\". Веднага след това лидерът на \"Демократи за силна България\" и съпредседател на РБ Радан Кънев съобщи, че минава в опозиция на правителството, въпреки че неговата партия имаше представители в кабинета. След Веселин Вучков, Христо Иванов стана вторият министър, който си тръгна заради липса на подкрепа за предложени от него реформи. На негово място бе избрана Екатерина Захариева. Няма и два месеца след това Борисов уволни и министъра на образованието Тодор Танев, също от квотата на т.нар. Реформаторски блок. \"Заради системно появяващите се проблеми в министерството и сектора, смятам, че ресорът трябва да бъде поет от друг\", писа тогава пресцентърът на МС от името на премиера. Мястото бе заето от готовата за всякакви лупинги и длъжности Меглена Кунева. През май 2016 г., след решението на АБВ да оттегли подкрепата си за ГЕРБ представителят на партията в правителството Ивайло Калфин напусна постовете на вицепремиер и на социален министър. Неговия стол зае Зорница Русинова.  В края на октомври 2017 г. пръв от третия кабинет на Борисов си тръгна здравният министър Николай Петров. Това стана след журналистическо разследване, според което Петров като началник на ВМА е възлагал обществени поръчки на мъжа, с който дъщеря му живее. Тогава министър на здравеопазването стана финансистът Кирил Ананиев. На 25 август 2018 г. автобус катастрофира на пътя Своге-София при разклона за село Лесковдол. До 8 октомври 2018 г. жертвите на катастрофата стигнаха 20, включително починалите в болницата. Основната причина се оказа лошо ремонтираният път. След произшествието трима министри - на регионалното развитие Николай Нанков, на транспорта Ивайло Московски, на вътрешните работи Валентин Радев, подадоха оставки. Техните места бяха заети съответно от Петя Аврамова, Росен Желязков и Младен Маринов. Последна засега червен картон от кабинета миналия месец получи правосъдният министър Цецка Цачева заради \"Апартаментгейт\". Преди нея през ноември под обществен натиск бе освободен и вицепремиерът Валери Симеонов. Това стана, след като той обиди протестиращите майки на деца с увреждания и ги нарече кресливи жени на уж болни деца. За овакантения пост парламентът избра съпартийката на Симеонов Марияна Николова. Няма да бъде истина, ако се каже, че през последните десет години само изпълнителната власт се е тресяла от скандали. ", "date": "2019.04.10", "title": "Управлението на ГЕРБ -   лавина от скандали и оставки "}
{"url": "https://duma.bg/emigrantite-sa-naleli-4-mlrd-lv-v-ikonomikata-n189439", "text": "Близо 4% от БВП на страната идва от паричните преводи, които правят българите, живеещи в чужбина. За миналата година общата сума на изпратените до нас пари е почти 2.4 млрд. долара, или 4 млрд. лева. Извън тези парични преводи има пренасяне на пари в брой, чийто размер не е ясен. Сумата е прогнозна и е изчислена на базата на данни от МВФ, официалната национална статистика и националната банка. За 2018 г. страните с ниски или средни доходи са достигнали рекордните 529 млрд. долара, което е увеличение с 9.6% спрямо 2017 г., когато те са били 483 млрд., сочат данни на Световната банка. Заедно с преводите към държавите с високи доходи, общият обем на средствата, които са се движили в световната икономика през миналата година, е 689 млрд. долара. У нас пък е налице ръст в износа на финансови средства. За 2018 г. нашенци са изнесли 221 млн. долара, или 11% ръст в сравнение с 2017 г., когато те са били 199 млн. долара. Сумата е 0.3% от БВП на България.", "date": "2019.04.10", "title": "Емигрантите са налели 4 млрд. лв. в икономиката"}
{"url": "https://duma.bg/es-reshava-s-kolko-da-otlozhi-brekzit-n189472", "text": "Европейските лидери се събират днес в Брюксел на извънредна среща за Брекзит. Ще бъдат обсъдени възможностите за отлагане на излизането на Великобритания от ЕС, за да се избегне варианта \"развод без сделка\". Според Ройтерс най-вероятно срокът ще бъде отложен за 30 юни, но имало и държавни глави, които ще настояват за по-дълга отсрочка.  Припомняме, че Лондон вече поиска отлагане до 30 юни, но вчера председателят на Европейския съвет Доналд Туск предложи едногодишен срок. Според него той би дал възможност за преосмисляне на британската стратегия. Туск предлага възможност за \"гъвкава отсрочка\", която да не трае повече от година и да подлежи на прекратяване след двустранно ратифициране на постигнатото споразумение за оттегляне между Великобритания и ЕС. Депутатите в Лондон пък вече одобриха датата 23 май за избори за европарламент, ако страната не излезе от ЕС до 30 юни. Тереза Мей пък вече заговори и за възможността Обединеното кралство да остане в ЕС и да се откаже от Брекзит. В своето писмо до държавните и правителствените ръководители на страните от ЕС по повод днешната среща Туск отбеляза, че Европейският съд е потвърдил възможността Лондон да оттегли искането за напускане на ЕС. Той добави, че преди да напусне, британската страна остава пълноправна държава от ЕС.    ", "date": "2019.04.10", "title": "ЕС решава с колко да отложи Брекзит"}
{"url": "https://duma.bg/datata-n189424", "text": "1847 - РАЖДА СЕ ДЖОУЗЕФ ПУЛИЦЪР, АМЕРИКАНСКИ ЖУРНАЛИСТ, ПУБЛИЦИСТ И ИЗДАТЕЛ (УМИРА 1911 Г.). Смята се за \"баща на модерната журналистика\" - започва като репортер и става известен със скандалните си снимки на политически личности. По-късно като собственик на вестник защитава принципа на трите С - за да се четат статиите, трябва да предлагат \"секс, скандал, сензация\". Остава в историята на журналистиката като главен редактор, който ръководи подчинените си с факсове. Наградата на неговото име е създадена със средствата от завещанието му, които са оставени за създаването на факултет по журналистика към Колумбийския университет в Ню Йорк, САЩ. 1849 - АМЕРИКАНЕЦЪТ УОЛТЪР ХЪНТ ПАТЕНТОВА БЕЗОПАСНАТА ИГЛА. Предшественик на безопасната игла е фибулата, чиято употреба има предимно естетическа функция. В Западна Европа са намерени древни бронзови брошки от XII в. пр.н.е., които доста приличат на безопасната игла. Били използвани, за да придържат различните парчета плат на рамото на тогите. През 1849 г. англичанинът Чарлз Роули и американецът Уолтър Хънт изобретили безопасната игла. Първоначално тя се използвала при бебетата - забождали се пелените им, за да не се развиват. 1966 - УМИРА ИВЛИН УО, АНГЛИЙСКИ ПИСАТЕЛ (Р. 1903 Г.). Един от най-известните британски творци на ХХ в. Популярен е със сатиричните си романи \"Шепа прах\", \"Упадък и падение\", \"Унизените наши тела\", както и с по-личната \"Завръщане в Брайдсхед\". Уо е майстор на изтънчената сатира на английското висше общество, към което обаче той самият е силно привлечен. Гор Видал го нарича \"първия сатирик на нашето време\", а Джордж Оруел го описва като \"толкова добър, колкото един писател може да бъде, без да е несъстоятелен\". 1979 - В КОСМОСА ПОЛИТА ПЪРВИЯТ БЪЛГАРСКИ КОСМОНАВТ. В 20,34 ч. московско време е изстрелян космическият кораб \"Съюз-33\" с екипаж Николай Рукавишников (СССР) и Георги Иванов (България). Основната цел е скачване със станцията \"Салют-6\", където се намират Владимир Ляхов и Валери Рюмин. След това се предвижда изпълнението на научни експерименти, включващи създадените за целта изцяло български системи и прибори. Поради авария полетът продължава 1 ден, 23 часа, 1 минута и 6 секунди. Благодарение на наземните тренировки по време на подготовката двамата космонавти успяват да се приземят живи и здрави. 2001 - ОТПАДА ШЕНГЕНСКИЯТ ВИЗОВ РЕЖИМ ЗА БЪЛГАРИ. Съгласно Регламент №539, приет на 15 март 2001 г. от Съвета по правосъдие и вътрешни работи на ЕС, от 10 април 2001 г. българските граждани могат да пребивават в страните от Шенген без визи максимално до 90 дни на всеки шест месеца, считано от деня на първото влизане в която и да е страна от Шенгенското пространство.", "date": "2019.04.10", "title": "Датата"}
{"url": "https://duma.bg/posreshtaneto-na-georgi-ivanov-n189426", "text": "военен пилот 10 април 1979 г. 20 часа и 34 минути от космодрума Байконур стартира \"Съюз\" 33. Този момент го очаквах с напрежение. В звездния гарадок се подготвяха двамата български военни летци Георги Иванов и Александър Александров. А в далечните 1960 и 1961 г. аз се оказах инструкторът на Георги във Военновъздушното училище. Той пък се оказа един от най-бързо и добре усвояващите курсанти. След това и той бе инструктор, а впоследствие летец-изтребител. Знаех, че се готви за космонавт. Казвал съм и преди с какво съм го запомнил... вглъбен, амбициран, схватлив, пъргав ум... Похваля го, наведе глава и се усмихне едва забележимо, някак си виновно... Най-характерното? Най-характерното е, че той винаги се справяше с извънредните ситуации... Изключително чувство за единствено решение!... Хладнокръвно и бързо реагира и без да трепне продължава полета.  Тръгването е в 12.00 часа. Време за събиране на групата 10.00 часа в Дома на българо-съветската дружба. Може би от нетърпение, на мястото бях в 9.30 и точно в този момент пристигна групата от Ловеч. В състава й бе учителката на Георги - Цветана Сапунджиева. Включването в групата на учителката и на моя милост, инструктора, е по настояване от руската страна. А в Дома на българо-съветската дружба останалите от групата вече бяха там. Оказаха се по-нетърпеливи. Последва оформяне на документи и в 10.30 ч. тръгнахме за аерогарата. Водач на групата бе генерал-полковник Захари Захариев.  А в Москва оценката за проявеното мъжество и героизъм е висока и особено когато звучи от устата на такъв виден авиоконструктор какъвто е Алексей Туполев: \"Понякога щастливите неудачи са много по-ценни от много удачни полети. А тук щастието бе сътворено от подготовката, умението и мъжеството на Рукавишников и Иванов.\" С двете коли, предоставени на нашата делегация, в 10. 30 ч. тръгнахме от хотела за посрещане на космонавтите. На летището е пълно с народ. Тук може би са всички космонавти. Информираха ни, че в 12.00 часа космонавтите трябва да слязат от самолета идващ от Байконур. А до това време - поздравления, поздравления. И толкова много космонавти на едно место. А времето - опита се да препръска. Спря. Пак малко препръска, но никой не му обръща внимание.  Самолет Ту-134 от Байконур кацна. Бавно рулира и спря на широка площадка. Точно в 12.00 часа вратата на самолета се отвори и на нея засмени се показват Рукавишников и Георги Иванов. Застанали един до друг помахаха с ръце. Слязоха и подходиха към Председателя на държавната комисия и рапортуваха. Първи към тях тръгват съпругите и децата на космонавтите. След тях тръгват два грамадни букета от люляк набрани от Ловеч. Носи ги Цветана Сапунджиева, след нея съм аз. Вече съм до него, а той изненадан възкликва \"О! чак така ли?\". Прегърнахме се. Отстъпих вляво към Рукавишников и се представих \"полковник Стойновски\" а той учудено\" а изненада, инструкторът е тук\"  След мен подходиха официалните лица (този ред бе определен предварително). Космонавтите преминават покрай построения почетен караул и вече са в прегръдките на тези, които най-добре знаят цената на този полет - космонавтите. Постоянно се носи \"Молодцы ребята!\" Тази оценка, давана от събратята, е най-реалната. След официалното посрещане в звездния гарадок, някои започнаха да поднасят картички на космонавтите за автограф. Аз също се бях подготвил и изчаках да премине навалицата. Когато му подадох картичката, той по своему се усмихна под мустак и каза \"За Вас имам картичка, която е била с мен\". Извади я от вътрешния джоб и ми я подаде. Беше подписана. Обърнах се към него и му казах \"Георги, аз курсант с такъв подпис не съм имал.\" Последва нова усмивка. Взе я, обърна я и на гърба се подписа със стария подпис.  Следва традиционното поставяне на цветя на паметника на Гагарин. После - на път към салона. А от двете страни народ, народ. По пътеката ние сме непосредствено след космонавтите. Георги се връща до мен. Вървим прегърнати. Жулев и Захариев го питат: \"Как сте, другарю Иванов?\". Той отговаря \"Щом до мен е инструкторът, аз съм добре\". Действително Георги изглежда много добре. Струва ми се, че е поуморен, а и не е свикнал на тази шумотевица около него.  Салонът е препълнен. Прочетоха приветствия до Рукавишников и Георги Иванов от Министъра на отбраната Устинов и Командващия ВВС Кутахов. Слово произнесе два пъти героят на социалистическия труд (име не казаха, а само \"главния\". \"Екипажът работи изключително правилно и се държа геройски. Но това не е случайно. Рукавишников лети трети път, а Иванов е подготвен отлично и работи отлично. Нямаме никакви забележки към космонавтите. Забележките ни са към техниката. Тук сработи статистиката. На този екипаж му се падна достатъчно. Това е голям принос за развитието на космонавтиката. Дава ни възможност да предприемем допълнителни мерки... А за мъжеството, справедливи високи оценки.\"  Слово произнесе и председателят на съвета на Интеркосмос Борис Николаевич. \"Налице е крупен принос на българските учени в усвояването на космоса. Подготвена е програма. Сега не можа да се изпълни, но ще бъде напълно изпълнена в близко бъдеще. А екипажът блестящо се справи в изключително трудната ситуация и по достойнство са наградени.\"  Генерал Захариев поднесе приветствие от името на делегацията и българския народ. А едно монголче се разрева по време на словото му. Генерал лейтенант Береговой - началникът на центъра, говори за подготовката на космонавтите. Даде им висока оценка. Връчи на двамата космонавти паметните значки \"летец космонавт\".  Космонавтите останаха за пресконференция с журналистите. За 16.00 часа бе обявена \"другарска среща\" в профилакториума. Изчакахме малко да завърши пресконференцията. На срещата не бе допуснат нито един журналист, фото и кино репортер. С Губарев, който повече вървеше с мен, се оказахме без цигари. Разделихме последната негова цигара, а аз взех празния пакет \"Ява\" (още го пазя). Профилакториума: скромно, но уютно място. Събирането се водеше като вечеря, дадена от Рукавишников и Г. Иванов. Присъстваха ограничен кръг - космонавтите от звездния гарадок, инструктори и методисти, разни светила и нашата делегация. Избраха за тамада Алексей Леонов - голям тамада. Той даде думата почти на всички. Излиза, че ситуацията е била много, много сложна. 12 часа центърът е обработвал данните и отказите и е търсил вариант за благополучен изход. Космонавтите са подавали информация за абсолютно всичко. Рукавишников е участвал във вземането на решенията, а Георги е следил моментното състояние и е предавал в центъра показания на приборите. Попитах Губарев защо. Той ми отговори по нашему - по авиаторски: \"Кога летецът започва да дава всички данни на земята?\" Разбрахме се. Имаше и закачки. Леонов се обръща към Георги: \"Георги, Георги страх ли Ви беше?\". Георги му отвърна \"Алексей Архипич, много добре знаете, че нямаше време за страх, но Вие когато ни посрещнахте след приземяването цялата Ви уста бе в херпеси\" Леонов: \"Хей,хей не ме излагай\". А в салончето продължаваха и ме търсили - трябвало и аз да кажа нещо. Чудех се какво, а Леонов вече обяви, че думата има инструкторът на Георги от военното училище. Сетих се за първия му полет като курсант в Телиш. Казах им: \"Явно, че на Георги не му върви в първите полети. И при първия му полет с мен поради частичен отказ на двигателя при излитането можеше да загинем. Някак си се справих и кацнахме нормално. Друг курсант вероятно щеше да се откаже от полети. За Георги все едно нищо не бе се случило. И тогава, както и сега, той не трепна. Срещата продължи дълго. От време на време Леонов предоставяше думата на някой. Постоянно се чуваше \"Молодцы ребята!\" В Звездния гарадок аз оставих звезда. Една от звездите на левия ми пагон падна на гардероба или при тренажора.Трябваше Губарев да прехвърля от куртката на шлифера и обратно. Справяше се много добре. Той каза - ти действително остави звезда в звездния гарадок.                                                ", "date": "2019.04.10", "title": " Посрещането на Георги Иванов"}
{"url": "https://duma.bg/nay-stariyat-korab-e-otkrit-v-turtsiya-n189409", "text": "Екип турски водолази се натъкна на кораб на 3600 години, който може да е най-старият, откриван досега, предава Анадолската агенция. Плавателният съд се намира край бреговете на южната турска провинция Анталия, съобщи губернаторът й. Корабът, който е датиран от 1600 г. преди новата ера, е бил открит край западните брегове от екип на Департамента по подводно проучване на Университета в Анталия. Находката е с дължина 14 метра и се намира на дълбочина 50 метра с 1,5 тона медни кюлчета в него. Теглото им е определено от триизмерно сканиране на кораба, благодарение на сонарно изследване и фотографска мозайка. Проучването показа, че тези кюлчета са били добити от мините, разположени в Кипър и излети през ХV или ХVI век пр.н.е. Вероятно товарът е пътувал за остров Крит. Говорейки пред репортери, губернатор Мюнир Каралоглу описа откритието като единствено по рода си в подводната археология и каза, че този кораб е \"Гьобекли тепе\" на подводния свят. Става дума за най-стария познат мегалит и често се определя като кота нула на човешката история. Каралоглу уточни, че артефактите от кораба ще бъдат изложени в музея в квартал Кемер, който стана \"епицентър на подводната археология\".", "date": "2019.04.10", "title": " Най-старият кораб е открит В Турция"}
{"url": "https://duma.bg/igra-na-tronove-se-chaka-ot-1-mlrd-n189410", "text": "Над 1 млрд. зрители в 170 различни страни по цял свят се подготвят за очаквания последен сезон от \"Игра на тронове\", който ще се излъчва от 15 април. Сериалът заразява все по-нарастваща армия от фенове с епичните си бойни сцени, пикантен сюжет и, разбира се, дракони, откакто за първи път завладя екраните през 2011 г. В очакване на премиерата на сагата следващата седмица повече зрители от всякога са настроени да я гледат, нетърпеливи да станат свидетели на най-новите обрати в борбата за желан трон. Сериалът идва, след като рекордите бяха разбити от последния епизод на седмия сезон, озаглавен \"Драконът и вълкът\", който плени с великолепна демонстрация на огнева мощ, когато страховитият дракон, превърнат в Бял бродник, разруши Вала на Нощен страж. Епизодът е гледан от 16,5 млн. души в САЩ. Дори финалът от шестия сезон, в който Джон Сноу бе обявен за крал на севера, е събрал 8,9 млн. гледания. Очаква се обаче последният сезон от шест части да надмине усилията от всички предишни години. Главният критик от сп. \"Ролинг стоун\" - Алън Сепинуол, смята, че програмите на HBO са отбелязали грандиозен успех заради уникалността на сериала.", "date": "2019.04.10", "title": " \"Игра на тронове\" се чака от 1 млрд."}
{"url": "https://duma.bg/evrokomisar-poiska-tsifrov-danak-v-tseliya-es-n189433", "text": "Европейският комисар по конкуренцията Маргрете Вестагер e заявила пред френското радио Inter, че Европейският съюз трябва да постигне споразумение за въвеждане на т. нар. цифров данък в рамките на целия единен блок, който е известен като данък \"GAFA\", тъй като е насочен най-вече към големите технологични компании Google, Facebook, Apple и Amazon. Целта на подобен данък е да се гарантира, че глобалните интернет гиганти ще плащат справедлив дял от техните данъци за масивните им бизнес операции в Европа. Превръщаме се във все по-дигитален свят и ще бъде голям проблем, ако не намерим начин да повишим данъците, е заявила Вестагер. Според нея най-добро би било едно глобално решение. Но ако искаме да постигнем резултати в разумен период от време, Европа трябва да поеме водеща роля при въвеждането на такъв цифров данък, е настояла тя. Междувременно долната камара на френския парламент подкрепи въвеждането на данъка, въпреки критиките на САЩ. Данъкът от 3% ще засегне компании, чиито дигитални приходи в световен мащаб възлизат на 750 милиона евро, като от тях над 25 милиона евро са реализирани във Франция. Данъкът ще обхваща комисионите, които интернет платформите взимат при продажби, направени чрез тях, и приходите от таргетирани реклами и продажба на данни на потребителите, но няма да засяга преките продажби от компания на потребител. Вашингтон се противопостави на новия закон с мотива, че това е дискриминация срещу мултинационалните компании с централи в САЩ. Испания също планира да въведе подобна ставка в размер от 3%, а Австрия обяви миналата седмица, че ще продължи с въвеждането на такъв данък, но в размер 5%. От друга страна, Дания, Финландия, Ирландия и Швеция изразиха силно противопоставяне на цифровия данък, като по този начин предотвратиха въвеждането му в рамките на целия Европейския съюз. През март 2018 г. Европейската комисия обяви оценка, според която дигиталните компании плащат на практика данък от 9,5 процента спрямо 23,2 процента при компаниите с традиционен бизнес модел.", "date": "2019.04.10", "title": "Еврокомисар поиска \"цифров\" данък в целия ЕС"}
{"url": "https://duma.bg/ot-avtobusnite-prevozi-i-turizma-propishtyaha-ot-kasovite-aparati-n189434", "text": "Само легалните автобусни превозвачи усещат промените в Наредба 18 за отчитане на продажбите чрез фискални устройства, заяви пред \"Блумбърг тв България\" председателят на Националното сдружение на автобусните превозвачи Петър Захариев. \"Презумпцията е, че ще бъдат сведени до минимум превозвачите в сивия сектор. Но тези, които преди не са се отчитали, пак са в сивия сектор, защото не са си купили такъв апарат\", заяви той.  По думите на Захариев доста фирми с касови апарати в автобусите, регистрирани в НАП, са се отказали от тях. Това важало особено за междуселищните превози, заради проблеми с връзката в отдалечени региони. \"Апаратът изпада за определено време \"в дупка\". Това е сигнал за нарушение. Никой досега не обясни как ще се реагира в такива случаи\", допълни той. Туристическият бизнес или поне част от него, който не е в сивия сектор, може да се изнесе в чужбина, а тези, които продължават да работят в България, трябва да предвидят хиляди за нови инвестиции, пише \"Травел България нюз\". Всичко това е заради хаос с нова данъчна Наредба 18, която регулира електронните магазини и софтуерите за управление на продажби.", "date": "2019.04.10", "title": "От автобусните превози и туризма пропищяха от касовите апарати"}
{"url": "https://duma.bg/limitat-za-bezkontaktni-plashtaniya-bez-pin-kod-stava-50-lv-n189438", "text": "Притежателите на карти за безконтактни разплащания Mastercard и Maestro вече ще могат да покриват сметки до 50 лв., без да въвеждат ПИН за одобрение на трансакцията. Увеличението на сегашния лимит от 20 лв. влиза в сила от 12 април, съобщиха от оператора на тези карти. Промяната е предприета заради увеличените значително безконтактни плащания в България - със 151% през последната година, което е далеч над средното за Европа, с тенденция на постоянно покачване. Към август 2018 г. 48% от всички плащания в магазини в България са осъществени безконтактно, сочат данните. Очаква се още по-голямо повишение на този процент за цялата 2018 г., което ще бъде представено през 2019 г. в традиционния Master Index – глобално проучване за тенденциите в развитието на плащанията и потребителското преживяване, което компанията прави всяка година. Бързото темпо на увеличение показва, че е въпрос на няколко години новото поколение карти да покрие напълно пазара. Средната стойност на една трансакция в страната възлиза на 58 лева, което прави новия лимит от 50 лв. по-добре адаптиран към актуалните финансови потребности на потребителите и допълнително показва зрелостта на българския пазар за тази стъпка, посочва картовият оператор.", "date": "2019.04.10", "title": " Лимитът за безконтактни плащания без ПИН код става 50 лв. "}
{"url": "https://duma.bg/apartamentite-v-balgariya-bili-sravnitelno-evtini-n189436", "text": "Жилищата в България са сравнително евтини, според класация на британския сайт за лични финанси Finder.com, в която участват 91 страни. България се нарежда на 72-ро място в класацията със средна цена на двустайните жилища в градския център от 65 150 евро. По-скъпи, отколкото у нас, са жилищата в Румъния, Гърция и Сърбия, както дори и в Косово, Албания и Босна и Херцеговина. България обаче изпреварва по цена на двустайните апартаменти в Македония и Турция. Закупуването на двустаен апартамент в градския център излиза най-скъпо в Хонконг (1,4 млн. евро), следван от Сингапур (малко над 877 хил. евро) и Швейцария (средно близо 610 хил. евро). Десетката се допълва от Южна Корея, Япония, Тайван, Израел, Норвегия, Китай и Швеция. Ако се направи класация само на градовете, където апартаментите са най-скъпи, Хонконг отново заема първото място. Средната цена на двустайно жилище в града от 1,4 млн. евро е 8,7 пъти по-висока от средното равнище в света. Средната цена на квадратен метър на апартамент в центъра на Хонконг излиза 24 405 евро. На второ място се нарежда Лондон, където средната цена на двустаен апартамент е малко над 885 хил. евро, или близо 15 хил. евро на квадратен метър. Третият най-скъп град в света за закупуване на апартамент е Сингапур, където средната цена на жилище е малко над 858 хил. евро, или 14 850 евро за кв. м. В топ пет попадат още Пекин и Цюрих, където средната цена на двустайните апартаменти в центъра на града достига съответно близо 760 хил. евро и 753 хил. евро, сочат данните на онлайн изданието. Шанхай и Ню Йорк заемат шестото и седмото място със средна цена на двустайните апартаменти в центъра на града от съответно около 750 хил. евро и близо 700 хил. евро. Десетката се допълва от Сеул (695 300 евро), Женева (686 300 евро) и Шънджън (малко над 658 хил. евро). Двустайният апартамент в градския център излиза най-евтин в Египет - малко над 30 хил. евро.", "date": "2019.04.10", "title": " Апартаментите в България били сравнително евтини"}
{"url": "https://duma.bg/merkel-othvarli-priziva-sreshtu-visokite-naemi-n189443", "text": "Канцлерът на Германия Ангела Меркел и левоцентристките им съюзници отхвърлиха призива за отчуждаване на апартаменти на корпоративни собственици в отговор на растящите наеми в германските градове, информира АП. В събота активисти за достъпни жилища в Берлин започнаха кампания, за да принудят столичните власти да изкупят близо 250 000 скъпи апартаменти за милиарди евро, за да ги предлагат на достъпни за гражданите наеми. Протести се проведоха и в други градове. Според правителствения говорител Щефан Зайберт канцлерката не смята, че изземването на недвижимо имущество е правилното решение. Той поясни, че \"ключът за достъпно пространство за живеене не е отчуждаване, а да има достатъчен брой достъпни апартаменти\". Андреа Налес, лидерката на германските социалдемократи, заяви, че отчуждаването е \"погрешно решение\".", "date": "2019.04.10", "title": " Меркел отхвърли призива  срещу високите наеми"}
{"url": "https://duma.bg/prof-georgi-mihaylov-bsp-predlaga-tsyalostno-preosmislyane-na-zdravnite-osigurovki-u-nas-n189425", "text": "- Ние сме предложили на българските граждани, на обществото, първо, своята предизборна платформа и, второ, своята \"Визия за България\". Тя бе обсъдена широко в страната, в нея има много точни решения на сериозните проблеми в българското здравеопазване. Те са в няколко аспекта. Първият е управлението на здравеопазването като система, финансирането в здравеопазването, което е най-големият проблем. Този проблем е, че създадената досега структура се реализира чрез търговски дружества, които консумират обществения ресурс на здравеопазването и в които, каквото и да говорим, основната цел е печалбата. А на нея почиват и възнагражденията на специалистите, работещи в системата. Освен това тази структура измества пациентите в периферията на здравната система, а от друга страна, поставя медицинските специалисти в условията да търсят печалба, за да получат каквито и да е възнаграждения. На трето място, тази структура създава много широко разслоение между различните типове медицински заведения - общински, областни, районни, частни. Всички те консумират ресурси, но са поставени в различни условия на работа. Общинските болници работят обикновено в отдалечени от големите градове места, с население, голяма част от което не може да си плаща здравните осигуровки. Не че не иска. Хората там са с много ниски доходи. Специалистите там не могат да работят с много клинични пътеки, могат да финансират само скромните си, да не кажем мизерни, възнаграждения. Т.е. 80 процента от приходите от НЗОК, които са над 90% от приходите на една общинска болница, отиват само за възнаграждения. А малките общини често са направо в критично състояние - те не могат да подпомагат лечебните заведения. Те са длъжни да работят с клинични пътеки, които са зле финансирани. Гръмко прокламираните от края на миналата година увеличения на пътеките засегнаха една много малка група. Знае се, че по раждаемост например сме на последно място в Европа, а едва ли ще помогнем на здравеопазването със скромните пътеки в областта на акушеро-гинекологичната помощ.  На следващо място се намалиха цените на някои пътеки, с които основно работят общинските болници, в неврологията например. Асоциацията на общинските болници предупреди, че при сключването на колективните трудови договори за 2019 г. тъй наречените по-високи възнаграждения на медицинските специалисти фактически не могат да бъдат изпълнени. Болниците не притежават такива финансови средства, а НЗОК отпуска лимити, без да плаща обема медицинска дейност над тези лимити. А болниците са принудени от Закона за лечебните заведения да обслужват пълноценно своите болни с лекарства, които не са реинбурсирани от НЗОК. Всичко това важи и за областните, до голяма степен и за университетските болници. Приказват, че задлъжнялостта намалявала. Тя е в обем от неколкостотин милиона лева и сериозно спъва дейността на всички тези лечебни заведения.  И тук искам да спомена, че без да имаме нищо против частните лечебни заведения, все пак има неща, които трябва да се кажат. Тези заведения също консумират от обществения ресурс на здравеопазването, но те не се подчиняват на Закона за обществените поръчки, наречен от нацията \"отворена врата в полето\". Така не се подпомага, а се пречи на дейността на лечебните заведения. Те много често заплащат само медикаменти и консумативи, които са реимбурсируеми от НЗОК, а всичко останало се заплаща от пациентите. Така от джоба на българските граждани излиза ресурс, почти равен на обществения. Според еталоните на Световната здравна организация, според данните на ЕС, на който сме членове, процентът на този ресурс в една държава не трябва да надхвърля 15-20%. В България той надхвърля 40%. А за такава държава се казва, че тя не защитава сериозно здравните интереси на хората, а това е основен социален стълб в здравеопазването. Всичко това предизвиква разслоение между самите здравни специалисти, които работят с отделните болници, оттук се появява и сериозната разлика в тяхното заплащане. Докато стоят тези системи на търговски дружества, на клинични пътеки, нещата няма да се подобрят. Затова от две годни БСП предлага надпартийна програма за промени в здравеопазването. Тя мълчаливо бе отхвърлена. - Тези неща се правят вече две години, това са опити да бъде запазено статуквото, а то вероятно е в интерес на някои групи хора, които извличат печалби от здравеопазването. Част от тези хора, собственици на болници, нямат нищо общо със здравеопазването - те развиват просто един тип бизнес. Никъде в света болниците не са търговски дружества. Даже в САЩ болниците са дружества нонпрофит. Т.е. те по никакъв начин не могат да получават средства от съответните фондове и да ги използват за нещо друго, освен за развиване на своята дейност. Ние предложихме преосмисляне на модела на здравноосигурителната ни система, на финансирането, на заплащането на кадрите в здравеопазването, на тяхното кариерно израстване. Сега управляващите приеха една наредба за специализацията на лекарите, която така бе разписана и приета, че на практика отново редица лечебни заведения, които имат остра нужда от специализирани кадри в клиничната медицина, където изпитваме остра нужда на специалисти, не могат да ги получат. Защото според наредбата, когато човек специализира в съответното лечебно заведение, е длъжен да остане в него. Вместо да отиде в болница, в която въобще няма специалисти от такъв ранг. Т.е. проблемите в здравната ни система не се решават на принципна основа, а частично и на парче, което не прави системата ефективна. Повече средства няма да доведат до промяна в качеството на медицинската услуга. Когото и да попитате у нас дали здравеопазването се е подобрило в тези две години, никой няма да ви отговори утвърдително. Това означава липса на визия за решаването на въпросите в здравеопазването. Специалистите - лекари, здравни работници, управители на болници, виждат, че моделът не работи. Някои умело се нагаждат към статуквото. Няма да бъде променен този модел, ако не се обърнем към практиката в огромната част от страните от ЕС - че възнагражденията на специалистите в здравеопазването се определят от държавата. На базата на ценз, на кариерното им израстване, на стажа в системата, както и на тяхната заетост. А не на базата на отчетени клинични дейности по съответните пътеки.  - Аз не съм привърженик на теорията за конспирацията, но има по-общ ракурс - в един парламент, който се е делегитимирал с липсата на участие от страна на основната опозиционна политическа сила, с рейтинга, който има от обществото от около 8 процента, който и да стане шеф на парламентарната група на управляващата партия, едва ли би могъл да обърне хода на събитията. В чисто човешки план на всеки новоизбран трябва да се пожелае успех, но при така създалата се обстановка, това едва ли е възможно.", "date": "2019.04.10", "title": "Проф. Георги Михайлов:    БСП предлага цялостнo преосмисляне на здравните осигуровки у нас "}
{"url": "https://duma.bg/petar-vitanov-v-gerb-ima-vidimi-protsesi-na-razpad-n189470", "text": "Оставката на Делян Добрев е последен отчаян опит от страна на Борисов да поеме на ръчно управление своята партия, предвид видимите процеси на разпад. Това заяви народният представител от ПГ на „БСП за България“ Петър Витанов в ефира на БСТВ. Според него има опит тези политически оставки да бъдат представени като един морален акт, но това не се възприема от хората. Още повече заради самите изявления и обяснение на засегнатите лица. Преди седмица Цветанов каза, че няма кой да го накаже и твърди, че не е направил нищо неморално и ще съди всички, които го упрекват. Според мен тези хора са оперирани от морал и се опитват чрез напускането на публичните длъжности, като повечето от тях запазват партийните си постове, да приспят общественото внимание, допълни той. Витанов е на мнение, че се стигна до оставката на Добрев заради сериозната обществена подкрепа към действията на БСП и по-скоро недоверието, което акумулират управляващите.  Корупцията в ГЕРБ е повсеместна и навсякъде, категоричен е Витанов. Народният представител подчерта, че има огромен разлом между формалния и неформалния лидер на ГЕРБ и сега тече процес на разчистване на сметки. По неговите думи Добрев е бил един от най-приближените на Цветанов. Хората си дават сметка, че проблемът е в ръководното тяло, което дава посока на управлението на страната и няма как да се замаскира с жертването на някой бушон, коментира депутатът от левицата.   Кметът на Созопол се опълчи на ръководството си и политическата си партия, като заяви, че напуска ГЕРБ, но не и кметския пост. Те му взеха оставката без негово знание. Това е характерно за тази политическа партия, която бих нарекъл  военизирана структура, но виждаме масово дезертьорство, каза още Витанов. Социалистът прогнозира, че агонията за ГЕРБ ще е дълга и продължителна, но краят е предизвестен.  По повод провелия се КСНС Витанов подчерта, че БСП е единствената политическа партия, която е използвала съвета по неговото истинско предназначение – да предложи конкретни мерки за решаване на проблемите, свързани с корупцията. Той обясни, че има редица европейски доклади за високите нива на корупция в България. Абсурдно е да смятаме, че може да се създаде антикорупционен орган, чието ръководство да се назначава от парламентарното мнозинство, което след това да бъде разследвано, коментира депутатът. Той припомни трите конкретни предложения, направени от Корнелия Нинова по време на КСНС – нов антикорупционен закон, правила за избор на двама европейски прокурори и промяна в правомощията на главния прокурор. Това са ефективни мерки, които биха могли да подобрят борбата с корупционните практики в страната, категоричен е Петър Витанов.  ", "date": "2019.04.10", "title": "Петър Витанов: В ГЕРБ има видими процеси на разпад"}
{"url": "https://duma.bg/korneliya-ninova-promenyat-usloviyata-za-kpkonpi-zaradi-konkreten-chovek-n189460", "text": "Управляващите променят условията, на които трябва да отговаря председателят на КПКОНПИ, защото го правят за специален човек, предупреди Корнелия Нинова вчера. Коментарът й бе предизвикан от въпрос за обвиненията на ГЕРБ, че БСП и президентът искат нов антикорупционен закон, за да може Румен Радев да назначи шеф на комисията. Нинова добави, че депутатите от \"БСП за България\" няма да се върнат в парламентарната зала, за да гласуват предложеното от тях освобождаване на председателя на КПКОНПИ Пламен Георгиев заради скандала около имотните му сделки. \"Мнозинството избра Пламен Георгиев и тогава гласувахме против. Имахме аргументи, не ни чуха, избраха си го. Сега им предлагаме да си го сменят. Вместо това пристъпват към поредната грешна стъпка. Променят закона за КПКОНПИ, като променят условията, на които трябва да отговаря председателят, защото го правят отново за специален човек. За пореден път законите в България, които правят ГЕРБ, са за специални хора\", обясни тя. Социалистите отстояват позициите си отпреди година, когато предложиха президентът да назначава председателя на КПКОНПИ. \"Не приемаме закон за един президент и за едно Народно събрание. Те приемат по 3-4 промени за година. Ние искаме твърдо и постоянно законодателство\", допълни лидерът на БСП. Нинова добави, че няма защитени априори лица, и призова институциите да прилагат законите еднакво към всички, независимо от политическата принадлежност и длъжностите, които заемат. Междувременно вицепремиерът по правосъдната реформа и министър на външните работи Екатерина Захариева внезапно прозря, че \"не е редно да се пишат законопроекти на коляно точно преди изборите\". С тази теза тя опита да обори призивите на президента и Корнелия Нинова за нов антикорупционен закон или поне за корекции в настоящия. Според нея сегашният антикорупционен закон е драконовски, друг обаче бил въпросът доколко се спазва. Вицепремиерът не смята за добър знак решението да президента да оттегли доверието си към шефа на КПКОНПИ Пламен Георгиев, но все пак било по-добре Пламен Георгиев да не бъде в комисията, докато минат проверките. За терасата на Георгиев Захариева се измъкна, че не е специалист по вещно право. Във връзка с \"Апартаментгейт\" тя добави, че цените на някои от имотите изглеждат доста ниски. В деня, за който бе планирано външният министър на Турция Мевлют Чавушоглу да е на посещение у нас, Захариева призна, че са се разбрали то да бъде отложено най-вече заради създалата се ситуация с неговото скандално изказване.", "date": "2019.04.10", "title": "Корнелия Нинова: Променят условията за КПКОНПИ заради конкретен човек"}
{"url": "https://duma.bg/tsik-dade-na-abv-imeto-koalitsiya-za-balgariya-n189471", "text": "Въпреки протестите на БСП и доказателствата, които социалистите показаха за притежание на марката \"Коалиция за България\", ЦИК регистрира под това АБВ за евроизборите. От БСП са категорични, че АБВ носи административнонаказателна отговорност за кражба на чужда търговска марка. Социалистите внесоха в ЦИК доказателства за собствеността на марката \"Коалиция за България\". Ще защитаваме праватa си пред съда, всички международни органи и институции, категорични са от партията. ЦИК обаче не се съобрази с протеста на БСП и реши: Представляващ \"Коалиция за България\" е лидерът на АБВ Румен Петков, а в нея са и „Обединен блок на труда български лейбъристи“, „Политическо движение социалдемократи“, „Българска партия либерали“, „Движение за социален хуманизъм\", „Възраждане на отечеството\" и „Българската левица“. Решението подлежи на обжалване пред Върховния административен съд чрез Централната избирателна комисия в тридневен срок от обявяването му.", "date": "2019.04.10", "title": "ЦИК даде на АБВ името \"Коалиция за България\""}
{"url": "https://duma.bg/yoncheva-osadi-borisov-i-na-vtora-instantsiya-n189457", "text": "Софийският градски съд потвърди, че Бойко Борисов трябва да заплати на Елена Йончева 5000 лв. обезщетение за претърпени неимуществени вреди, причинени от негово публично изказване. СГС отмени частта от решението на първоинстанционния съд, с което партия ГЕРБ бе осъдена солидарно с Борисов да заплати същото обезщетение на Йончева. Решението може да бъде обжалвано пред Върховния касационен съд. Съдът е категоричен, че с изказването си преди две години на форум в Бургас Борисов е накърнил \"духовния интегритет, чест, достойнство и добро име\" на Йончева. \"Ще ли сте успешни журналисти вие, ако по няколко милиона държавата ви плаща за едно интервю взето? Питам: Ако за интервю държавата България, през една от централите си, плаща на журналистка за интервюта в чужбина по няколко милиона струвайки, които даже нашето правителство беше принудено от предишното да доплати и бяхме принудени милиони да платим за нея. С мъж - премиер тогава\", заяви тогава той по адрес на Йончева. Народният представител от \"БСП за България\" заведе делото за накърняване на доброто и име солидарно срещу Борисов и ГЕРБ. Тя претендираше за обезщетение от 20 000 лева, но на първа инстанция магистратите решиха, че сумата трябва да е 5 хиляди.", "date": "2019.04.10", "title": "Йончева осъди Борисов и на втора инстанция"}
{"url": "https://duma.bg/borisov-se-spasyava-s-chuzhdi-ostavki-n189458", "text": "В опит да закрепи властта си премиерът Бойко Борисов подхвана показна чистка в ГЕРБ и само за ден, след разговор с него, три знакови лица напуснаха партийни и политически постове. Общото между тях бяха прессъобщенията от централата на партията с твърдения, че макар и провокирани от разговор с Борисов, решенията им са \"личен акт с желание да не се петни ГЕРБ\". Шефът на енергийната комисия Делян Добрев напусна парламента. Заради \"Апартаментгейт\" изгоря и зам.-областният управител на София Томи Николов. От централата на ГЕРБ \"освободиха\" и кмета на Созопол Панайот Рейзи с прессъобщение. По-късно Рейзи отрече да се е отказал от кметската власт и съобщи, че е подал оставка само като председател на партията в общината. Прессъобщение от ГЕРБ за оставка на Бойко Борисов все още няма. Заради афери с апартаменти и заменки, докато е заемал високи постове в Столичната община, си отива и зам. областният управител на София Томи Николов. От пресслужбата на МС лаконично съобщиха, че гербаджията е подал оставка и премиерът я приел. Николов е част от скандала с продадените на безценица царски конюшни в центъра на София. Според \"Биволъ\" Николов и съпругата му Ивелина Джартова, която е столичен общински съветник от ГЕРБ, са построили къща край село Сеславци върху земеделска земя, отредена за озеленени площи и със забрана за застрояване. Семейството купило имота през ноември 2009 г. само за 700 лв. През 1999 г., когато е кмет на район Кремиковци, Николов купува от общината апартамент в кв. \"Хаджи Димитър\" за 7000 лв., а през 2004 г. синът му Александър е включен в списъка на крайно нуждаещите се за жилище на район Кремиковци. Неуспешен излезе опитът на Борисов да се отърве от кмета на Созопол, срещу когото спецпрокуратурата заведе дело за злоупотреби в особено големи размери и отстрани от длъжност. \"Кметът на Созопол Панайот Рейзи подава оставка. Това свое решение Рейзи е съобщил в присъствието на председателя на ГЕРБ и премиер Бойко Борисов и на зам.-председателя на ГЕРБ и кмет на Бургас Димитър Николов. Освен от кметския пост, Рейзи подава оставка и като член на ГЕРБ. Решението си той аргументира с желанието да не остават съмнения, че по някакъв начин може да се възпрепятства разследването срещу него\", гласи прессъобщението на ГЕРБ. Малко по-късно обаче Рейзи опроверга информацията и обяви, че е подал оставка единствено като председател на партията в Созопол. Нямало да подаде оставка като кмет, защото бил невинен, все пак напускал партийния пост, за да не създава \"черно петно\" върху партията.", "date": "2019.04.10", "title": "Борисов се спасява с чужди оставки"}
{"url": "https://duma.bg/ivan-krastev--upravlenieto-na-gerb-e-iztoshteno-n189456", "text": "Има изтощаване на политическото управление на ГЕРБ, което беше видяно и преди \"Апартаментгейт\", но всеки тип недоволство винаги ескалира и търси израз през конкретен скандал. Това коментира политологът Иван Кръстев в интервю за \"Дойче веле\". Според него 10 години са дълго време в политиката, а последните 10 години в България безспорно бяха доминирани от ГЕРБ, дори когато партията не беше във властта. В този смисъл свършва някакъв цикъл в българската политика, подчертава Кръстев. По думите му \"Апартаментгейт\" е онази точка, в която се пресичат малката и голямата корупция. \"Обществото започна да се вглежда в имотите на хората във властта. Макар и не в такива пропорции, много българи в личния си живот са заобикаляли закона при покупката на апартаменти. Но за тях това е било \"допустима\" корупция. И изведнъж сега разбират, че същото това нещо, обаче извършено от властта на съвсем друго равнище, всъщност е търговия с власт. Става дума за големи суми пари. И усещането им, че между малката и голяма корупция няма никаква връзка, изведнъж се оказва разрушено\", коментира Кръстев.", "date": "2019.04.10", "title": " Иван Кръстев:     Управлението на ГЕРБ е изтощено"}
{"url": "https://duma.bg/zelenski-vdiga-elektoralnata-podkrepa-n189444", "text": "Повечето украински избиратели, гласували за отпадналите кандидат президенти, смятат да подкрепят във втория тур Володимир Зеленски. Това показват данни от анкета на социологическия център \"Олександър Разумков\", цитирани от руския в. \"Известия\". В първия тур Зеленски получи 30,24% от гласовете, а сегашният президент Петро Порошенко 15,95 на сто. За Зеленски се канят да гласуват 41 от всеки 100 избиратели, подкрепили в първия тур Юлия Тимошенко, лидер на партията \"Баткившчина\". Едва 10% от привържениците й смятат да гласуват за Порошенко. За Зеленски ще гласуват и 35% от хората, одобрили в първия тур проруския опозиционен кандидат Юрий Бойко. За Порошенко пък ще гласуват само 2% от тях. На свой ред Петро Порошенко нарече себе си рускоезичен човек в отчаян опит да спечели избирателите, които не са гласували за него на първия тур. \"Ето послание към жителите на Източна Украйна:...никой няма да посяга на правото ви да говорите на руски език. Аз самият съм рускоезичен, за мен е абсолютно естествено да говоря на руски език\", заяви той по телевизия ICTV, преминавайки от украински на руски език. Той също окачестви като грешка и се извини за лозунга от първия тур \"Или Порошенко, или Путин\". ", "date": "2019.04.10", "title": "Зеленски вдига  електоралната подкрепа"}
{"url": "https://duma.bg/kratki-novini-n189430", "text": "Предотвратен е терористичен акт в столицата Вашингтон, съобщи Си Би Ес. 28-годишен мъж от щата Мериленд планирал да прегази хора в пешеходните зони край река Потомак с откраднат товарен автомобил. Пред полицията той признал за плановете си и се обявил за привърженик на \"Ислямска държава\". Междувременно три църкви, посещавани предимно от чернокожи, изгоряха в последните 10 дни в американския щат Луизиана. Следователи смятат, че пожарите са свързани с расова омраза.   Говорителят на горната камара на парламента Абделкадер Бенсалах бе избран за временен президент на Алжир след гласуване в парламента. Изборът се наложи заради оставката на доскорошния президент Абделазис Бутефлика. Назначението на Бенсалах е за срок от 90 дни. Избирането му е в противоречие на желанията на алжирците, които искат промяна на цялата система \"Бутефлика\", чиито член е и Бенсалах.  Временният президент Касим-Жомарт Токаев свика на 9 юни предсрочни избори за президент с довода, че иска да елиминира политическата несигурност в Казахстан. Междувременно 55-годишната Дарига Назарбаева, най-голямата дъщеря на подалия неотдавна оставка президент Нурсултан Назарбаев, обяви че няма да се кандидатира за извънредния вот. В момента тя оглавява горната камара на парламента.  Радикални френски вегани получиха присъди за нападения срещу месарници и ресторанти, съобщи Евронюз. Съд в Лил даде 10-месечна присъда на 23-годишен мъж и 6-месечна присъда на 26-годишна жена заради атаки срещу търговски обекти, свързани с консумацията на месо. Те счупили витрините на месарници и опитали да подпалят ресторант за скара и барбекю в края на 2018 г. и началото на 2019 г. Извънредно положение бе обявено на гръцкия остров Крит заради проливни дъждове, причинили наводнения и свлачища, съобщиха местни медии. Бедствието наложи евакуация на живеещи в района. Най-тежко е засегнат  град Сития.", "date": "2019.04.10", "title": "Кратки новини"}
{"url": "https://duma.bg/bsp-ochakva-evrovotat-da-e-nachalo-na-promyana-n189459", "text": "Европейските избори могат да сложат началото на промяната в България, смята Корнелия Нинова. Лидерът на БСП уточни, че тази промяна не означава просто една партия да си тръгне, а друга да седне във властта и всичко да продължи по старому, а да започне промяната на модела от последните 30 години. Начело с Нинова представители на БСП внесоха вчера 6 хил. подписа в ЦИК за регистрацията на \"БСП за България\" за европейски изборите. Лидерът на социалистите видя добър знак в броя на подписите и шестия номер на партията във входящия регистър на ЦИК. Нинова призова всички българи у нас и в чужбина да упражнят правото си на глас. \"Европа не е нещо далечно и незначимо. Много е важно какви хора ще изпратим там. Не просто да получават високи заплати, а да защитават българския интерес\", уточни тя. Малко след регистрацията на БСП документите си внесоха ВМРО, които ще се явят самостоятелно на изборите. Така се официализира \"разводът\" на коалицията \"Обединени патриоти\", след като ден по-рано и НФСБ внесоха документи за явяването си на избори. От \"Атака\" пък попълват своята евролиста с телевизионен кастинг. ЦИК прие, че общият размер на финансирането на предизборната кампания на партиите и коалициите в изборите за ЕП не може да надхвърля два милиона лева, а за инициативен комитет - сто хиляди лева. Даренията от физическо лице за партия или коалиция не може да надхвърлят 10 000 лева за календарна година. Анонимните дарения са забранени, както и средствата от юридически лица, еднолични търговци, религиозни институции, чужди правителства или държавни предприятия.", "date": "2019.04.10", "title": "БСП очаква евровотът да е начало на промяна"}
{"url": "https://duma.bg/tramp-obyavi-targovska-voyna-i-na-es-n189431", "text": "Доналд Тръмп обяви, че налага мита до $11,2 млрд. на множество продукти на ЕС, защото общността отпуснала субсидии за „Еърбъс“, предаде \"Спутник\". \"ЕС се възползва от търговията със САЩ от много години. Това скоро ще спре!\", написа Тръмп в туитър. Офисът на търговския представител на САЩ (USTR) публикува списък с продукти, които може да се обложат с допълнителни мита. Освен въздухоплавателни средства, произведени във Франция, Германия, Испания или Великобритания, списъкът включва различни храни, включително кисели млека, рибни пържоли, вина и сирена, както и дрехи, спално бельо и голям брой други продукти, произведени в страните от ЕС. Спорът за „Еърбъс“, който е конкурент на „Боинг“, датира от 2004 г.. През 2011 г. СТО заяви, че „Еърбъс“ е получил $18 млрд. долара субсидии от ЕС между 1986 г. и 2006 г. ЕС пък обвинява САЩ, че са помагали на \"Боинг\" с данъчни облекчения и са го дотирали с $5 млрд. от 1989 до 2006 г. ", "date": "2019.04.10", "title": "Тръмп обяви търговска   война и на ЕС"}
{"url": "https://duma.bg/sled-plah-opit-za-spasenie-na-delyan-dobrev-parlamentat-glasuva-ostavkata-mu-n189473", "text": "Парламентът гласува оставката на Делян Добрев като депутат, като този път имаше само плах опит за защита от парламентарната му група. Припомняме, че при първата оставка на Добрев след \"Кумгейт\" в Хасково, депутатите на ГЕРБ направиха шумна акция в стил \"не си даваме Делян\" и реално бламираха желанието на премиера Борисов. Втората оставка на Добрев бе доста по-бързо приета. Единствен Георги Марков се впусна пламенно да брани честа на колегата си. От 106 гласували, 96 бяха \"за\" освобождаването на Делян Добрев като депутат. Георги Марков обяви, че ще гласува против, защото тази сутрин по телевизията видял, че \"Делян Добрев е едно чудесно момче, с буден и честен поглед\". След това запита какво му е лошото едно семейство да има повече от едно жилище и саркастично призова да се върне времето на комунизма, където имало други правила. В колиби ли да живеят народните представители, попита разгорещено Марков. По-рано сутринта пред БиТиВи Добрев даде емоционално интервю, в което разказа колко е огорчен от политиката, защото не вярвал, че това е мръсна работа. Обясни още, че плаща наем на фирмата на майка и за апартамента, в който живее. Всичко друго било мръсна кампания с фалшиви новини. Оплака се още, е никой не обръщал внимание на хубавото, което е свършил: \"Аз за 10 години има много неща, с които се гордея\".", "date": "2019.04.10", "title": "След плах опит за спасение на Делян Добрев, парламентът гласува оставката му"}
{"url": "https://duma.bg/london-otlozhi-brekzit-sled-12-april-n189432", "text": "Камарата на общините на британския парламент гласува напускането на ЕС да се отложи след 12 април, първата дата за \"Брекзит\", посочена от ЕС. \"За\" отлагането гласуваха 390 депутати срещу 81 гласа \"против\". Целта е да се забави изпълнението на чл.50 и по този начин да се предотврати кралството да напусне Общността без сделка. Все още надеждите на премиерката Тереза Мей са за напускане преди края на юни. Тя ще уведоми ЕС за сегашното отлагане. Вторият краен срок на ЕС за \"Брекзит\" е 22 май. В сряда предстои среща на върха на ЕС, по време на която ще се обсъжда и новото развитие с \"Брекзит\". Лондон вече два пъти поиска отлагане на \"развода\", който първоначално бе определен за 29 март тази година. Междувременно Би Би Си предаде, че Тереза Мей ще се срещне с лидерите на Франция и Германия само 4 дни преди страната й да излезе от ЕС или преди 29 март. Тя ще ги помоли да подкрепят искането й за ново удължаване на \"Брекзит\" до 30 юни. В германското Министерство на външните работи заявиха, че отлагането ще бъде обвързано с много строги условия, предаде ТАСС. \"Ние, разбира се, обмисляме съответното отсрочване, но то ще бъде обвързано със строги критерии. Намираме се в положение, което много разочарова\", заяви държавният секретар по въпросите на Европа Михаел Рот.  Тереза Мей умувала да постави за гласуване в парламента идеята за втори референдум вече срещу \"Брекзит\", съобщи в. \"Дейли Телеграф\".", "date": "2019.04.10", "title": "Лондон отложи \"Брекзит\" след 12 април"}
{"url": "https://duma.bg/simeonov-besen-za-bushonite-na-borisov-bilo-otvratitelno-n189474", "text": "Валери Симеонов влезе в обичайния си цветущ стил, коментирайки вълната от оставки в ГЕРБ. Разкритикува остро маниера на Бойко Борисов да чисти името си, приемайки оставки на килограм. По думите му това е отвратително и на следващите избори хората от ГЕРБ много щели да си помислят, преди да се кандидатират за високи позиции.  Борисов приема оставки на килограм и демонстрира, че не му пука за капацитета на Народното събрание и изпълнителната власта, обяви Симеонов пред репортерите в парламента.  Когато масово принуждаваш членове от ръководството на твоята партия да подават оставки, в крайна сметка, неизбежно, възниква въпроса и за твоята оставка. Това означава, че тази партия няма право да управлява и да участва в управлението на страната, отсече лидерът ан НФСБ. Неговите хора не подкрепили оставка на Делян Добрев, обясни още Симеонов. ози отвратителен процес, на който сме свидетели, а част от хората са жертви, вече трябва да бъде прекратен, призова бившият вицепремиер. Според него ефектът от това ще бъде само един – в следващия парламент няма да се кандидатират хора, които имат каквото и да е имуществото. За народни представители трябва да се кандидатират само малоимотни хора, без собственост и които спят под мостовете на Перловска река. И хора, които са клошари, те ще бъдат с предимство, не спести проблясъците си Симеонов. Скандалът с апартаментите той определи като \"опростачване на политиката\". Това било експлоатиране на най-ниските чувства на българския народ\". Според Симеонов скандалът с апартаментите е „опростачване на политиката“, който експлоатира „най-ниските чувства на българския народ“. Всичко това се насочва към определени хора, фокусът на, медиите също се насочва към определени хора, което води до обезкървяване на Народното събрание и изпълнителната власт. Няма как да отречем, че за това има заслуга и министър-председателят, нахвърли се отново върху Борисов лидерът на НФСБ. Веселин Марешки също коментира оставката на Делян Добрев, но бе по-лаконичен. По думите му медиите извадили \"махленски неща\", вместо реални нарушения. ", "date": "2019.04.10", "title": "Симеонов бесен за \"бушоните\" на Борисов, било отвратително"}
{"url": "https://duma.bg/sadiya-blokira-migrantskata-politika-na-tramp-n189442", "text": "Американски съдия блокира политика на Доналд Тръмп за ограничаване на нелегалните мигранти в САЩ, съобщиха медиите. Съдия Ричард Сийборг в Сан Франциско издаде съдебно разпореждане да бъде спряно връщането в чужбина на мигрантите, поискали убежище в САЩ. Разпореждането влиза в сила в петък и поне временно ще спре начина, по който администрацията на президента се опитваше да откаже имигрантите да идват в САЩ. При Тръмп чужденците, които подават документи за убежище в САЩ, биват връщани в Мексико, където трябва да изчакат разглеждането на случаите им.  Според Сийборг обаче това противоречи на закона и не отговаря на административно право на страната. \"Това не е справедливо спрямо САЩ. Положението излезе извън контрол\", коментира Тръмп в туитър. ", "date": "2019.04.10", "title": " Съдия блокира мигрантската   политика на Тръмп"}
{"url": "https://duma.bg/revolyutsiya-na-karamfilite-v-stolichnata-biblioteka-n189415", "text": "Португалският езиков и културен институт \"Камойнш София\" кани днес, 10 април, от 18 ч. на откриване на фотоизложбата \"Революция на карамфилите\", посветена на 25 април - португалския Ден на свободата. Предстоят и прожекции от съвместната инициатива \"Кино в библиотеката\". В зала \"Вяра\" ще бъдат представени два филма със субтитри на български: \"Тайният живот на Салазар\" - за една по-слабо позната страна на португалския диктатор, режисьор Жорже Кейрога, на 11 април от 18 ч., и \"Капитаните на април\", който представя основните събития около революцията през погледа на няколко участници, режисьор Мария де Медейрош, на 15 април от 18 ч.  Всички събития са с вход свободен.", "date": "2019.04.10", "title": "\"Революция на карамфилите\" в Столичната библиотека"}
{"url": "https://duma.bg/borisov-pak-shtedar-50-mln-leva-za-meditsinskite-sestri-n189475", "text": "Премиерът отново развърза кесията и обяви, че кабинетът отпуска допълнителни 50 млн. лева за медицинските сестри. Застана пред медиите заедно с ресорния министър Кирил Ананиев и обясни, че публично казва колко пари ще даде за заплати, \"за да не стане така, директорите да ги дадат за ДМС-та и да не стигнат до сестрите\". Припомняме, че медицинските сестри на два пъти излизаха на национален протест с искане за повишаване на заплатите. А периодично в общински болници сестрите масово подават оставки или заплашват с такива.  Днес, в опит да потуши поредния протест на здравни работници, кабинетът гласува допълнителни 50 милиона лева за медицинските сестри и специалистите по здравни грижи. Борисов разпореди на министър Кирил Ананиев да се засили контролът по разпределението на парите, за да бъде сигурен, че те ще отидат по предназначение. После премиерът се опита да обясни как точно трябва да бъдат похарчените допълнителните средства. „Това, което поехме като ангажимент, това да е минималната цена – и особено за тези болници, които са труднодостъпни или не могат по клинични пътеки да наберат достатъчно клиенти. Там, където болниците са натоварени, заплатите са доста по-високи. Това е, за да можем да запазим тези работни места на медицински сестри и други специалисти по здравни грижи особено в отдалечените места“, бе разпореждането на премиера. Той нареди на Ананиев да се срещне с тях и да им обясни новата методика. От своя страна, Ананиев посочи, че ще направи справедлива методика за разпределение на разходите за персонал.", "date": "2019.04.10", "title": "Борисов пак щедър: 50 млн. лева за медицинските сестри"}
{"url": "https://duma.bg/napusna-ni-kavaldzhiyata-mato-dobrev-n189414", "text": "Именитият кавалджия Матьо Добрев почина внезапно на 62 години, съобщи във фейсбук народната певица Катя Георгиева. Роден е на 24 март 1957 г. в Стралджа. Баща му е един от най-добрите кавалджии, учил се е от \"класиците\" Драган Карапчански и Никола Ганчев. Матьо започва да свири от дете, но се занимава сериозно с музика от създаването на оркестър \"Стралджа\". На 12 години прави първите си записи в радиото. Творческият му път се свързва с различни групи и състави. Бил е учител по кавал в СМУ \"Филип Кутев\" в Котел, където сериозно работи с новото поколение музиканти. От 1996 г. свири в оркестър \"Тракия\" на Иво Папазов-Ибряма. Участва в групата \"Виртуозите на Тракия\", с която са поканени на Коледен концерт в Брюксел, организиран от фондация \"Йехуди Менухин\", информира БНР - Бургас.", "date": "2019.04.10", "title": "Напусна ни кавалджията Матьо Добрев"}
{"url": "https://duma.bg/viena-predupredi-za-migrantska-kriza-n189435", "text": "Около 70 000 мигранти може да се втурнат в Европа на вълната на нова мигрантска криза, предупреди австрийският вътрешен министър Херберт Кикъл, цитиран от \"Кронен цайтунг\".  Той е изпратил послание до Еврокомисията, в което изразява опасения от заплахата с нов поток от нелегални мигранти в Евросъюза през Средиземно море и западнобалканския маршрут. Херберт Кикъл привежда данни на Европол, съгласно които в момента се извършва подготовка за мигрантски поток през и от Турция.  Според австрийския министър на вътрешните работи в Босна и Херцеговина има 5000 нелегални мигранти, 5000 са те и в Сърбия, а в Гърция са 60 000. Освен това 5,6 млн. сирийски бежанци в Близкия изток показват готовност да тръгнат към Европа. В тази връзка министърът призова Еврокомисията да съгласува със страните членки в ЕС план за действия при появата на реална заплаха или да уведоми европейските столици за наличието на такъв план. \"Необходимо е да предотвратим нова криза, вместо да чакаме нейното начало\", заявява Кикъл.  На 7 април ръководителят на австрийското министерство на вътрешните работи съобщи, че от май Виена ще удължи до ноември граничния контрол за справяне с нелегалната миграция. Той е изпратил и съответното уведомление до Брюксел.  През 2017 година Австрия след кулминацията на мигрантската криза от предишните две години организира плътен контрол на граничните региони и държавната граница с цел пълното пресичане на нелегалната миграция. Организирани бяха проверки на територии, граничещи с Унгария, Словакия, Словения и Италия, засилен бе и контролът над автомагистралите, транзитните автомобилни паркинги, а също какво превозват товарните камиони и влакове.", "date": "2019.04.10", "title": " Виена предупреди   за мигрантска криза"}
{"url": "https://duma.bg/putin-turski-potok-da-zaraboti-tazi-godina-n189445", "text": "Темата за газопровода \"Турски поток\" е била сред основните в разговорите на президентите Владимир Путин и Реджеп Ердоган в Москва, разкри РИА \"Новости\". Путин обърна специално внимание на подготовката за стартиране на газопровода. Той отбеляза, че е необходимо да се завърши изграждането на приемателен терминал на черноморското крайбрежие на Турция, за да може газопроводът да започне работа през тази година. От своя страна, Ердоган каза, че сухопътната част на \"Турски поток\" ще бъде построена преди края на годината. В отговор Путин изрази увереност, че газопроводите и атомните електроцентрали в Акую ще бъдат пуснати навреме. Путин нарече изграждането на АЕЦ \"Акую\" един от ключовите проекти между страните в енергийния сектор. Според него стартирането на първия блок от централата е насрочено за 2023 г., когато ще се чества 100-годишнината на турската република. \"На този етап е необходимо да се привлекат допълнителни средства и да се сключат съответни споразумения с потенциални турски инвеститори. И има такива потенциални инвеститори\", каза Путин. Според в. \"Комерсант\" основна тема на разговорите била за исканите от Анкара отстъпки в цените на руския газ. Путин поздравил Ердоган в Кремъл на турски, което направил тихо, но жестът е показателен. Разговорите в широк кръг вървели спокойно до момента, в който турски бизнесмен отправил към Путин директния въпрос защо Москва не прави отстъпки в цените на газа за Турция. Путин отговорил твърдо, че има международни стандарти на пазара и не може да се дават отстъпки на всички по цената, защото всички, без изключение, настояват за това. Отговорът явно не задоволи Ердоган, твърди още изданието, който решил да даде възможност на всички присъстващи около 20 турски бизнесмени \"да се изкажат с възпитателна цел\". На пресконференцията пък Ердоган обърнал внимание на дисбаланса в двустранната търговия, която по думите му се дължала на цените, на които Анкара купува руски газ. \"81 провинции в Турция консумират газ! Това основно е природен газ! И 50% от него ние купуваме от Русия!\", каза той.  От своят страна, Путин остро критикувал твърденията за дисбаланс и предложил въпросът да се разглежда по-широко, с отчитане на стабилността на руските газови доставки за разлика от други. Отделно двете страни обсъдиха нови съвместни проекти в промишлеността, металургията, селското стопанство, високотехнологичния сектор, както и по отслабване на визовия режим.", "date": "2019.04.10", "title": " Путин: \"Турски поток\"  да заработи тази година"}
{"url": "https://duma.bg/vecher-posvetena-na-yavorov-v-peroto-n189416", "text": "Вечер, посветена на новото двутомно издание на \"Романът на Яворов\" от Михаил Кремен, организира изд. \"Колибри\" днес, 10 април, от 19 ч. в литературния клуб \"Перото\". \"Интересът към живота и творчеството на Яворов е всеобхватен и неспиращ. Той все повече се увеличава и ще продължава да съществува, докато има у нас мечтатели и идеалисти, пишещи и непишещи поети и мислители - докато гори у българина Прометеевият огън\", отбелязва Михаил Кремен. В литературната вечер ще вземат участие проф. Милена Кирова, авторка на предговора в новото издание, проф. Михаил Неделчев, както и литературоведите и писатели Катя Зографова и Валери Стефанов.", "date": "2019.04.10", "title": " Вечер, посветена на Яворов, в \"Перото\""}
{"url": "https://duma.bg/shveytsariya-e-neutralna-no-vaorazhena-do-zabi-n189437", "text": "Тук властва принципът: народът и армията са единни. Не се заблуждавайте - това не са САЩ, не е Русия, не е Израел и, да ни извини Ким Чен Ун, не е и Северна Корея. Къде е мястото на оръжието? Няма ли да се изумите, ако ви отговорят: \"В гардероба или под леглото\". Изумлението може да стане пълно, ако чуете, за коя европейска страна този отговор е типичен? За Швейцария! Отговорът може да ви учуди, но си представете държава с най-голям в света процент от населението, което е в армията. Държавата, в която  които в буквалния смисъл на думата спят с автомат под кревата. Държавата, която след твоята 50-годишнината просто ти подарява автомат и се радва да те вижда до гроб на полигоните. Държавата, молеща се да си купиш поне пистолет (а най-добре пушка) с намаление. Държавата, способна да разгърне за 2-4 часа от 22-хилядна до 650-хиляда, а за две денонощия 1,7-милионна (!) армия, прекрасно обучена, организирана и съвсем нелошо въоръжена. (За сравнение - армията на САЩ е 1,3 млн. плюс също толкова голяма резерва, армията на Китай е 2,4 млн. плюс 1 млн. резерв). Към това трябва да се добави, че почти цялата тази въоръжена до зъби страна, от Женева до Давос, от Цюрих до Лугано са високи планини, изровени от тунели, противоатомни убежища, оръжейни хранилища и ракетно-артилерийски опорни огневи точки, вкопани в гранита. Швейцария не е единствената страна в света, която има кадрово-милиционерска структура. По същия принцип е изграден, например, Бундесверът, който всъщност е един огромен аналог на съветските \"кадрирани\" дивизии. Т.е. действа системата \"малко войници + много кадрови офицери и унтерофицери + запасняци + тренировки = разгръщане само при необходимост\". Разликата на швейцарската е в постигането на абсолют на идеята \"народът и армията са единни\". Кадровите военни в страната са само близо 9000, предимно в авиацията. Намиращите се на служба или в запас са близо 10-15 хиляди души едновременно. Войникът се вика за 90 дни в т.нар. Rekrutenschule - Ecole de recrue. След завършването държавата дава на боеца лично оръжие (автомат и/или пистолет) с два пълнителя, \"консерва на министъра\", три комплекта униформа за всички годишни сезони, оборудване, бронежилетка и каска. С всичко това той се прибира вкъщи. Как ще го пази си е негова работа, никой няма да го проверява. До 32 години войникът е в положение \"аусцуг\", до 42 \"ландвер\", а до 50 г. - \"ландщурм\". Редовият от аусцуг-а за 10 години преминава в своята част осем запаса по три седмици, ландверът - три пъти по две седмици, ландщурмът - един път за две седмици. Щом швейцарецът навърши 51 години, него официално го уволняват от армията, взимат му пушката, пистолета и \"консервата\", и му подаряват оборудването и мобилизационно предписание - в случай на обща мобилизация. Особеност на швейцарската армия е засилената подготовка на офицерите от запаса. Желаещите да станат офицери преминават през допълнително обучение - всеки ранг - приблизително общо 100 дни. От това, между другото, се възползва, за неудоволствие на работодателите (особено от Банковата асоциация), цялото началство. Говори се, че по този начин те съвсем законно бягат от жените и работата си, за да се забавляват по момчешки със стрелба. Истината обаче съвсем не е такава - службата там си е доста сурова. Причината е по-скоро в това, че когато отидеш грамотно в запас, можеш да полежиш зад картечницата и заедно с това да поразговаряш с важни хора, вишестоящи или евентуални колеги, с полезни политици депутати или просто със съседа си.  съвсем никой - нито студентът, нито президентът, ако са мъже. Швейцария не разчита единствено на патриотизма и ентусиазма на своите граждани. Родината с твърда ръка лекува липсата на гореспоменатите качества. При неявяване на повиквателна без оглед на причините - сесия, сватба, запой, отпуск - наказанието е глоба и затвор по такъв член, че нарушителят може да сложи кръст на кариерата си: никой няма да го наеме на прилична работа. А знаете ли какъв е военният бюджет на страната със 7,5 млн. души население? Почти пет милиарда долара - близо 20% от БВП! Въоръжението е сериозно - повече от 800 танка и бронирани машини (420 \"Леопард 2\", 150 М-109). Дългата едва 300 км страна има 14 ескадрили с повече от 350 бойни и 120 учебни самолета, 100 хеликоптера. Паркът непрекъснато се обновява. В Швейцария не се допускат прецеденти като в американската армия пилотът да е по-млад от своя самолет. Неподлежащото на унищожение излязло от употреба стрелково оръжие, прецизно реновирано, се продава на гражданите. Потенциална група от купувачи са жените, отстъпките за \"втора ръка\" са значителни, регистрацията е максимално проста, и то само за ново оръжие. По непотвърдени данни швейцарците притежават милион и половина единици оръжие - армейско, полуавтоматично и ловно. Освен това в ръцете на населението са приблизително 2 млн. пистолети. Швейцарците са на четвърто място в света по цеви на глава от населението и на второ по процент въоръжени граждани. Регистрираните стрелкови клубове са десетки, стрелбищата - почти колкото кафенетата. Как протича военната служба? Всъщност съвсем нелошо. Два дни в седмицата уволнение в, преведено на нашенски, \"гарнизонна отпуска с преспиване\". Войниците не чистят клозети, не белят картофи, не мият подове и баки, не правят уборка на казармите и прилежащите им райони. За тези дейности са наети частни фирми. Просто курорт, а не служба! Кацата мед вече я показахме, време е за лъжичката катран. Ще започнем със същия този \"курорт\". Ставане в 5 ч. сутринта и след това всичко става на бегом. С малки прекъсвания - за храна и други физиологични потребности, лично време и кратки минути за отдих. През останалото време нонстоп екшън: физическа, стрелкова, бойно-приложна подготовка, самоотбрана и нападение, шофиране, технически и алпийски умения. И всичко отново. До отбоя - в 24 часа. И на другата сутрин - пак в 5. Войниците ги гонят така, че те се превръщат в Терминатори и Рамбовци. При цялата демократичност на реда в армията няма особени проблеми с дисциплината. Просто е разработена детайлна система от парични глоби, а те са в пъти по-високи, отколкото в цивилния живот. За всяко неспазване на правилата и нарушаване на устава провинилият се ще трябва да се бръкне дълбоко в джоба си. Контролните функции се изпълняват от кадровите офицери. Решението за размера на глобата се взима от командира на подразделението. А редките криминални престъпления се разследват от военната прокуратура. Уникалната военна система на Швейцария води началото си още в далечното Средновековие и е предпоставена от историческото развитие на страната - постоянни локални войни между кантоните и необходимостта от защита от външни врагове. Първият военен договор между кантоните на обединена Швейцария е подписан 1798 година. Именно този документ предвижда всеобщата воинска повинност за мъжкото население. Там е записана и възможността желаещите (и материално осигурени) да се откупят от служба с доста внушителна сума в хазната на кантона. Тази привилегия е запазена и в сега действащите устави.", "date": "2019.04.10", "title": " Швейцария е неутрална,  но въоръжена до зъби"}
{"url": "https://duma.bg/na-10-may-ananiev-shte-predstavi-metodikata-za-zaplatite-na-sestrite-n189453", "text": "На 10 май министърът на здравеопазването Кирил Ананиев ще представи финалния вариант на методиката за формиране и разпределение на разходите за персонал в лечебните заведения. С нея щяло \"да се избегне увеличаването на диспропорциите при определянето на възнагражденията на категориите персонал\". На срещата с професионалисти по здравни грижи и директори на лечебни заведения в понеделник Ананиев обяви, че бил готов с методиката. По думите му анализ показал различни съотношения между разходите за персонал и общите приходи. \"Налице е сериозна диференциация от 41% до над 90% в отделните болници. В структурата на брутната заплата има необясними несъответствия между дела на основната и този на видовете допълнителни възнаграждения (прослужено време, извънреден/нощен труд, за постигнати резултати и др.). Негативно влияние оказват и действащите медицински стандарти, които поставят изисквания, неотговарящи на спецификата на лечебните заведения. Друг фактор, който има отрицателно влияние върху разходите за персонал, се оказват просрочените задължения на голяма част от лечебните заведения\", обясняват от МЗ.  По думите на Ананиев имало политическа воля за увеличаване възнагражденията на професионалистите по здравни грижи. ", "date": "2019.04.10", "title": "На 10 май Ананиев ще представи методиката за заплатите на сестрите"}
{"url": "https://duma.bg/premierata-na-atentatat-1925-sabra-stotitsi-grazhdani-n189452", "text": "Близо 300 граждани, сред които учени-историци, писатели, журналисти, общественици, политици от БСП и други леви партии, евродепутати сред тях и лидерът на Партията на европейските социалисти Сергей Станишев, уважиха премиерата на новата книга на журналистката от ДУМА Велислава Дърева \"Атентатът 1925. Денят, в който се отвориха портите Адови\", в столичната книжарница \"Гринуич\". Издаването на книгата е подпомогнато от Делегацията на българските социалисти в Европарламента. Обсъждането й мина под мотото \"Фашизмът не е мнение, фашизмът е престъпление\". Книгата, написана под формата на синопсис, разкрива през погледа на Дърева пътя, извървян от българското общество до атентата в църквата \"Света Неделя\" от 16 април 1925 г. и последвалите с изключителна жестокост масови убийства на комунисти, леви интелектуалци, писатели, поети, журналисти. Авторката защитава тезата, че атентатът е провокиран от властта на премиера Александър Цанков. В края на книгата са публикувани вместо послеслов списъците на загиналите в църквата \"Света Неделя\" и на \"безследно изчезналите\", съставен през май 1925 г. от съпругата на Петко Каравелов Екатерина.  Писателят и издател Христо Георгиев, историците доц. Димитър Генчев и проф. Искра Баева и лидерът на ПЕС Сергей Станишев бяха единодушни в изказванията си, че \"Атентатът 1925\" е навременна книга, която излиза във време на реабилитацията на фашизма, на надигане на неофашизма в цяла Европа. Професорите историци Николай Поппетров и Евгения Калинова пък призоваха книгата да бъде прочетена, защото досега е нямало такъв прочит на тези събития. Според проф. Поппетров тогавашната власт в лицето на Цанков не може все още да се нарече фашистка, а извършените убийства той определи като криминални и вулгарни. На това опонира евродепутатът Георги Пирински, който заяви, че убийствата са политически, организирани и извършени от властта по политически мотиви.  Сергей Станишев благодари на авторката за гражданския и интелектуален кураж да се захване с този труд, \"да бръкне в тази рана, която и до днес разделя българското общество\". Станишев заяви, че днес в Европа мълчаливо отначало, а после все по-гръмогласно се възстановява и реабилитира фашизмът, и даде примери от Прибалтика и Украйна. България не е изключение, резюмира той, като визира \"Луковмарш\". \"Последните 30 години има един заговор срещу паметта. Заговор срещу историческата памет в България\", коментира Велислава Дърева. По думите й подмяната е в това, че на обществото се натрапва мнението, че не съществува никаква антифашистка борба, която е идейна по своя характер, а ставало дума за нискочели бандити, които заслужават съдбата си, защото са тръгнали срещу законната власт. \"Антифашистите бяха обявени за престъпници, а техните убийци бяха канонизирани като светци\", обобщи авторката. Това е отвратително, това е проблемът и затова написах книгата, за да се помни и да се знае, заяви журналистката от ДУМА.", "date": "2019.04.10", "title": "Премиерата на \"Атентатът 1925\" събра стотици граждани"}
{"url": "https://duma.bg/zam-direktor-vartyal-chastna-deynost-v-uchilishte-n189451", "text": "За финансови нарушения на заместник-директор на училище сигнализираха вчера от Националния инициативен комитет за качествена и иновативна образователна система. Според данни на организацията зам.-директорът на 78 СУ в Банкя Атанас Паскалев е регистрирал сдружение в частна полза, чрез което дава уроци, като използва ресурси на училището за своята дейност. Останалите членове на сдружението са юридическо лице и мъж на 62 години с множество регистрирани фирми и европейски проекти за 590 000 лв., разкриват от неправителствената родителска организация. С нейни представители се свързали учители от школото. Родители също потвърждавали, че са заплащали пари за уроци. Представили са касови бонове, които са им издавани от въпросното сдружение. За някои от допълнителните занимания с логопед например децата били извеждани от редовен час, за да се работи с тях \"на частно\". За едно занимание при логопед родителите заплащали 30 лева, като 10 били за директора, а 20 лв. оставали за специалиста. Въпросното сдружение няма договор с училището, но използва спортни игрища, басейн и стаи. От инициативния комитет установили, че сдружението рекламира в своята фейсбук страница училищната собственост като свой ресурс. По данни на родителската организация са започнали проверки от Столичната община и РУО, но резултат още няма.", "date": "2019.04.10", "title": "Зам.-директор въртял   частна дейност в училище"}
{"url": "https://duma.bg/bibliotekata-i-metroto-protekoha-zaradi-remonti-n189450", "text": "Националната библиотека \"Свети Кирил и Методий\" и метростанция \"Васил Левски\" протекоха вчера заради обилния дъжд. И в двата случая обяснението бе, че в тях се извършват ремонтни дейности.  Преди дни започна планираният ремонт на покрива на библиотеката, а вчера са се появили течове на три места - в химическата лаборатория, в коридор близо до директорския кабинет и в една от ремонтираните тоалетни. От институцията уверяват, че влагата не е засегнала книги. Апаратурата в химическата лаборатория е покрита с найлони. Столичани алармираха, че метростанцията при стадион \"Васил Левски\" тече. Причината била реконструкцията на буферния паркинг на булевард \"Драган Цанков\", който се очаква да заработи през август, обясниха от общината. ", "date": "2019.04.10", "title": "Библиотеката и метрото   протекоха заради ремонти"}
{"url": "https://duma.bg/blokiraha-smetkite-na-varnenskiya-tubdispanser-n189449", "text": "300 хил. лв. са дълговете на Варненската белодробна болница към доставчици на храна и лекарства, а сметките на лечебното заведение са запорирани. Дълговете на болницата са от години, а причината е ограничената субсидия, която здравното министерство отпуска за лечението на болни от туберкулоза. Един леглоден е около 100 лв., а получаваме 38 лв. от МЗ, коментира управителят на болницата доц. д-р Христо Ганчев. По думите му проблемът е тежък и в София, Пловдив, Бургас и Русе. От няколко месеца работещите в болницата не са получавали заплати. Въпреки тежките моменти напуснали лекари и медицински сестри няма. Болницата не е голяма, нужни са около 1 млн. лв. годишно, а ние получаваме 300 хил. лв., разликата остава за болницата, обяснява доц. Ганчев.   От години не е правен ремонт на сградата, а е необходим. Междувременно в понеделник Общинският съвет във Варна прие оставката на управителя на Очната болница д-р Руслан Тошев, който подаде заявление за напускане в петък. На заседанието за временен управител на болницата до провеждането на конкурс бе избрана проф. Христина Групчева. По време на обсъждането на ситуацията в болницата общинският съветник Димитър Карбов изрази опасения за приватизация и използване на терена за други цели. В началото на март медиците в Очната болница подадоха колективна молба за напускане и заявиха, че ако до 7 април, когато бе крайната дата на предизвестието им, не бъдат отпуснати средства за базата, ще напуснат окончателно.", "date": "2019.04.10", "title": "Блокираха сметките на варненския тубдиспансер"}
{"url": "https://duma.bg/v-chernomorets-sabirat-podpisi-v-zashtita-na-darzhaven-imot-n189447", "text": "Недоволни жители на Черноморец събират подписи срещу продажбата на държавен имот и заплашват да блокират основни пътища. Те са възмутени от решение на Министерския съвет, с което терените и сградите на бившето военно поделение в местността Червенка ще бъдат изтъргувани. Местните се притесняват, че върху земята ще израсне поредният хотелски комплекс. Според бившия кмет на Черноморец Милчо Димов през годините от градчето са били отнети много земи за военни нужди. Министерството на отбраната се оправдавало, че земята е платена, но не разполагало с документ. Хората негодуват, че вече 30 години се борят, за да си възстановят отчуждените терени. Сегашният кмет на Черноморец Добри Добрев твърди, че е редно земята да бъде върната на собствениците й, ако военните вече нямат нужда от нея.", "date": "2019.04.10", "title": " В Черноморец събират подписи в защита на държавен имот"}
{"url": "https://duma.bg/dyulgerov-se-otkaza-ot-pokazaniyata-si-sreshtu-ivancheva-n189448", "text": "Един от подсъдимите за т. нар. корупционна афера в столичния район \"Младост\" - Петко Дюлгеров, се отказа от първоначалните си показания, че е бил посредник между кметицата Десислава Иванчева и заместничката й Биляна Петрова и строителния предприемач Александър Ваклин при искането на подкуп от половин милион евро. Пред Специализирания наказателен съд Дюлгеров заяви, че показанията са дадени под натиск и в присъствието само на служебен адвокат. Натиск имало и от служители на Антикорупционната комисия, които го разпитвали няколко часа без адвокат. Служителите на КПКОНПИ дори му казвали, че ако даде \"необходимите показания\", можел да бъде освободен. Тогава Дюлгеров казал, че с него се е свързал строителният предприемач Ваклин, тъй като е имал проблеми с придвижването на преписка. Двамата се уговорили Дюлгеров да му помогне, а в замяна Ваклин да му даде около 14 хил. евро хонорар, с което да подпомогне лечение. Вчера обаче Дюлгеров се отрече от думите си. Той е бил разпитван още два пъти, като само е потвърждавал първите си показания. Финалните пледоарии по делото са насрочени за тази неделя.  Междувременно самата Десислава Иванчева заяви, че фирмата \"Артекс\" първа е подала сигнал срещу екипа й, за да го набедят и отстранят. След това имало разпит и от икономическа полиция.  По-късно стана ясно, че Иванчева е издигната за евродепутат от инициативен комитет, който вчера се е регистрирал в ЦИК. Тя и Биляна Петрова ще участват и в кметските избори.", "date": "2019.04.10", "title": "Дюлгеров се отказа от   показанията си срещу Иванчева"}
{"url": "https://duma.bg/valcho-arabadzhiev-izleze-ot-aresta-sreshtu-polovin-milion-n189446", "text": "Синът на Ветко и Маринела Арабаджиеви - Вълчо, излиза от ареста срещу гаранция от 500 хиляди лева. Решението на Апелативния специализиран наказателен съд е окончателно. Припомняме, че младежът е обвинен за участие в организирана престъпна група за пране на пари, ръководена от родителите му. Той е зад решетките повече от 7 месеца, след като бе задържан в хотел \"Маринела\". Според магистратите опасността да извърши друго престъпление, ако е на свобода, вече е намаляла. Няма риск и да се укрие, посочват в мотивите си съдиите. До момента Вълчо Арабаджиев няколко пъти обжалваше мярката си за неотклонение, като основен мотив бе влошеното му здравословно състояние. Бяха назначени медицински експертизи, но според вещите лица състоянието му може да се лекува и в ареста.", "date": "2019.04.10", "title": "Вълчо Арабаджиев излезе от ареста срещу половин милион"}
