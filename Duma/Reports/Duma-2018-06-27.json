{"url": "http://www.duma.bg/node/169787", "text": "Спускане от 300-метров въжен тролей, който преминава над езерото в столичния квартал \"Дружба\", е кулминацията в първия по рода си фестивал на алтернативния спорт и комуникации #NetWorkMe. Събитието е част от програмата на София 2018 - Европейска столица на спорта, и ще се проведе на 6 и 7 юли. Началото ще бъде дадено следващия петък в 17 ч. от Петър Ризов, който първи ще прелети по екстремното съоръжение. След него на изживяването ще могат да се насладят представители на медии и гости. \nСпусканията по уникалното съоръжение ще продължат и в съботния ден. Любителите на силните усещания ще имат възможността да предизвикат себе си, като заявят желание за участие с предварителна регистрация на адрес:  . Местата са ограничени, но на 7 юли с томбола ще бъдат изтеглени и допълнителни късметлии от присъстващите на фестивала. \nПрограмата на #NetWorkMe дава възможност за приятно изживяване на големи и малки в лятна София. Всички, решили да прекарат съботния ден край езерото в \"Дружба\", ще имат възможност да се включат в интересни игри, томболи, научни класове и да се насладят на демонстрации на алтернативни начини на спорт и забавления, огнени танци и др. Популярният телевизионен водещ Ути Бъчваров ще води кулинарно шоу на открито и ще приготви собственоръчно \"обяд с кауза\". Всеки, закупил комбо менюто на майстор-готвача, автоматично ще допринесе за обновяването на парковата част в квартала: събраната сума ще бъде изразходвана за залесяване на пространството край езерото. \nУчастието в активностите на фестивала е безплатно. Програмата е подходяща за малки и големи. Единственото изискване към желаещите да се спуснат по въжения тролей е да са навършили 18 години. Полезни връзки:   \n \t\n", "date": "2018.06.27", "title": " Екстремно спускане по въжен тролей  "}
{"url": "http://www.duma.bg/node/169786", "text": "Фрагмент от типична за региона сватба са подготвили формациите към народното читалище \"Никола Вапцаров - 1894\" за Националния фестивал за народно творчество \"Фолклорна магия\", който ще се проведе на 29-30 юни и 1 юли в Градския парк на Банско. Най-голямата демонстрация на \"Главеж\" от над 40 изпълнители ще бъде представена от 13 ч. в последния ден на събитието в планинския град. Участниците ще разиграят годеж от Пиринска фолклорна област. В него местните танцьори и изпълнители ще представят песни и наричания в характерни за региона костюми. Ще бъдат съпроводени от гайда на живо и шествие през целия парк. За финал сватбарите ще се качат на Сцена 1, където булката за първи път ще влезе в новия си дом. \nЛюбителите на родния фолклор ще имат възможност да се насладят на целодневен конкурс за песни, танци, свирене и обичаи, на традиционни български храни, изложения на стоки, занаяти и традиции. Освен това голямата фестивална програма ще събере на една сцена най-големите звезди на народната музика у нас, които ще пеят и свирят на живо всяка вечер.     \n \t\n", "date": "2018.06.27", "title": " Годеж на фестивала \"Фолклорна магия\""}
{"url": "http://www.duma.bg/node/169784", "text": "9-годишен английски булдог на име Жа Жа спечели тазгодишния конкурс за най-грозно куче в света, който се провежда в Сан Франциско, съобщи тв каналът Си Би Ес. Призът бе подкрепен и с 1500 долара за стопанката на псето. Собственичката на Жа Жа - Мегън Брейнард от щата Минесота, обясни, че е взела кучето от специализиран сайт за търсене на домашни любимци в интернет. \nВ ежегодното състезание, което през 2018-а празнува своя 30-и рожден ден, участват онези питомци, за които не може да се използва определението сладки или хубави. Те са грозни и с различни дефекти и особености, но стопаните им ги обичат като че ли още повече.   \n \t\n", "date": "2018.06.27", "title": "Английски булдог спечели конкурса за най-грозно куче"}
{"url": "http://www.duma.bg/node/169785", "text": "За голяма радост на многобройните му почитателки, най-успешният руски арендби изпълнител Тимати се е разделил с досегашната си приятелка Анастасия Решетова. Според медиите тригодишният романс между двамата е приключил. Това означава, че по всяка вероятност хитмейкърът ще пристигне за концерта си у нас на Слънчев бряг сам, без половинка до себе си. \nПовод за писанията в пресата за скорострелно разпадналата се връзка на рапъра и красавицата, по-известна като руската Ким Кардашиян, е фактът, че звездите взаимно са заличили всяка следа от отношенията си в социалните мрежи и са изтрили общите си снимки. Засега обаче официално потвърждение за раздялата им липсва. \nТимати и красивата подгласничка на \"Мис Русия 2014\" са забелязани за последно заедно преди седмица. Тогава двойката посети в Москва грандиозно събитие на най-голямата музикална руска телевизия. От два дни обаче в публичното пространство упорито се говори, че 22-годишната Настя не само е сложила сама край на връзката си с рапъра, но вече е успяла да го замени и с друг. \nКонцертът на Тимати на Cacao Beach е на 28 юли в 21 ч. Билетите се продават в мрежата на Eventim в цялата страна по 50 лв., а на място в деня на събитието ще струват 70 лв., уточниха от екипа на организатора Moko Solution. Повече информация:    \n \t\n", "date": "2018.06.27", "title": " Тимати пристига на Слънчев бряг без гаджето си"}
{"url": "http://www.duma.bg/node/169783", "text": "Поне 5 коли на \"Гугъл стрийт вю\" пак ще снимат в 47 града у нас с цел да актуализират локалните данни в Google Maps. На фокус е получаване на актуална информация за свързването на пътища. Очаква се обиколката да започне от София и да продължи около два месеца. Времетраенето на снимките не може да се уточни със сигурност, тъй като движението на автомобилите е зависимо от метеорологичните условия. \nПредстои колите да минат още през Благоевград, Гоце Делчев, Дупница, Сандански, Петрич и Кюстендил. След това автомобилите ще продължат към Пазарджик, Панагюрище, Велинград, Пловдив, Хисаря, Асеновград, Смолян, Хасково, Харманли, Свиленград, Любимец, Златоград, Кърджали, Стара Загора, Казанлък, Ямбол, Бургас, Варна, Добрич, Силистра, Тервел, Русе, Свищов. От \"Гугъл\" ще заснемат и Плевен, Ловеч, Луковит, Велико Търново, Габрово, Елена, Севлиево, Враца, Монтана, Мездра, Видин, Козлодуй и Лом. Предвидени са обиколки и в Шумен, Търговище, Разград и Котел. \nПочти няма населено място в България, което да не е заснето от камерите на \"Гугъл\", като функцията \"Стрийт вю\" е налична у нас от 2013 г. и се актуализира непрекъснато.     \n \t\n", "date": "2018.06.27", "title": "Гугъл отново снима 47 града в България"}
{"url": "http://www.duma.bg/node/169820", "text": "Около 7% от проверените слънчеви очила в търговската мрежа в цялата страна не отговарят на изискванията. Това са показали проверки на Държавната агенция за метрологичен и технически надзор (ДАМТН). Значително намаляват несъответствията, като при подобни акции преди година те са били 20%. Тазгодишните проверки са обхванали 246 обекта и са били съсредоточени извън специализираните оптики в малки търговски обекти, супермаркети и бензиностанции, където обикновено се регистрират най-много нарушения. \nИнспекторите са проверили 552 броя различни модела очила, като при 40 от тях са установени несъответствия. При 37 броя е липсвала инструкция за употреба на български език, а 17 броя са били с липсваща маркировка за съответствие. Съставени са 40 акта за административно нарушение и 17 заповеди за спиране от продажба, изземване и унищожаване. При инспекциите са закупени детски слънчеви очила на територията на цялата страна, които са изпитани в лаборатория. Всички модели съответстват на европейските изисквания.     \n \t\n", "date": "2018.06.27", "title": "Проверки засякоха некачествени слънчеви очила"}
{"url": "http://www.duma.bg/node/169821", "text": "Да се създаде работещ закон, регулиращ дейностите по събиране на дългове, е поискал Комитетът за защита на потребителите. Организацията отправи официално искане към председателя на Комисията по правни въпроси в Народното събрание Данаил Кирилов да инициира създаването на такъв документ. Това съобщиха от организацията, като изпратиха до медиите и писмото до парламента. Според тях текстовете на норматива трябва да защитават както кредитори, така и длъжници. \"Тревожните данни на \"Евростат\" за просрочените плащания показват, че почти всеки трети българин е имал непогасени сметки и задължения през миналата година, а средният дълг на човек у нас се е увеличил двойно - над 900 лева. За сравнение, през 2015 г. сумата е била около 450 лв. Според официалните данни на Асоциация на колекторските агенции в България  почти всеки трети българин е даден на събирачи на дългове. Тенденцията вече е просрочия от 2-3 месеца да се дават на тези фирми. Само преди две години се изчакваше да минат поне 6 месеца. Секторът на колекторските фирми с всяка година увеличава устойчиво пазарния си дял\", коментират от Комитета за защита на потребителите. \nОттам очакват българският парламент да предприеме своевременни, адекватни и работещи законови решения. Проблемът е изключително наболял, предвид все по-лесния достъп до кредити и липсата на добра финансова култура в обществото, коментират още от организацията. Разчетите на Комитета за защита на потребителите показват, че са налице условия изкупените дългове на домакинствата за 2018 г. да достигнат вземания за 3 млн. лв. \nВ искането си председателят на комитета Пейо Майорски напомня, че България е една от малкото държави в Европейския съюз и Европа като цяло, която все още няма закон, регулиращ дейността на колекторските компании.     \n \t\n", "date": "2018.06.27", "title": " Потребители искат нов закон за събирачите на дългове"}
{"url": "http://www.duma.bg/node/169824", "text": "София е на 175-о място в световната класация на най-скъпите градове за чужденци през 2018 г., изготвена от консултантската компания Mercer. Столицата е преди Букурещ и след Сан Салвадор и се издига с 9 места напред в сравнение с миналата година, като заема най-високата си позиция от 2015 г. насам. През 2016 г. тя бе на 182-о място, а година по-рано - на 187-а позиция. \nВ класацията са включени общо 209 града, които се сравняват по над 200 критерия, включително цени на жилища, транспорт, храна, забавления, дрехи и др. Класацията има за цел да помогне на международните компании и правителствата за правилното определяне на заплатите на своите служители. Ню Йорк се ползва като базов град, а валутните курсове се измерват спрямо долара. \nХонконг стана най-скъпият град за чужденци в света тази година, измествайки миналогодишния лидер - Луанда. Двата града през последните години се редуват в челната позиция, но тази година анголската столица спада на доста по-ниско място - едва шесто. \nВ топ 10 на най-скъпите градове тази година има общо шест града от Азия. На второ място в класацията е японската столица Токио, а на четвърто и пето са съответно Сингапур и Сеул. Шанхай и Пекин пък са на седма и девета позиция. От останалите градове в топ 10 два се намират в Швейцария - Цюрих на трето място, който е и най-скъпият град в Европа, и Берн - на десето. \nКато цяло градовете от Западна Европа са заели по-предни позиции в тазгодишната класация в резултат на засилването на местните валути спрямо долара и разходите за стоки и услуги. От градовете в нашия регион, които попадат в класацията, Истанбул е класиран на 163-а позиция, Атина - на 113-а, Тирана - на 172-а, Белград - на 181-а, Сараево - на 191-а, Скопие - на 197-та. В дъното на класацията са Бишкек, Тунис и Ташкент.   \n \t\n", "date": "2018.06.27", "title": " София на 175-о място по цени за чужденците"}
{"url": "http://www.duma.bg/node/169823", "text": "\"Булгартрансгаз\" обяви търг за проектиране и изграждане на преносен газопровод от българо-турската граница до станция \"Странджа\", става ясно от документацията за обществената поръчка, публикувана на сайта на компанията. \nОчакваната стойност на проекта е 48,9 млн. лева (без ДДС) и изпълнителят трябва да проектира, изгради и въведе в експлоатация газопровод с дължина от 10,7 километра - от българо-турската граница до компресорната станция \"Странджа\", както и да го свърже и с два транзитни газопровода. Проектът е свързан с модернизацията на транзитния газопровод за Турция и с идеята на българското правителство да изгради газов хъб на територията на страната.     \n \t\n", "date": "2018.06.27", "title": " \"Булгартрансгаз\" разширява газопреносната мрежа "}
{"url": "http://www.duma.bg/node/169818", "text": "Завод за производството на задни фарове за автомобили Мерцедес (Mercedes) ще бъде построен в Тракия икономическа зона (ТИЗ). Първата копка на новия производствен център ще бъде направена тази седмица, като общата инвестиция до 2023 година ще достигне 40,6 милиона евро. Тези средства ще бъдат използвани за изграждането на три завода в зона \"Куклен\" на компанията Odelo, която е част от турската Bayraktarlar Group. У нас компанията ще оперира чрез дъщерното си дружество \"Одело Фарба България\". \"Общата площ на парцела е 92 000 квадратни метра, като първият завод ще е върху 23 000 квадратни метра. По предварителни разчети серийното производство в него ще започне през декември 2020 година\", посочват в официално съобщение от ТИЗ. До края на 2024 година трябва да бъдат готови още вторият завод, както и производствена база за електроника плюс парк за поддоставчици. \nНовосъздадената \"Одело Фарба България\" е част от Bayraktarlar Group, в чиято структура влизат компании в областта на производство на осветление - автомобилно и общо, автомобилно представителство и лизинг, застраховане, строителство и туризъм. Турският холдинг придобива Odelo през 2011 година. Самата компания е създадена още през 1935 година в Германия, като оттогава е специализирана в производството на светлини за автомобили. Компанията има заводи в Турция, Китай, Германия и Словения. За последните 7 години инвестициите й в производство възлизат на 214 милиона евро. За нея към момента работят повече от 3500 души.   \n \t\n", "date": "2018.06.27", "title": "Вдигат завод за автомобилни фарове край Пловдив"}
{"url": "http://www.duma.bg/node/169825", "text": "Ръст в цените на млякото в световен мащаб. Това сочи информация на Организацията на ООН за прехрана и земеделие - ФАО, информираха от Областната дирекция \"Земеделие\" - Кюстендил. Индексът на храните на ФАО за месец май показва ръст от 1,2% в сравнение с април тази година. Индексът на цените на млечните продукти се е покачил с 5,5% до 11,5% спрямо предходната година. \nИндексът на цените на зърнените култури нарасна с 2,4% до 17% за една година и достигна най-високото си ниво от януари 2015 г. Сериозната активност пък на купувачите на ориз от Югоизточна Азия повишиха цената на ориза. Индексът на цените на растителните масла спадна с 2,6% до най-ниските стойности за последния 27-месечен период. Това се дължи на големите световни запаси, които понижиха цените за палмови, соеви и слънчогледови масла. Намалява се индексът на цените на месото, а индексът на цените на захарта спада за шести пореден месец, намалявайки с 0,5%, отразявайки благоприятните условия за прибиране на реколтата в големите производствени райони в Бразилия - най-големият производител и износител на захар в света.   \n \t\n", "date": "2018.06.27", "title": " 11,5% ръст в цените на млякото в световен мащаб"}
{"url": "http://www.duma.bg/node/169819", "text": "\"Имахме едно искане - да бъде оттеглен законопроектът за създаването на Българска автомобилна камара. Това се случи и сме наистина благодарни\", коментира Симеон Милушев, главен секретар на Националното сдружение на автобусните превозвачи в България пред \"Блумбърг тв България\". \n\"Бизнесът се обедини около тази идея, която от две години ходи по разни институции. И най-накрая изби по някакъв начин чак сега. Преди две години ни попитаха дали наистина желаем обединение и дали наистина желаем камара. Това ми звучи като \"Искате ли да вечеряте с нас?\". Ние казахме \"Да, искаме\", но искаха те да консумират добра храна, а ние - лоша, с което ние не се съгласяваме, а те използват това, че преди две години сме се съгласили на обединение. Ние искаме такова обединение и такава камара, но не искаме тези условия\", категоричен е той. \"Всички искаме едно, но то ни се поднася по различен начин\", смята главният секретар на Националното сдружение на автобусните превозвачи в България. \nМилушев е на мнение, че в институциите и транспортното министерство се прави така, че контролният орган наистина да не изпълнява своите функции и сега трябва да бъде паралелно създадена друга структура, която да изпълнява тези функции на министерството. \"При тези възнаграждения от 500 лева един контролен орган не би могъл да бъде адекватен към дадената обстановка, каза той. Според Милушев 60% от превозите са в сивия сектор. \n    \n \t\n", "date": "2018.06.27", "title": "Контролният орган по транспорта не изпълнява функциите си"}
{"url": "http://www.duma.bg/node/169826", "text": "В България вече няма да може да се внася храна за лична консумация, която съдържа свинско месо, гласи заповед на изпълнителния директор на Българската агенция по безопасност на храните (БАБХ) заради заболяването африканска чума по свинете. 92 огнища на африканска чума по свинете вече има и в румънския град Тулча, което е само на 160 километра от българската граница. Заболяването е изключително агресивно, носи тежки икономически загуби и хората допринасят за разнасянето на заразата чрез пренасяне на храни за лична консумация. Затова вече никой не може да внесе в България дори и сандвич със свинско месо. Проверки ще се правят на всички граници, не само на тази с Румъния, и храните ще бъдат конфискувани. Ще се конфискува и всяка месна храна, която е без етикет, независимо дали е със свинско или друго месо. Освен това започва интензивен отстрел на диви свине, за да се намали популацията им, тъй като те също са преносители на заразата. Заболяването не е опасно за хората, уточниха от Агенцията по храните. \n    \n \t\n", "date": "2018.06.27", "title": " БАБХ забрани вноса на храна със свинско месо за лична консумация"}
{"url": "http://www.duma.bg/node/169828", "text": "Министърът на регионалното развитие Николай Нанков изненадващо смени шефа на Агенция \"Пътна инфраструктура\" (АПИ). Председател на Управителния съвет на пътната агенция става инж. Светослав Глосов. Той влезе в Управителния съвет на АПИ точно преди една година. Бивш председател е на Камарата на строителите в България и бивш собственик на компании, изпълняващи обществени поръчки. \nСега Голосов заменя на поста инж. Дончо Атанасов, който според съобщението на регионалното министерство сам е поискал рокадата. Атанасов остава член на Управителния съвет и ще продължи да работи по изграждането на участъци от републиканската пътна мрежа, рехабилитацията на пътища, поддръжката и ремонтите, уточняват от МРРБ.  \nСветослав Глосов е роден през 1955 г. Завършил е Висшия институт по архитектура и строителство, специалност промишлено и гражданско строителство\". През 1993 г. Глосов създава фирмата Биад-СУ, която се занимава с изграждането на жилищни сгради и хотели. Преди това е бил управител на държавната строителна фирма \"Проинвекс\", както и проектант в Гражданстройпроект. Член е на строителната камара от 1994 г. и е един от нейните учредители. От 2010 г. до 2016 г. е председател на Управителния съвет на Камарата на строителите в България, а след завършването на мандата е избран за почетен председател на УС на браншовата организация. \n    \n \t\n", "date": "2018.06.27", "title": "Бившият шеф на строителната камара оглави пътната агенция  "}
{"url": "http://www.duma.bg/node/169827", "text": "Търговци на горива от малки бензиностанции, както и дистрибутори протестираха вчера около София срещу законопроекта за горивата, който предвижда търговците на горива да блокират големи суми под формата на банкови гаранции, както и да имат определен уставен капитал, за да продължат да работят. Собствениците на малки бензиностанции твърдят, че тези правила биха били непосилни за тях и ще ги изхвърлят от пазара. Те настояват изискванията към тях и към големите вериги да са различни и да са съобразени с големината на бизнеса им. \nПротестът започна с шествие, в което се включиха автоцистерни. Те се движеха преди обяд по Северната скоростна тангента на София в посока кв. \"Люлин\". В шествието участваха около 100 камиона. \nСобствениците на малки бензиностанции планираха да влязат с цистерните в столицата, но не бяха допуснати. Иначе те трябваше да шестват по някои от най-натоварените софийски булеварди. По-късно стотина души се събраха на протести и пред парламента, където пък трябваше да тече дебатът по вота на недоверие срещу правителството. Недоволните поискаха да се срещнат с народни представители, но с изненада разбраха, че всички са си тръгнали. \nТърговците на малки фирми се заканиха, че протестът ще продължи днес пред Министерския съвет. \nбгнес   \n \t\n", "date": "2018.06.27", "title": "Търговците на горива щели да продължат с протестите"}
{"url": "http://www.duma.bg/node/169795", "text": "Изкуството в публичната среда беше тема на семинара, който се проведе в Софийската градска художествена галерия. Пред експерти от Столичната община управителката на виенското общинско дружество \"Изкуство в общественото пространство\" Мартина Тайг представи политиката и опита на Виена в тази област. Сред основните теми бяха приоритетите и обществените послания на съвременното изкуство в градска среда, механизмите за финансиране на проектите и процедурите за избор на произведенията на изкуство и мястото, където ще бъдат поставени. \nВъв Виена изкуство може да се види не само в музеите и галериите. Навсякъде в града обществените пространства са осеяни с постоянни или временни обекти на изкуството. През 2004 г., след много години без регламент, по инициатива на общинските направления култура, градоустройство и жилищна политика е създадена общинска структура за насърчаване на изкуството в общественото пространство. Виена не възприема изкуството в социалната среда като декорация, а като възможност за дебати и справяне със съществуващото съдържание и радикални естетически постулати, както и като символично обозначаване на останали извън културното влияние територии. Мисията й e да оформя, съживява и обогатява публичната среда с временни и постоянни обекти на изкуството, като по този начин го прави и по-привлекателно за живеещите. Така, от една страна, се укрепва идентичността на съвременния град, а от друга, обществените пространства отново възвръщат функцията си на агора - място за обществено-политически и културни дебати.  \nОбщинското дружество \"Изкуство в общественото пространство\" осъществява художествени проекти, възлага поръчки, препоръчва проекти на художествени конкурси, отпуска стипендии на творци или организатори на проекти и осъществява симпозиуми, публикации, медиационни програми и др. Първото и неотменно условие е проектите да бъдат предназначени за обществено достъпното градско пространство на Виена, където изкуството може да бъде видяно и съпреживяно от всеки. Предпочитано място за такива проекти са пространства извън идеалния център, който вече е пренаситен с произведения на изкуството. Изключения се правят рядко и само за временни арт инсталации. Осъществените проекти провокират, насочват вниманието към актуални обществени проблеми и съхраняват историческата памет.  \nПри създаването си структурата е фонд, който след това е преобразуван в общинско дружество. Постъпилите проекти се разглеждат от международно жури три пъти годишно. Финансовите средства за насърчаване на изкуството са в размер на 800 000 евро годишно и се отпускат от общинския бюджет. Други източници на финансиране на проектите са лично участие или средства от трета страна, които обаче трябва да осигури самият автор. \nВременна инсталация на пл. \"Нестрой\" \n    \n \t\n", "date": "2018.06.27", "title": " Виена подпомага и насърчава изкуството в публичната среда "}
{"url": "http://www.duma.bg/node/169788", "text": "Нашумялата книга \"Всичко за кърменето\" (ИК \"Сиела\") от Христина Янева-Хедра ще бъде представена официално на 28 юни от 18.30 ч. в книжарница \"Сиела\" в подлеза на Софийския университет \"Св. Климент Охридски\". Гостите на събитието ще могат да зададат въпросите си лично на Янева, която е сертифициран от международния борд консултант по кърмене, съосновател и член на Националната асоциация \"Подкрепа за кърмене\", майка на две деца и създателка на блога Кърменето като начин на живот, обобщава в книгата си отговорите на жизненоважни както за бебето, така и за майката въпроси. От нея научаваме каква е ползата от кърмата, кои са начините, по които тя допринася за здравето и имунитета на бебето, повече за кърменето при родилки с цезарово сечение или такива, които са били разделени с бебето в първите дни след раждането, за различните пози при кърмене, както и за още куп главоблъсканици по темата, които неминуемо изникват пред младите майки.     \n \t\n", "date": "2018.06.27", "title": "Премиера на книгата \"Всичко за кърменето\""}
{"url": "http://www.duma.bg/node/169789", "text": "Почти 100 творби на Националната галерия вече може да бъдат видени онлайн на платформата Google Arts & Culture от хора по целия свят в резултат на партньорството между Google и най-богатия български художествен музей. Благодарение на тази виртуална изложба, представена по време на Дигиталната асамблея в София на 25-26 юни т.г., само с няколко клика посетителите могат да разгледат творби на значими български художници от XX век и да сравнят стила и изяществото им с европейските тенденции от това време, както и да се насладят на голяма част от останалите съкровища на музея. Кураторите на Националната галерия са подбрали виртуалната експозиция така, че да представи на онлайн посетителите българските модерни художници. Интерактивната дигитална изложба разказва историята на българския модернизъм - импресионизъм, модернизъм и националната идея или постсезанизъм, който е феномен, изключително характерен за българското изкуство. Някои от най-значимите творби в онлайн експозицията са: \"Река Ерма край Трън\" на Никола Петров от 1910 г., \"Сватба\" на Владимир Димитров - Майстора от 1935 г., \"Алея в тропически парк\" на Кирил Цонев от 1932 г. \n    \n \t\n", "date": "2018.06.27", "title": "100 творби от Националната галерия може да се видят онлайн"}
{"url": "http://www.duma.bg/node/169790", "text": "Световноизвестният руски ансамбъл \"Александров\" със 120 музиканти, певци и танцьори ще изнесе у нас четири впечатляващи концерта - във Варна вчера, Бургас - днес, Пловдив - 28 юни, в зала 1 на НДК на 29 юни. \n  Александровци идват у нас веднага след тържествения си концерт на площада до храма \"Св. Сава\" в центъра на Белград. Те бяха гости там по повод откриването на мемориал, издигнат в памет на любимите на сръбската публика музиканти - членове на ансамбъла, загинали при авиокатастрофата в Сочи преди година и половина. Част от ансамбъла е била на специална среща с президента на Република Сърбия. \n  Александров\" пристигна у нас с нов състав и нова програма, посветена на 90-годишнината от създаването му. Българската аудитория ще чуе част от класическия репертоар от военни песни, както и стари руски романси, и др. Зрителите ще се наслаждават и на прекрасни руски танци - казачоци, танц със саби и др. Сред солистите е и известният по цял свят Вадим Ананиев, най-добрият изпълнител на популярната песен \"Калинка\". \n  Ансамбълът пътува с огромен реквизит и множество пъстроцветни костюми. Придружаван е от три тира с техническо озвучаване и въздействащо осветление. Артистите държат изключително много на високото равнище на изпълнението. \n  \n    \n \t\n", "date": "2018.06.27", "title": " Ансамбъл \"Александров\" започна турнето си от Варна"}
{"url": "http://www.duma.bg/node/169822", "text": "Според бившия член на енергийния регулатор Еленко Божков повишението на газа с по-малък от искания процент ще доведе до ново повишение на цената на топлинната енергия след 3 месеца, отново с поне 7%. Това прогнозира вчера Божков. Както вече стана известно, \"Булгаргаз\" поиска от Комисията за енергийно и водно регулиране (КЕВР) цената на газа от юли да поскъпне с 18%. Изчисленията на регулатора показаха, че исканията са основателни, но експертите направиха отрицателна корекция с надвзети 13 млн. лева от минали периоди. Така разчетите на КЕВР са за поскъпване от 10,8% от 1 юли. Поскъпването на газа неминуемо ще доведе увеличение на цените на парното и тока. Преди ден стана ясно, че средното поскъпване на парното и топлата вода ще бъде около 7%. \nПрез годините цената на парното не се повишава със същите стъпки с поскъпването на газа, коментира пред БНТ енергийният експерт Атанас Тасев. Той посочи, че това означава, че се провежда социална политика през цената на топлинната услуга. \nЗа експерта трябва да има равномерно повишаване на цената на парното, но защити решенията на КЕВР с коментара, че председателят й Иван Иванов напълно спазва закона, който предвижда защитата на крайния потребител. \nТасев обаче посочи, че при тези действия не се защитава равнопоставеността на участниците на пазара и енергийните компании могат да изпаднат в сериозни финансови затруднения. Експертът призова за промени в нормативната уредба, за да се избегнат тези проблеми. \nСпоред Еленко Божков, който също участва в разговора, политиката на комисията е \"абсурдна\" и той посочи, че т.нар. надвзети приходи, на чиято база КЕВР ограничава поскъпването на природния газ, липсват.  Атанас Тасев призна, че трябва да се намери методика за плавно и предвидимо повишение на цената на топлинната услуга. Той е категоричен, че трендът на световните пазари е за трайно поскъпване на природния газ.   \n \t\n", "date": "2018.06.27", "title": "Прогнозират още едно поскъпване на парното след 3 месеца  "}
{"url": "http://www.duma.bg/node/169809", "text": "Турските власти са разпоредили задържането на 132-ма души в национални операции, насочени към заподозрени поддръжници на базирания в САЩ мюсюлмански духовник Гюлен, съобщи Ройтерс. \nВластите са наредили задържането на 30 души от бреговата охрана и флота на Турция. В отделна серия от акции в 23 провинции е разпоредено задържането на други 102-ма, включително войници и служители в силите за сигурност. В Турция редовно се извършват такива операции срещу предполагаеми поддръжници на Гюлен след опита за преврат от юли 2016 година. Последните операции са два дни след президентските и парламентарните избори в Турция. Президентът Ердоган спечели още пет години управление. Ердоган и неговата партия твърдят, че мерките са необходими за борбата със заплахите за националната сигурност. Гюлен, бивш съюзник на Ердоган, живее в изгнание в Пенсилвания от 1999 г. и продължава да отрича участието в опита за преврат.   \n \t\n", "date": "2018.06.27", "title": " Арестите в Турция не спират"}
{"url": "http://www.duma.bg/node/169811", "text": "Американският производител на мотоциклети \"Харли-Дейвидсън\" (Harley-Davidson), изправен пред нарастващи разходи заради повишаване на митата, ще започне да изнася от САЩ част от производството си на мотоциклети, предназначени за износ в Европа, предаде Асошиейтед прес. Миналия петък ЕС започна да налага мита върху американски вносни стоки като мотоциклети, бърбън, фъстъчено масло и портокалов сок. Европейските мита върху американски внос на стойност 3,4 милиарда долара са в отговор на митата, въведени от администрацията на американския президент Доналд Тръмп върху европейските стомана и алуминий. \n\"Харли-Дейвидсън\" е продал близо 40 000 мотоциклета в Европа миналата година, като приходите му от Стария континент са на второ място след американските. \nПроизводителят на емблематичния американски мотоциклет посочи в редовно подавани документи вчера, че митата на ЕС върху изнасяните от САЩ мотоциклети са се увеличили с между 6 и 31 процента. Компанията уточни, че очаква митата да доведат до допълнителен разход от около 2200 долара средно на мотоциклет, внасян от САЩ в ЕС. \n\"Харли-Дейвидсън\" остава силно ангажиран с производството си в САЩ, което е ценено от любителите на мотоциклетите по света, посочи компанията. \nУвеличаването на производството в чужбина, за да се намали тежестта на европейските мита, не е нещо предпочетено от компанията, а единствената устойчива опция мотоциклетите й да бъдат достъпни за клиентите в ЕС, допълва \"Харли-Дейвидсън\", като подчертава, че Европа е ключов пазар за компанията. \nПроизводителят на мотори посочи, че няма да вдига цените, за да предотврати незабавни, дълготрайни и нанасящи щети последици за продажбите си в Европа. Компанията ще поеме значителна част от разходите в краткосрочен план. Тя очаква разходите до края на годината да бъдат около 30 до 45 милиона долара. \n\"Харли-Дейвидсън\" уточни, че пренасянето на определено производство от САЩ в чужбина може да отнеме като цяло най-малко от 9 до 18 месеца. \nПрезидентът на САЩ Доналд Тръмп реагира остро на решението на компанията. \"Изненадан съм, че са първите, които вдигнаха белия флаг. Много се борих за тях и в крайна сметка няма да плащат мита, за да продават в ЕС, който ни нанесе големи търговски щети, възлизащи на 151 милиарда долара\", написа Тръмп в туитър. \n    \n \t\n", "date": "2018.06.27", "title": "\"Харли-Дейвидсън\" се изнася от САЩ"}
{"url": "http://www.duma.bg/node/169810", "text": "САЩ трябва да активизира действията си в Арктика, в частност като разширят присъствието на американска брегова охрана в този район, каза шефът на Пентагона Джеймс Матис. \"Определено Америка трябва да докара играта си в Арктика до ново ниво. Няма никакви съмнения за това нещо\", каза Матис. \"Ще трябва да се изправим пред развитието на Арктика... И тя ще бъде достъпна не само за транспорта, но и за проучването на енергийните ресурси\", добави той.   \n \t\n", "date": "2018.06.27", "title": "Пентагонът се загледа в Арктика"}
{"url": "http://www.duma.bg/node/169812", "text": "Инвестициите в британския автомобилен сектор се сринаха почти наполовина през първите шест месеца на годината, повлияни от несигурността с \"Брекзит\". Асоциацията на производителите и търговците на автомобили (SMMT) разкри новината, за да влезе в дневния ред на годишната среща в центъра на Лондон. \nИнвестициите в автомобилния сектор са се понижили до 347,3 млн. паунда (395 млн. евро) през първите шест месеца на 2018 г., в сравнение с 647,4 млн. паунда за същия период на 2017 г., според данни на SMMT. Асоциацията предупреди, че новите инвестиционни проекти са възпрепятствани от несигурността относно продължаващите преговори на правителството с Брюксел относно \"Брекзит\". \n\"Договарящите трябва да вземат предвид забавянето на инвестициите и изтичането на времето и да постигнат споразумение, което ще сложи край на несигурността и ще даде приоритет на нуждите на автомобилния сектор\".   \n \t\n", "date": "2018.06.27", "title": "\"Брекзит\" срина британския автомобилен сектор"}
{"url": "http://www.duma.bg/node/169813", "text": "Франция заяви, че \"европейското решение би следвало да е спешно\" за хуманитарния кораб \"Lifeline\", заседнал в морето с 234 мигранти на борда и би следвало да му се позволи да се приземи в Малта. Това заяви говорителят на френското правителство Бенджамин Гривеу пред радио RTL. Малта и Италия отказаха да го приемат. \nРешението на двете страни да отказват да позволяват на мигрантските спасителни кораби да акостират в техни пристанища доведе Европа до политическа криза, свързана с намирането на решение как колективно да се справи със стотиците хора, бягащи от войната и мизерията в Африка, Близкия изток и Азия. \nГривеу заяви, че няма мигрантска \"криза\", но призова лидерите \"да реагират бързо на неотложната ситуация\". \n\"Франция е готова да изпрати екип на място за обработка на молби за убежище за всеки отделен случай\", както и за мигрантите на борда на кораба \"Акуариус\", след като беше приет в Испания след отказа на Италия и Малта. \nЛидерите на ЕС се срещат в Брюксел тази седмица на среща на върха, на която въпросът за мигрантите ще бъде сред приоритетите в дневния ред. \nИталия и Малта твърдят, че са несправедливо натоварени да приемат най-голям брой новопристигнали. \nФранция предложи да бъдат създадени центрове за убежища в Африка, чрез които да се ограничи броят на хората, опитващи се да предприемат опасни пътувания в Средиземно море. \nМеждувременно датският кораб, превозващ 108 мигранти, спасени край бреговете на Либия, получи разрешение да акостира в Сицилия. Въпреки крайната позиция на крайнодесния вицепремиер на Италия Матео Салвини, товарният кораб \"Александер Мерск\" е получил разрешение да акостира в Сицилия. \nИталианското правителство има юридическите инструменти да не допуска кораби на неправителствени организации с мигранти до пристанищата на страната. Това коментира пред \"Хоризонт\" проф. Марио Лозано, преподавател по правни науки в университетите на Милано и Пиемонт, Алесандрия. \n\"Всички кораби, например, трябва да имат транспондер, който да позволява да бъдат локализирани във всеки един момент. Забранено е транспондерът да се изключва. Някои кораби отиваха почти до Либия и на практика \"улавяха\" така наречените \"удавници\" на 5-6 до 10 мили от либийския бряг. Това не е спасяване в открито море\", каза той. \n\"В Италия днес има близо половин милион души, които така да се каже \"изчезнаха\". Те са мигранти, дошли в страната, но не са получили правото да бъдат приети като бежанци. Следователно трябва да се върнат в страните си. Нямаме нито юридическите, нито практическите инструменти да ги изпратим в държавите, от които произхождат. Тези хора остават в Европа, в частност в Италия, работят на черно, навсякъде в страната са, така че в обществото остава силното усещане, че в Италия има твърде много мигранти, които няма да си отидат\", завърши Лозано. \nВ същото време на границата със Словения австрийски полицаи и военни започнаха учение за опазване на страната от бежанци. Като един от поводите за учението, включващо 500 полицаи и 200 войници, се сочи спорът за убежището, който се води в Германия, съобщиха немски медии. Министърът на вътрешните работи Херберт Кикъл от кранодясната Партия на свободата каза в Шпилфелд тази сутрин: \"Държава, която не може ефективно да защитава границите си, губи своята надеждност\". \nПри учението неколкостотин служители на реда и войници ще демонстрират как при необходимост се спира голяма група бежанци. Полицаите трябва да играят бежанци, които се опитват да пресекат границата. Тук ще се намеси и новото полицейско звено за защита на границите „Пума“. \nТова е символично място за практикуване: през есента на 2015 г. хиляди бежанци прекосиха границата в Шпилфелд.   \n \t\n", "date": "2018.06.27", "title": "Франция иска Малта да приеме нов бежански кораб "}
{"url": "http://www.duma.bg/node/169814", "text": "Порошенко създава съд срещу корупцията \nПрезидентът на Украйна Петро Порошенко се подписа под закон за създаване на Върховен съд за борба с корупцията. Това съобщи самият той пред студенти от Института за международни отношения към Националния университет \"Тарас Шевченко\". Индия е най-опасна за жените \nИндия е най-опасната страна за жените, показа проучване на фондация Томпсън. На второ и трето място в света са Афганистан и Сирия. САЩ са единствената западна страна в челната десетка. Те делят със Сирия третото място по опасност от сексуално насилие, сексуален тормоз и липса на достъп до правосъдие при случаи на изнасилване. Сняг покри Карпатите \nСняг покри румънската част от Карпатите, а температурата на въздуха в някои места падна под 9 градуса по Целзий. Карпатите са планинска верига в Централна Европа с надморска височина от около 1500 до 1600 метра. Румънските Карпати обхващат някои от най-известните екосистеми на земята, които са дом на множество уникални за тях автохтонни животински видове. Страсбург гони пушачите от парковете \nСтрасбург забрани пушенето във всички обществени паркове и градини, което се случва за първи път във Франция. Мярката влиза в сила на 1 юли и бе гласувана единодушно от общинския съвет. След експериментална фаза до края на годината., през 2019 г. на пушачите нарушители ще бъде налагана глоба от 68 евро. Сблъсък на летище \nСамолет на авиокомпанията \"Korean Air\" се сблъска с лайнер на \"Asiana Airlines\" на летището Кимпхо в Сеул. Според агенцията в резултат на сблъсъка е повредено крилото на самолета на \"Asiana Airlines\". По време на инцидента в самолетите не е имало пътници. \n    \n \t\n", "date": "2018.06.27", "title": "Кратки новини"}
{"url": "http://www.duma.bg/node/169808", "text": "Заклещена между Гвиана, Бразилия, Френска Гвиана и Атлантика се намира най-малката държава в Южна Америка - Суринам. По територия тя е колкото половин Германия и е почти изцяло покрита с тропически гори. В столицата Парамарибо, разположена на бреговете на река Суринам и Атлантическия океан, едно време са спирали холандските търговски кораби. В големите светли вили в центъра на града са живеели колониалните владетели. От 2002 година насам Старият град е включен в списъка на ЮНЕСКО за световното културно наследство. \n\"Суринам е мултикултурна държава, в която живеят хора с индонезийски, индийски, китайски, африкански и европейски произход. Всички те са суринамци, но са запазили своите традиции и религия\", казва Петер Дукер, чийто произход е холандски. Той е екскурзовод на туристи в Парамарибо. И действително - на близко разстояние една от друга се издигат католическа катедрала, джамия, която е най-голямата в Карибския регион, и величествена синагога. Само на няколко улици по-нататък има и великолепен будистки храм. \nКогато се разхожда из центъра на града, човек усеща многообразието на екзотични миризми, различни музикални стилове и езикови наречия. Официалният език на Суринам е холандският. Всички жители на страната говорят освен това местния език сранантонго, както и езика на страната, от която произхождат предците им. \n\"Всяка култура в Суринам си има свой национален празник. На тези празненства могат да присъстват и всички останали суринамци\", казва Дукер, който смята, че това съжителство на различните култури в Суринам би могло да послужи като пример за останалия свят. \nТропически гори и суровини Половината от всички жители на страната живеят в столицата Парамарибо, а другата половина - по крайбрежието и из тропическите гори. Из тези гори спорадично са разпръснати малки дървени колиби с покриви от палмови листа. Те са характерни за селата на т.нар. марони - това са наследници на избягали роби, предимно африканци. Начинът на живот в тези селища е крайно примитивен - без ток и течаща вода, хората перат дрехите си и мият посудата си направо в реката. \nВ джунглата обаче се наблюдава и друга картина - на много места се виждат следи от усилена човешка дейност. Обширни райони с многовековни дървета са изсечени, виждат се камари от дървени трупи, има и много рудници за добив на злато. Златото е експортният шлагер на Суринам, следван от дървения материал, алуминия и петрола. В страната няма ефективен контрол над изсичането на горите и добива на природни богатства. \nСуринам е демокрация, но президент е 72-годишният бивш военен диктатор Дезире Боутерсе. Неговото правителство е смятано за корумпирано, а самият Боутерсе е издирван от Интерпол за търговия с наркотици. \nСуринам в момента преживява сериозна икономическа криза, която се дължи основно на ниските цени на суровините. Президентът Боутерсе залага на инвестиции от чужбина. Основни търговски партньори са САЩ, Обединените арабски емирства и Европа, а напоследък все по-силно и Китай. Китайските предприемачи се възползват от кризата в Суринам, както и в други латиноамерикански държави, за да си осигуряват с помощта на инвестиции достъп до природните богатства на съответната страна. Износител на дървесина \"Печалбите в момента изглеждат по-важни от защитата на околната среда. Даже в природния резерват се промива злато, а правителството си затваря очите за подобни нарушения. Засега изсичането на горите все още не е взело същите трагични размери, както например в Бразилия, но и тук вече има нужда от спешни мерки за залесяване\", казва Лизет ван Велсен. \n32-годишната холандка от десет години живее в Суринам и работи в туристическа агенция, която се е специализирала в сферата на устойчивия туризъм. Агенцията си сътрудничи предимно с малки, местни туристически фирми, които развеждат чужденците из тропическите гори - за да им показват красивата природа, но и да ги запознават с традициите и културата на местните жители. \n\"Добре би било, ако идваха повече туристи. Техните пари създават нови работни места и възможности за развитие на хората в страната. Туризмът би могъл да спаси икономиката на Суринам, а и да ни помогне да опазим природата, защото тя е важна и за нас, и за чуждите посетители, които се интересуват от нашата култура\", казва един от местните хора.     \n \t\n", "date": "2018.06.27", "title": "Суринам - рядка екзотика отвъд Атлантика"}
{"url": "http://www.duma.bg/node/169815", "text": "Президентът на Косово Хашим Тачи заяви в интервю за в. \"Фигаро\", че мирът между Прищина и Белград е неизбежен. Според него целта на помиряването е \"постигане на окончателен договор, който ще бъде от полза и за двете страни\". \"Не става дума за откриването на вълшебна формула, а за насърчаване на прагматично решение, което ще позволи и на Косово, и на Сърбия да се приближат към европейското семейство\", подчерта Тачи. \nПозицията на Сърбия по този въпрос е доста по-различна, се вижда от изразеното мнение от страна на сръбския външен министър Ивица Дачич. \"Ако искаме трайно решение за Косово, то не може да се основава на признаването на независимост от страна на Сърбия. Видно е, че Прищина няма воля да постигне компромис\", каза вчера той.   \n \t\n", "date": "2018.06.27", "title": "Хашим Тачи: Мирът е неизбежен"}
{"url": "http://www.duma.bg/node/169791", "text": "Фондация \"Международен балетен конкурс Варна\" събира елита на танца на 28-ата Балетна олимпиада. От 15 до 30 юли в Летния театър на черноморската перла ще се проведе най-старото и най-престижно балетно състезание в света. Младите таланти, които гледат към призовете, ще бъдат оценявани от жури от знакови имена. Легендата Владимир Василиев от Русия ще ръководи оценяващите, които са балетмайстори, педагози и ръководители на големи трупи от три континента. \nСред тях са досегашни лауреати на конкурса като Лойпа Араухо от Куба, Ерик Вю-Ан от Франция, Ясен Вълчанов от България, Раду Поклитару от Украйна. В журито младите кандидати ще оценява и друго голямо име от балета на Китай - Чу Дзъдзиао. В журито ще бъде и още едно уважавано световно име, представител на японския балет - Хироаки Имамура. \nВ продажба от ДКС, Летен театър, мрежата на Eventim.bg и онлайн са билетите за концертните вечери, като до 1 юли цените им са промоционални. \nМеждународният балетен конкурс във Варна е основан през 1964 г. и е първият в света. Организира се от фондация \"Международен балетен конкурс Варна\", съорганизатор е общината. Форумът се провежда с подкрепата на Министерството на културата на България. Патрон на 28-ото издание е председателят на Народното събрание. Балетната олимпиада е под патронажа на ЮНЕСКО. \n    \n \t\n", "date": "2018.06.27", "title": "Балетмайстори от три континента ще оценяват млади таланти у нас "}
{"url": "http://www.duma.bg/node/169816", "text": "Законопроектът, който установява решението на Великобритания да напусне Европейския съюз, стана закон след месеци на разискване. Това съобщи председателят на Камарата на общините Джон Берков. Той информира, че законопроектът на ЕС, отменящ Закона за европейските общности от 1972 г., чрез който Великобритания става член, е получил кралско одобрение от Елизабет Втора. \nТой утвърждава деня на \"Брекзит\" в британското законодателство като 29 март 2019 г. в 23 ч. - полунощ в Брюксел, определен като края на двугодишния процес на оттегляне по член 50. \nПроевропейците отпразнуваха миналата седмица приемането на законопроекта от парламента като доказателство, че въпреки продължаващата несигурност по време на преговорите с Брюксел, Великобритания ще напусне ЕС. \nМинистърът на международната търговия Лиъм Фокс заяви, че е проправен \"необратимо\" пътят за \"Брекзит\", добавяйки, че шансовете на Великобритания да не напусне \"сега са нула\".   \n \t\n", "date": "2018.06.27", "title": "Законът за \"Брекзит\" е приет"}
{"url": "http://www.duma.bg/node/169792", "text": "Изложбата на отличените творби от IV Международен салон за дигитална и принт арт фотография във Варна ще бъде открита на 28 юни от 19 ч. в Градската художествена галерия \"Борис Георгиев\". Входът е свободен. Експозицията ще представи пред варненци и гости отличените творби и избрано от финалната селекция на принт секциите от конкурса. \nПредвижда се и прожекция с подбрани кадри от дигиталните категории. Международният Салон за дигитална и принт арт фотография се проведе под патронажа на четирите най-големи и престижни световни фотографски организации - FIAP, PSA, GPU и IUP. Участие взеха 388 души от 61 държави, които подадоха общо 4762 фотографии и премериха сили, талант и способности в шест категории - 3 принт и 3 дигитални. Жури в състав Микеле Макинай EFIAP (Италия), Пламен Михайлов(България) и Иван Тонов (България) определи най-добрите фотографии и разпредели 152 награди. \nТази година рекорден брой български автори участваха в конкурса, представиха достойно страната и спечелиха общо 18 престижни награди в следните категории: Open Color - Теодора Димитрова - златен FIAP медал, Стоян Шопов - бронзов салон медал, Теодора Димитрова - награда на журито И. Тонов; Open Monochrome - Теодора Димитрова - PSA почетен диплом, Веселин Атанасов - PSA почетен диплом, Пламен Кожухаров - GPU почетен диплом; Action Movement Sport - Цончо Балканджиев - FIAP почетен диплом; Nature - Веселин Атанасов - златен IUP медал, Сергей Панайотов - FIAP почетен диплом, Жечо Планински - награда на журито П. Михайлов; Photo Travel - Веселин Атанасов - златен FIAP медал, Цончо Балканджиев - златен PSA медал, Мирослав Момински - златен GPU медал, Мирослав Момински - FIAP почетен диплом, Веселин Атанасов - GPU почетен диплом; Face and Body - Мирослав Момински - златен салон медал, Генчо Петков - FIAP почетен диплом, Величка Тодорова - PSA почетен диплом. \nМеждународният салон за дигитална и принт арт фотография във Варна е единственият конкурс в страната, който приема готови принтове освен дигитални файлове. Проектът се осъществява с финансовата подкрепа на фонд \"Култура\" на община Варна.     \n \t\n", "date": "2018.06.27", "title": "ІV Салон за дигитална и принт арт фотография  "}
{"url": "http://www.duma.bg/node/169859", "text": "За първи път при внесен вот на недоверие депутатите от ГЕРБ  . Дискусията беше претупана набързо за \"рекордните\" час и 27 минути в отсъствието на Бойко Борисов. \"За първи път министър не отговори на фактите, които бяха изнесени от нас. Шокирани сме, че даже Цветан Цветанов, не излезе на трибуната, за да отговори на мотивите и не защити кабинета и премиера си\", заявиха  от БСП. Това, че ГЕРБ не искат или не могат да си защитят правителството, си е тяхна работа, подчерта Корнелия Нинова. \"Изказванията в зала бяха прекратени от Цвета Краянчева. И този път ли опозицията е виновна, че ГЕРБ си мълчаха\", припомни тя и призова управляващите да искат оставката на шефа на НС.     \n \t\n", "date": "2018.06.27", "title": "ГЕРБ позорно избягаха от дебатите по вота "}
{"url": "http://www.duma.bg/node/169794", "text": "Нов рекорд в туризма очаква Виена това лято. В сравнения с миналия сезон е прогнозиран ръст от 5,9%, което се дължи не само на добрата рекламна стратегия, сигурността, но и на новите връзки с различни дестинации. \nПред свои партньори от общинските структури, представители на НПО и медии, Бюрото за международни връзки на община Виена в София представи стратегията за развитие на австрийската столица като туристическа дестинация и възможностите за отдих за местните жители и гостите на града през започналия вече летен сезон. За 9-а поредна година Виена оглави класацията на Мърсър за най-добър град за живеене. Австрийската столица получава признанието заради сигурността, която предоставя на жителите си, но и заради ефективния обществен транспорт и не на последно място заради разнообразието на инфраструктурата за култура и отдих.  \nРъководителката на представителството Ирина Симова запозна гостите с трите основни направления, разработени в туристическата стратегия Global.Smart.Premium 2020. Първото е \"Глобална Виена 2020\", което има за цел да превърне града в интернационален туристически център на Европа и глобален играч на туристическия пазар. \"Смарт Виена\" цели устойчивото развитие на града и утвърждаването му като уютно, комфортно и автентично място, а \"Премиум Виена 2020\" има за задача да превърне всяко пребиваване в австрийската столица в незабравимо преживяване, заслужаващо най-високия знак за качество. \nНа срещата бяха представени и най-привлекателните възможности за летен отдих в града. Освен известните туристически обекти, в горещите дни най-хубавите места са някъде на открито. Безброй са заведенията, които имат летни градини, но може би най-приятни за топлите вечери са местата край Дунавския канал. В непосредствена близост до централната част на града се намират ресторанти и барове, които предлагат не само прекрасни коктейли на плажа, но и жива музика и прохлада. В затворения ръкав на Дунава има и 21 км плажове. Не са за пренебрегване и велоалеите - цели 1300 км в града, а във Виенската гора има прекрасни възможности за планинско колоездене. \nЕдно от най-популярните и посещаваните летни  събития е музикалният фестивал Донауинзелфест, който се провежда традиционно на т.нар. Дунавски остров (Донауинзел) във Виена, откъдето идва и името му. Тази година от 22 до 24 юни се състоя неговото 35-о издание. Това е най-големият безплатен фестивал на открито в Европа. Организаторите бяха подготвили над 600 часа музикална програма, разделена тематично на различни площадки. В продължение на три дни общо 1500 изпълнители на 11 сцени и на 18 тематични \"острова\" изнесоха 200 концерта. На феста звучи рок, поп, алтернативна музика, пънк, хип-хоп и естествено не липсват и кулинарни предложения. На територията на фестивала, освен сцени, има множество щандове за храна, на които се предлагат специалитети от цял свят.   \n \t\n", "date": "2018.06.27", "title": " Австрийската столица през лятото"}
{"url": "http://www.duma.bg/node/169793", "text": "Фотоизложбата \"Австрийската сватба - традиционна и модерна\" на фотографа Бони Бонев, посветена на ритуалите, свързани със сватбения ден в различни области на Австрия - Виена, Залцбург, Алпендорф, езерата на Южна Австрия и др., е подредена в градината пред Народния театър \"Иван Вазов\" до 9 юли     \n \t\n", "date": "2018.06.27", "title": " Фотоизложба"}
{"url": "http://www.duma.bg/node/169817", "text": "Президентът на Македония Георге Иванов реши да не подпише указа за обнародване на Закона за ратифициране на Окончателното споразумение за решаване на различията, описани в резолюциите 817 (1993) и 845 (1993) на Съвета за сигурност на Организацията на обединените нации, за прекратяване на значението на Временното споразумение от 1995 г. и за установяване на стратегическо партньорство между страните, съобщават македонските медии. \nВ решението, което кабинетът на Иванов вчера изпрати до медиите като писмо, се цитират членовете от конституцията, въз основа на които държавният глава отказва да сложи подписа си под документа, договорен от премиерите на Македония и Гърция Зоран Заев и Алексис Ципрас. Иванов твърди, че \"няма мандат да подпише указа, тъй като в програмата му от 2014 г. било записано, че \"не приема промяна на конституцията с цел промяна на конституционното име\". Президентът подчертава, че \"не приема идеи или предложения, които биха застрашили македонската национална идентичност, уникалността на македонската нация, македонския език и македонския модел на съжителство\". \nСпоред президента споразумението поставя Република Македония в състояние на подчинение и зависимост от друга държава, т.е. Република Гърция. \nМакедонските депутатите с 69 гласа \"за\" на 20 юни гласуваха в подкрепа на ратифицирането на споразумението с Гърция, постигнато на 17 този месец в Преспа. \nСпоред конституцията и парламентарния правилник в случай на вето от президента законът отново отива в парламентарна процедура, но тогава ще трябва да бъде гласуван с абсолютно мнозинство от общия брой депутати, т.е. да получи зелена светлина от най-малко 61 депутати.  \nПредседателят на македонския парламент Талат Джафери в най-кратки срокове ще вкара в дневния ред на Народното събрание за ратифициране Договора за разрешаване на спора за името с Гърция, който президентът Георге Иванов отказа да подпише. \nЩе подам оставка, ако се стигне до провал на референдума, но аз съм убеден, че той ще бъде успешен. Очаквам той да бъде подкрепен от 75-85 на сто от гражданите, каза предишния ден македонският премиер Зоран Заев пред местната телевизия 1ТВ. Според него \"много е важно страните от ЕС и НАТО да изпратят окуражително послание за Македония\".  \nМинистър-председателят изрази съжаление от поведението на президента Георге Иванов, който заяви, че няма да подпише Договора за разрешаване на спора за името с Гърция. \"Правните експерти търсят решение, ако Иванов постъпи по този начин\", каза още Зоран Заев. \nВ понеделник вечерта пък гръцки националисти нападнаха с камъни полицията в Солун, докато тя охраняваше конференция на активисти от управляващата партия СИРИЗА, предаде БНР. Форумът беше посветен на договора за новото име на Македония, сключен от премиерите Алексис Ципрас и Зоран Заев в Преспа. \nНад хиляда души с национални знамена и плакати \"Македония е Гърция\" се опитаха да влезнат в залата на конференцията. Полицията не ги допусна и частите на реда бяха замервани с камъни. В отговор полицаите употребиха сълзотворен газ.   \n \t\n", "date": "2018.06.27", "title": "Президентът Иванов не подписа за името  "}
{"url": "http://www.duma.bg/node/169843", "text": "До 8 юли 47 600 учители от цялата страна ще оценяват пригодността на проектите на учебници и учебни комплекти за III клас, на учебници за VII и IX клас, на учебни комплекти по чужд език, както и на учебници по испански и италиански език за V клас. Предложените проекти за III клас са 60, за VII - 92, а за IX клас - 79. Издателствата са внесли за оценка още 44 проекта на учебници по чужд език по нива А1 и B1 и четири за V клас. Учителите, които преподават по съответните предмети, трябва да оценят пригодността им за прилагане в клас, като поставят оценка \"Приложим\" или \"Неприложим\". Оценяването се извършва във всяко училище, а до 9 юли преподавателите трябва да предадат на директорите картите за оценяване. Резултатите трябва да бъдат обобщени на училищно ниво и да бъдат предоставени на регионалните управления на образованието. В средата на юли общите оценки за пригодност от цялата страна ще бъдат обявени пред вносителите на проектите. \nУчебниците и учебните комплекти, които са получили обща оценка \"Приложим в практиката\", ще бъдат одобрени от Министерството на образованието и науката и техният списък ще бъде публикуван в интернет.   \n \t\n", "date": "2018.06.27", "title": " 47 600 учители оценяват 280 нови учебници "}
{"url": "http://www.duma.bg/node/169844", "text": "13 мигранти и турски каналджия са обвинени за опит да излязат през северната ни граница при Силистра, съобщиха вчера от Районната прокуратура в града. Нарушителите са заловени в ремарке на ТИР на 24 юни на ГКПП \"Силистра\" - \"Остров шосе\". В камиона, управляван от турския шофьор Х.Й., са открити 14 граждани на Ирак и Иран. В групата имало жена и непълнолетно момиче. \nСлед образуване на бързите производства и привличането на чуждите граждани като обвиняеми те са били настанени в мигрантски център. Срещу турския шофьор Х. Й. е образувано досъдебно производство за каналджийство. За такова престъпление наказанието е лишаване от свобода от 1 до 6 години и глоба от 5000 до 20 000 лв. Шофьорът е задържан за срок до 72 часа с постановление на Районната прокуратура в Силистра, след което ще иска постоянен арест. Нелегалните мигранти пък са заплашени със затвор у нас до 5 години и с глоба от 100 до 300 лв. \n    \n \t\n", "date": "2018.06.27", "title": "Заловиха 13 мигранти и турски каналджия в Силистра"}
{"url": "http://www.duma.bg/node/169845", "text": "Млад мъж, задържан за 24 часа в ареста на Трето РПУ в Пловдив за притежание на наркотици, успя да избяга вчера сутринта. Арестантът е скочил от прозореца на санитарното помещение. \nПреди години от същото полицейско управление пак имаше успешно бягство на арестант, а през април тази година затворник, който работеше на външен обект, се укри и не се прибра в затвора, след което бе обявен за издирване и открит няколко дни по-късно.  \nНяколко екипа на полицията издирваха избягалия. \n    \n \t\n", "date": "2018.06.27", "title": "Арестант избяга от Трето РПУ в Пловдив"}
{"url": "http://www.duma.bg/node/169846", "text": "Епизод от предаването \"Часът на Милен Цветков\" изненадващо падна от ефира на Нова телевизия в последния момент късно в понеделник вечер. Вместо предвидените кадри медията завъртя старо издание на авторското шоу. Наблюдателите веднага заподозряха цензура, тъй като анонсът за предаването обещаваше след полунощ Цветков и гостите му да отговорят на въпроса \"Какво накара премиера Борисов да се възмути от фалшивата новина, че е станал собственик на гръцки остров?\". \n\"Планираният епизод от 25 юни 2018 г. на \"Часът на Милен Цветков\", късното шоу на Нова, не бе излъчен, защото не отговаря на стандартите на телевизията за обективност, истинност и баланс на гледните точки във всички предавания\", гласи лаконичното обяснение, което медията даде след завихрилия се скандал. От телевизията уверяват, че ще отстояват \"редакционната си независимост, съобразена със закона, етичните и морални норми, и добрите професионални практики\".  \nИсторията с гръцкия остров на Бойко Борисов се завъртя в неделя. Тогава при посещението си в Брюксел премиерът отдели специално време, за да опровергае появила се информация в жълт сайт, че си е купил остров. \"Просто нещастни, долни лъжци жълти! Мръсници! 100 души да му повярват на това! Има в гръцка преса, а ни остров, ни гявол... лъжа! Лъжа след лъжа! Жалки, нещастни, долни лъжци мръсни!\", разбесня се той за изненада на всички. \nЖурналистът Мирослав Иванов, който пише за сайта \"Студио Трансмедия\", обяви в социалните медии, че бил поканен да коментира темата, но отказал поради друг ангажимент. След това видял, че дискусия по темата изобщо не е излъчена. В сайта е публикуван материал, в който се разсъждава за фалшивата новина, приписваща на Борисов гръцки остров. \"Тирадата, която премиерът сега изсипа, говори, че в случая с острова Борисов вижда по-голяма заплаха за себе си. Има само два варианта. Или новината е истинска, а разпространяването й е вбесило Борисов. Или пък премиерът има голям проблем в оценката на фалшивите новини. И двата варианта са доста страшни\", завършва текстът.   \n \t\n", "date": "2018.06.27", "title": "Нова тв свали предаване на Милен Цветков  "}
{"url": "http://www.duma.bg/node/169830", "text": "Министерството на здравеопазването обяви конкурси за управление на 4 болници за рехабилитация. \nКонкурсът за управител на Специализираната болница за продължително лечение и рехабилитация на пневмофтизиатрични заболявания \"Св. Петка Българска\" във Велинград ще се проведе на 4 септември. Седмица по-късно ще се избира новият шеф на Националната специализирана болница за физикална терапия и рехабилитация в София. На 17 септември ще избират ръководител на специализираната болница за рехабилитация \"Тузлата\" в Балчик, а на следващия ден на \"Бургаски минерални бани\". \nКандидатите трябва да са магистри по медицина или дентална медицина и квалификация по здравен мениджмънт или да са магистри по икономика и управление. Кандидатите, завършили медицина, трябва да имат и специалност, става ясно от съобщенията на МЗ. Изисква се и поне 5 години стаж като лекар, зъболекар или икономист.      \n \t\n", "date": "2018.06.27", "title": "Здравното министерство търси шефове на санаториуми"}
{"url": "http://www.duma.bg/node/169834", "text": "Екип на община Казанлък започна дейности по обезопасяване на сградата на Народно читалище \"Светлина\" в град Шипка. След затварянето на сградата ще бъде инсталирано видеонаблюдение и тя ще бъде охранявана със СОТ, съобщи кметът на Шипка Василка Панайотова. \nПредстои на редовна сесия на Общинския съвет на Казанлък кметът Галина Стоянова да внесе предложение за промяна статута на сградата и от частна общинска читалищната сграда да стане отново публична общинска собственост. \nЧиталището в град Шипка се руши от 30 години, а преди няколко дни снимки в социалните мрежи събудиха интереса към съдбата на красивата фасада. \n    \n \t\n", "date": "2018.06.27", "title": "Започна обезопасяването на читалището в Шипка"}
{"url": "http://www.duma.bg/node/169835", "text": "Първите три точки с доклади от дневния ред на предстоящата сесия на Столичния общински съвет в четвъртък, внесени от кмета Йорданка Фандъкова, трябва да бъдат отложени и напълно преработени. За това настоява лидерът на БСП - София и председател на групата на социалистите в СОС Калоян Паргов. Става въпрос за докладите, свързани с Плана за действие за устойчиво енергийно развитие на Столична община 2012-2020 г., Плана за действие по енергийна ефективност и Програмата за насърчаване използването на енергия на възобновяеми източници и биогорива. \nСпоред Паргов не са спазени изисквания на Закона за енергийната ефективност и други документи. Липсват верни анализи и прогнози, бобщени данни от енергийни обследвания, изпълнени мерки за енергийна ефективност, реализирани енергийни спестявания и оценки за общински обекти и предприятия, категорични са социалистите. Освен това няма информация за наличните горивни и климатични системи, които са собственост на Столичната община и на общинските дружества. От БСП са категорични, че в документите, предложени от Фандъкона е дадена оскъдна, неактуална и разхвърляна информация.    \n \t\n", "date": "2018.06.27", "title": "БСП иска преработка на планове за енергийно развитие на София"}
{"url": "http://www.duma.bg/node/169836", "text": "Документ с близо 12 хил. подписа за Националната гражданска инициатива 7000 ще бъде внесен от инициативния комитет на 27 юни в Народното събрание. Подписката е учредена на 27 март т.г. от Инициативен комитет на родители на хора с увреждания. Кампанията по събиране на подписи е проведена в над 15 града в цялата страна. През последните три месеца хиляди хора разбраха че запрещението, което действа у нас от 1949 г. насам, инвалидизира много повече от самото увреждане, твърдят организаторите на подписката. \nОт Националната гражданска инициатива \"7000\" цитират данни от национално представително изследване на \"Алфа Рисърч\", според което всеки четвърти българин над 18 г. е в близък или в по-далечен досег с такива хора. Поставените под запрещение не могат да работят, да се женят, да решават къде и с кого да живеят. На практика те не могат да взимат никакви решения за собствения си живот и са обречени на гражданска смърт, обясняват от организацията.  \n\"7000\" се ръководи от Инициативен комитет с председател Кремена Стоянова и членове Ани Андонова, Мария Методиева, Мария Недялкова и Любка Александрова. Подписката се осъществява и със съдействието на Българския център за нестопанско право, Българската асоциация на лица с интелектуални затруднения и Глобалната инициатива в психиатрията.   \n \t\n", "date": "2018.06.27", "title": "12 хил. души са за премахване на запрещението"}
{"url": "http://www.duma.bg/node/169837", "text": "Жителите на велинградските села Абланица, Магерово и Цветино излязоха с ултиматум към правителството. Те настояват за среща с премиера, на която да бъде обсъдено кога и в какви срокове държавата ще изгради път до населените места. \nХората очакват и позиция на общинския кмет Костадин Коев за проблема. Те вече излизаха на протест през март, а сега подготвят нов, докато чакат община Велинград и държавата да се уточнят чия собственост е пътят до Абланица, Магерово и Цветино. Протестиращите са категорични, че няма да отстъпят от своите искания, докато не се срещнат лично с отговорните институции и не получат конкретен отговор на въпроса кога ще имат път. \nОт общината опитват да тушират недоволството, като твърдят, че са разработили проект за изграждането на околовръстен път на Велинград. Трасето ще изкара трафика на тежкотоварните автомобили от централната част на курорта и ще разреши проблема на селата. Необходимите средства за изграждането на пътния участък възлизат на 15-20 млн. лв.   \n \t\n", "date": "2018.06.27", "title": "Три велинградски села подготвят нов протест заради пътищата"}
{"url": "http://www.duma.bg/node/169838", "text": "Вътрешният зам.-министър Стефан Балабанов обяви, че са необходими законови промени, които да позволят на МВР да защитава служебно полицаи при дела срещу тях, свързани с работата им. Според него не бива да се налага униформените сами да си търсят адвокати. Балабанов анонсира идеята докато коментираше скандала между полицаи и роми в Ботевград. В неделя между униформени и жители на махалата в града имаше сблъсък. Тогава изпратени по сигнал за силна музика служители на реда бяха замеряни с камъни и буркани от група роми. Циганите пък твърдят, че униформените са стреляли по тях. От МВР дори разпространиха видео от сблъсъка в доказателство на твърденията си, ромите обаче се оплакват, че записът бил манипулиран. \nВ телевизионно интервю вчера зам.-министърът изрази съжаление, че полицията в Ботевград не е използвала \"сила, помощни средства, гумени куршуми и палки\" при инцидента в ромската махала. Според Балабанов при положение, че е имало неизпълнение на полицейско разпореждане, полицията е имала право да приложи цялата строгост на закона, за да възстанови реда. \"В тази държава има закони. Трябва да спрем с този псевдолиберализъм\", заяви той. Според него повече от 10 минути полицаите са убеждавали ромите да спрат музиката, но след като това не е станало, се опитали да изземат озвучителната техника и тогава били атакувани. \n\"Изричането на неистини от тази етническа група е маниер. Никакви сачми и куршуми не са използвани\", категоричен бе Балабанов, който е зам.-министър от квотата на \"Обединени патриоти\". Той посъветва и да се спре използването на думата роми вместо цигани. \nСлед ексцесията в Ботевград военният министър Красимир Каракачанов защити полицаите и пусна позиция, че \"маргиналите и екстремните субекти, които не желаят да спазват законите на страната ни, ще бъдат поставяни на мястото им с цялата сила и строгост на закона\". \nСлед инцидента в Ботевград вчера бяха арестувани шест души за грубо нарушаване на обществения ред и съпротива срещу полицейски служители. Те са с обвинения в хулиганство, двама от тях за унищожаване и повреждане на полицейски автомобил. Един е с допълнително обвинение за възпрепятстване на орган на властта да изпълни задълженията си по служба. \nМеждувременно стана ясно и кой ще оглави Областната дирекция на МВР в Софийско след като досегашният шеф Георги Григоров бе отстранен, след като издирваният беглец-затворник Владимир Пелов бе убит насред центъра на Ботевград. Постът ще заеме старши комисар Николай Спасов, който е бил зам.-началник на Областната дирекция на МВР във Варна, а през 2016 г. е преместен за директор ма ОДМВР в Добрич.    \n \t\n", "date": "2018.06.27", "title": " МВР шеф съжалява, че полицията не е стреляла при сблъсъците в Ботевград "}
{"url": "http://www.duma.bg/node/169839", "text": "В специална позиция Общинският съвет на БСП в Стара Загора призова лидера на ЗС \"Александър Стамболийски\" Спас Панчев да напусне 44-то Народно събрание. Социалистите са обсъдили поведението на земеделеца и смятат, че той трябва да напусне НС, след като не е част от коалиция \"БСП за България\". Както ДУМА вече писа, Панчев влезе в парламента от старозагорската листа. След него стана бившият образователен зам.-министър Иван Кръстев, който е родом от Стара Загора. \n\"Не желаем волята и вота ни да бъдат подменяни. Не искаме да ни представлява депутат, който предпочете да е извън парламентарната група на левицата\", категорични са членовете на партийния съвет. Те подчертават, че Спас Панчев трябва да се съобрази с избирателите от региона и да отстъпи мястото си в парламента. \nВъпреки призивите да напусне, Панчев избра да остане независим депутат. Другият представител на ЗС \"Александър Стамболийски\" Димитър Георгиев обаче замрази членството си при земеделците и декларира, че остава част от ПГ \"БСП за България\" \n    \n \t\n", "date": "2018.06.27", "title": " Старозагорските социалисти не искат Спас Панчев в НС"}
{"url": "http://www.duma.bg/node/169841", "text": "Премиерът Бойко Борисов пак се оплака, че от БСП му завиждали за успешното европредседателство. \"От първия ден искаха да саботират европредседателството, за тях това беше жизнено важно. Затова и не участваха, не дадоха хора за него\", заяви той в коментар на течащия в парламента вот на недоверие към правителството. Борисов предпочете, вместо да се яви в НС, да присъства на конференция в НДК, посветена на заплатите в ЕС. \nСпоред премиера единственият резонен повод за оставката му би бил евентуален провал на европредседателството, такъв обаче нямало. \"Това си е парламентарна практика, това е записано в конституцията: искат вот - дават вот. Парламентарните групи се защитават. Правят го само, за да покажат още веднъж, че ги е яд, че европредседателството е успешно. Иначе не мога да си обясня да ми се тълкуват думите по този начин от г-жа Нинова, че съм признал, че границата не се пази добре. Още от управлението на БСП, когато дойде бежанската вълна, завари ни след това и нас, и тях неподготвени\", каза Борисов. Той отново се похвали с 200 км гранични огради, командирована полиция и армия, промени в закони, дарени джипове от англичаните и извоювани 150 млн. евро от ЕК за границата. \nКато своя заслуга Борисов си приписа и споразумението между ЕС и Турция. \"И сега в Брюксел всички ни даваха не само висока оценка, а ни благодариха за усилията, които България, не Бойко, а България полага. Така че вотът си е вот, той си върви\", коментира Борисов.     \n \t\n", "date": "2018.06.27", "title": "Борисов пак се оплака, че опозицията му завижда"}
{"url": "http://www.duma.bg/node/169840", "text": "Министърът на финансите Владислав Горанов призна за пробив в Българската интегрирана митническа информационна систeма (БИМИС). Това стана вчера по време на дебатите по вота на недоверие, когато двамата с Корнелия Нинова влязоха в спор за Българската акцизна централизирана информационна система (БАЦИС). Лидерът на БСП припомни, че от Европейската служба за измами ОЛАФ са потвърдили предупрежденията на социалистите за пробив в системата. Помните ли как се нахвърлихте върху нас за системата БАЦИС, попита тя управляващите. \nЛидерът на БСП се позова на думи от главния прокурор Сотир Цацаров, който призна, че БАЦИС позволява манипулиране. \"Кой въведе тази система. ГЕРБ. Поне по тази тема поемете отговорността, която заметохте на предишния вот\", настоя Нинова. \nГоранов, който беше напуснал пленарната зала, се върна, за да заяви от парламентарната трибуна: \"Много спекулации се коментираха по темата с митническите информационни системи, но дебатите не стигнаха дотам, че да разбере г-жа Нинова, че системата БАЦИС няма нищо общо със системата БИМИС, за която ОЛАФ говори\". \nНинова репликира, че Горанов в яда си не е усетил какво е направил. \"Току-що призна, че и БИМИС също е пробита. Вече има две пробити системи\", констатира тя.  \n    \n \t\n", "date": "2018.06.27", "title": "Горанов се изпусна за пробив и във втора митническата система"}
{"url": "http://www.duma.bg/node/169842", "text": "За първи път в историята на НС, при внесен вот на недоверие, депутати от управляващата партия не взеха думата и не защитиха своето правителство и своя министър-председател. Това заяви в парламента говорителят на ПГ \"БСП за България\" Елена Йончева след дебатите по вота на недоверие за провала на правителството в сектор \"Сигурност\".  \nВялата дискусия беше претупана набързо за около час и 27 минути в отсъствието на премиера Бойко Борисов. Във времето за изказвания депутатите от ГЕРБ не пророниха и дума. Мълчаха и ресорните министри Валентин Радев и Красимир Каракачанов. Това накара Цвета Караянчева да прекрати изказванията и да насрочи гласуването по вота на недоверие за 9 часа в петък. Веднага след края на заседанието управляващи и опозиция решиха да говорят в кулоарите.  \n\"За първи път министър не отговори на фактите, които бяха изнесени от нас. Шокирани сме, че даже лидерът на ПГ на ГЕРБ Цветан Цветанов, не излезе на трибуната, за да отговори на мотивите. Той остана безмълвен пред фактите, които изнесе \"БСП за България\" и не защити своето правителство и своя премиер Бойко Борисов\", подчерта Йончева. Вотът на недоверие мина, защото в пленарната зала нямаше нито един глас от страна на ГЕРБ, който да оспори изнесените от нас факти, категорична бе тя. \nТова, че ГЕРБ не искат или не могат да си защитят правителството, си е тяхна работа, заяви лидерът на БСП Корнелия Нинова. По думите й е нормално някой от управляващите да излезе и да каже вярно ли е това, което се говори или да го оспори. \"Питате нас защо те са говорили в коридорите. Ние няма да носим отговорност за техния стил на кулоарна политика. Г-н Цветанов се оплакал, че г-жа Караянчева не му дала думата. Да й иска оставката, защото тя прекрати дебатите. За този път ли опозицията е виновна, че 20 минути е излагала аргументи и ГЕРБ през цялото време си мълчаха\", обърна се към медиите Нинова. \nВнесохме вот на недоверие за политиката по сигурността, защото правителството не може да изпълни конституционното си задължение да осигури обществения ред и националната сигурност на страната, обясни Нинова в началото на дебатите, представяйки от парламентарната трибуна мотивите за исканата оставка на кабинета. \"Правителството на Борисов не може да гарантира сигурност в домовете на хората от кражби, убийства по улиците от избягали затворници. Самото правителство не може да гарантира сигурност от министрите, които се обвиняват взаимно в извършване на престъпления. Време е народът да я въздаде по единствения законен начин - с волята и гласа си на предсрочни избори. Време е народът да въздаде справедливост по единствения законен начин - с волята и гласа си на предсрочни избори\", категорична бе Нинова. (Пълният текст на изказването й на стр. 11). \nСоциалистите илюстрираха мотивите си като пуснаха в пленарната зала мултимедия с изказване на премиера, в което той признава, че не сме се справили с недопускането на мигранти в Европа. Ппарламентарният шеф Цвета Караянчева се ядоса, че от БСП не я уведомили, че ще използват карди. \"Махнете тази мултимедия. Това не е прожекционна зала!\", развика се тя и спря кадрите. Виждала съм да налагате цензура на опозицията, но не и да наложите цензура на премиера, отвърна с усмивка Нинова. \n ДПС ще подкрепи вота на недоверие, защото държавата ерозира, а те не могат да стоят равнодушни към това, подкрепи я Карадайъ. \"Този вот няма да успее, твърдят тези, за които това е само аритметика, пренебрегвайки мощния демократичен инструмент. Защо ДПС ще подкрепи този вот? Защото не можем да стоим безучастни, когато държавното управление разчита на хаоса, когато демокрацията е в опасност. Когато става въпрос за националната сигурност, тогава не можем да бъдем равнодушни, трябва да реагираме\", изложи аргументите на партията си Карадайъ.     \n \t\n", "date": "2018.06.27", "title": " ГЕРБ се скатаха от дебатите по вота на недоверие  "}
{"url": "http://www.duma.bg/node/169833", "text": "Със сегашното темпо на развитие източноевропейските страни ще настигнат западните след около 200 години, заяви президентът на КТ \"Подкрепа\" Димитър Манолов, позовавайки се на изследвания, предаде БТА. Той участва в работата на международна конференция, организирана от Европейската конфедерация на профсъюзите с подкрепата на българските синдикати, с която беше дадено начало на Алианса за сближаване на заплатите в Европа. \nСредната заплата в България преди облагане с данъци е 542 евро а в Дания - 5191 евро, или близо 10 пъти по-висока, обяви президентът на КНСБ Пламен Димитров. По думите му, ако се изчистят данъчните различия и се отчитат ценовите, разликата от 10 пъти спада на около три, но продължава да е висока. ДУМА припомня становището на синдиката, че българите получават по-малко от това, което произвеждат, макар че през последните години компенсацията на труда расте. Според Димитров в момента в България има икономическа възможност заплащането да стигне до 60% от средноевропейското през паритетна (равностйна) покупателна способност до 4 години. Това според него е психологическата граница, в която гражданин на Европа се чувства част от общността. \nСиндикалистите от европейската конфедерация на профсъюзите и от българските синдикати бяха категорични, че в рамките на огромната европейска общност всички хора заслужават да живеят по достоен начин и дисбалансите в заплащането могат да доведат до огромни щети в Евросъюза, затова са необходими мерки за преодоляването им. \nСпоред зам.-социалния министър Зорница Русинова в България минималната и средната заплата са най-ниските в Европа, но трябва да се отчете значителният им ръст през последните години - над 43% на минималната и средно 12% на средната заплата. По думите й темата за по-високите доходи е важна, за да не напускат страната младите и умните хора. \nНа форума беше отчетено, че заплатите в ИТ сектора у нас не изостават от средноевропейските, дори сме и страната с равно заплащане между мъже и жени в този сектор. Разликите са големи в сферите на услугите и търговията. Димитров цитира данни, според които в Германия индустрията генерира 74 хил. евро на работник годишно, а разходите за персонал за един човек са 55 хил. евро, докато в България при 11 400 евро производителност на работник разходите за един човек са 5700 евро на година. Това е секторът със сериозни разминавания в заплащането, допълни той.     \n \t\n", "date": "2018.06.27", "title": "След 200 години стигаме заплатите на Запада"}
{"url": "http://www.duma.bg/node/169829", "text": "До края на юли си поставяме срок да бъдем готови с изготвянето на Закона за хората с увреждания, който да включва и личната помощ, съобщи министърът на труда и социалната политика Бисер Петков пред журналисти. Сутринта имах среща с представители на майките, на която обсъждахме възможни действия за решаване на проблема, като разговорът беше основно върху темата за личната помощ, която те искат да бъде регламентирана със самостоятелен закон, заяви Петков. Той припомни, че това предложение не беше подкрепено миналия вторник от Националния съвет за интеграция на хората с увреждания. Тогава Петков предложи да продължи работата в законово регламентиране на тази лична помощ в двата проектозакона, които МТСП подготвя - за интеграция на хората с увреждания и за социалните услуги. \nДУМА припомня, че БСП настоява социалните закони да влязат в пленарна зала до края на юли, а депутатите да не излизат в отпуск.   \n \t\n", "date": "2018.06.27", "title": "Законът за хората с увреждания ще е готов до месец"}
{"url": "http://www.duma.bg/node/169832", "text": "Подуправителят на НЗОК д-р Йорданка Пенкова е временно изпълняващ длъжността управител. Това реши Надзорният съвет на заседанието си в понеделник, след като на 20 юни депутатите прекратиха предсрочно мандата на проф. д-р Камен Плочев като управител на НЗОК. За избор на нов шеф депутатите имат месец.  \nВ края на февруари Плочев постъпи в болница, след като здравният министър Кирил Ананиев поиска оставката му като управител с аргумента, че Плочев не е информирал Надзорния съвет на НЗОК и министъра за писмото, с което поиска от Народното събрание актуализация на бюджета й заради 271 млн. лв. задължения към чужди осигурителни фондове.  \nПроф. Плочев бе избран за управител на НЗОК на 28 юли м.г. единодушно от 205 народни представители и 1 \"въздържал се\". Той продължи мандата на д-р Глинка Комитов, който напусна поста \"по лични причини\" на 30 юни 2017 г.    \n \t\n", "date": "2018.06.27", "title": "Йорданка Пенкова временно оглави Здравната каса"}
{"url": "http://www.duma.bg/node/169831", "text": "Общинската МБАЛ \"Д-р Стойчо Христов\" в Севлиево е поредната болница, осъдила НЗОК за неизплатена надлимитна дейност. Състав на Апелативния съд във Велико Търново потвърди решението на Окръжния в Габрово, осъждащо НЗОК да плати на болницата 80 161 лв. - стойността на извършено лечение на пациенти по клинични пътеки за май 2015 г., ведно със законната лихва и 9886,44 лв. разноски по делото. \nВ мотивите на съда се сочи, че в процесния период с различни решения на НС на НЗОК месечната стойност за дейностите е променяна няколко пъти - на 5 май 2015 г. се намалява на 200 615 лв., на 18 май става 204 786 лв., на 28 май е 196 613 лв., а на 9 юни - 208 385 лв. При това непрекъснато променяне на стойността на болничната медицинска помощ за май, и то след като месецът е започнал и медицински дейности се извършват, няма как ищецът да е бил наясно какъв е лимитът за дейността през май.  \nКато аргумент е посочено и решението на АССГ, потвърдено от ВАС, че Надзорният съвет няма материална компетентност да приема месечни лимити. \nСъдът отхвърля и искането на НЗОК за връщане на платената от нея държавна такса по въззивната жалба. НЗОК не е държавно учреждение, поради което не е освободена от заплащане на държавна такса. Ето защо искането за връщане на държавната такса следва да се остави без уважение. \nПреди дни и областната болница в Пазарджик осъди касата да й плати надлимитната дейност за март 2015 г. за 113 735 лв. плюс съдебните разноски за 8499,40 лв.      \n \t\n", "date": "2018.06.27", "title": "И севлиевска болница осъди НЗОК "}
