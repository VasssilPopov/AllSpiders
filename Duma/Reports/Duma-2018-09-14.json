{"url": "http://www.duma.bg/node/175175", "text": "Очакваме добра реколта от грозде тази година, с добра захарност, съобщи вчера министърът на земеделието Румен Порожанов. Между 150 и 160 хил. тона грозде ще бъде прибрано за винопроизводство. Други 100 хил. тона  стандартно се ползват за ракия. От 50 - 60 хил. тона се приготвя оцет, каза Порожанов, цитиран от МЗХГ. Той поясни, че  у нас се отглеждат близо 600 хил. дка лозя, като 55% от тях са червени, а 45% са бели и към тях спадат десертните сортове. Цените,  на които се изкупува  гроздето, са между  60 и 80 стотинки. \nНе можем да разширяваме масивите от гледна точка на ограниченията в рамките на Европейския съюз,  защото България има квота за лозята и опции до 1% увеличение на година, каза той. В новата лозарска  програма по настояване на бранша е включена и мярката за съфинансиране на застрахователните премии.   \n \t\n", "date": "2018.09.14", "title": "Очакват добро качество на гроздето"}
{"url": "http://www.duma.bg/node/175178", "text": "Годишната инфлация остана за втори пореден месец на най-високо ниво от началото на 2013 година, показват данни на Националния статистически институт (НСИ). Индексът на потребителските цени се е  повишил през август с 0,1% спрямо юли, когато нарасна с цели 0,7 % сто. На годишна база обаче статистиката отчита, че поскъпването на живота за втори пореден месец е 3,5%, което е най-високо ниво от февруари 2013 година насам.                                            През август цените на хранителните продукти и на безалкохолните напитки останаха на равнището от предходния месец, докато цените на алкохолните напитки и на тютюневите изделия отчетоха повишение с 0,1%, а цените на облеклото и обувките - намалени с цели 3,8 на сто. \n Цените на жилища, вода, електроенергия, газ и други горива се увеличиха с 0,4%, тези за здравеопазване - с 0,1%, и за съобщения - с 0,3%, докато цените на транспорта се увеличиха с 0,6 на сто. Най-драстично за месеца са поскъпнали автомобилните застраховки - с 20,5%. Цените на международните полети са се увеличили с 8,4%, на туристическите пакети - с 1,1%, а хотелските услуги - с 2,6%. Спрямо август 2017 г. най-голямо е увеличението на цените на транспортните услуги - с 9%, и в ресторантите и хотелите - с 6%. Храните поскъпват с 2,9%, алкохолът и цигарите - с 3,5%, режийните разноски - с 4,8%. За година поевтиняват единствено дрехите и обувките - с 1,5%. Горивата и смазочните материали за лични превозни средства поскъпват с 15,6% през август на годишна база, показват данните на НСИ. \nОт няколко месеца насам инфлацията при горивата се ускорява, като така афектира с все по-голяма сила индексът за общото ценово равнище в страната. Поскъпването в транспорта например е 9% през август спрямо 2017 г., сочат данните на НСИ. Първоизточникът е петролът, който се търгува на международните пазари на цени, значително над миналогодишните. Така например в сряда нивото на петрола брент беше 80 долара за барел, докато през същия период на 2017 г. цената беше около 55 долара за барел. \nДинамиката се отразява и в цените на горивата - твърдите поскъпват с 9,8% на годишна база през август, а тези за лични превозни средства отбелязват повишение от 15,6% спрямо същия период на 2017 г. Успоредно с това българският енергиен регулатор взе решение да увеличи цените на природния газ и парното от 1 юли, което е видимо и в статистиката. Природният газ поскъпва с над 7% през юли и август на годишна база, а топлоенергията - с 6,8% през същия период. От края на миналата година инфлацията при услугите постепенно се ускорява, като през август достига 4% на годишна база.   \n \t\n", "date": "2018.09.14", "title": "Рекордна инфлация от 2013 г. насам"}
{"url": "http://www.duma.bg/node/175176", "text": "Има предпоставки цената на хляба да се увеличи. Влияние оказва увеличението на цената на природния газ и електричеството. Това е казал министърът на земеделието и храните Румен Порожанов в село Могилово, цитиран от БНТ. \"Темата за цената на хляба е наистина чувствителна. В момента имаме едни достигнати нива на пшеницата, които са близо 350 лв. на килограм, при стартиране на кампанията от около 250-295 лв., което е увеличение от близо 20%. Има реални предпоставки в рамките на производството на хляба да се увеличава цената\", заяви Порожанов. Той ще се срещне и с финансовия министър Владислав Горанов, за да дискутират ДДС за хляба. \nПорожанов коментира, че през последните години консумацията на хляб у нас е спаднала от 109 кг на човек от населението на осемдесет и няколко килограма на човек. \"Започнал съм разговори с веригите. Ще предложа на премиера, след като направя индивидуалните срещи, да направим и при него среща именно по цените на хляба\", добави министърът. \n    \n \t\n", "date": "2018.09.14", "title": "Порожанов потвърди, че хлябът ще поскъпне"}
{"url": "http://www.duma.bg/node/175156", "text": "\"Дер Щандарт\" Цяло лято вицепремиерът Валери Симеонов измерваше децибели по Черноморието, бореше се срещу шума, идващ от дискотеката на октрито \"Какао Бийч\", изучаваше данните от кадастъра и между другото даде на прокурор своята колежка - министърката на туризма Николина Ангелкова. Така започва репортаж на австрийския \"Дер Щандарт\" за българския летен сезон, който вече е към края си. \nСамият Симеонов накрая обяви победата си срещу \"Какао бийч\", пишат авторите на публикацията Маркус Бернат и Софи Цветкова. Те наричат дискотеката на открито в курорта Слънчев бряг \"епицентърът на българския летен туризъм\" и припомнят, че впоследствие тя трябваше да затвори - както и много други по-малко известни заведения в района. Малко по-късно обаче \"Какао бийч\" отново отвори врати, защото реши да се придържа към правилата за позволените нива на шума. В тази връзка Симеонов обяви, че законите са валидни за всички в България. \nПлажовете по Черноморието са нещо като \"last frontier\" (последна граница) на печалбата и на добрия вкус в България - там се изнасят последните битки за пари и свобода: дивият капитализъм срещу дивите къмпингуващи, алкохолните туристи срещу министри, изпаднали в опиянение от собствената си власт. В този смисъл 2018-та беше тежък сезон, коментира \"Дер Щандарт\". \nПо-нататък в публикацията се посочва, че българското крайбрежие е дълго 380 километра, осеяни с тарелки от пържени картофи и бирени бутилки, купонджии и бетон. Тази плажна \"магистрала\" е прекъсната на места от защитени територии, които трябва да бъдат опазени - от изкусни строителни предприемачи. \nМеждувременно обвиненията на Валери Симеонов срещу министърката на туризма се изпариха във въздуха, пише австрийското издание. И посочва, че и Николина Ангелкова се е задействала: министърката наложи тлъсти глоби на ресторанти, позволили си да асфалтират плажната ивица, превръщайки я в паркинг за клиентите си. Сред глобените има и концесионери на плажове, работещи без спасители, или собственици на капанчета, открити директно върху дюните. Между 25 хиляди евро и половин милион евро прибира държавата годишно от плажните концесии - в зависимост от големината и мястото на плажа. \nПо българското Черноморие са останали и неколцина диви плажове. Различни граждански инициативи се борят за тях от години. Един от тези плажове е Иракли, северно от Несебър. През пролетта в единия му край се появиха нови бунгала. Съдът обаче отхвърли подадената жалба, макар Иракли да е част от защитените територии \"Натура 2000\", за чието опазване страните членки получават пари от ЕС, се припомня в публикацията. \nСезонът на българското Черноморие е кратък - от средата на юни до началото на септември. За тези почти 12 седмици мнозина изкарват пари, които им стигат за цялата година. Това обяснява и защо много хотели и барове се борят със зъби и нокти за всеки метър земя край плажа. България продължава да е най-бедната страна в ЕС. Но пo на север - към Варна и границата с Румъния, където се появиха и първите затворени комплекси с игрища за голф, предназначени за по-богатите туристи, това не се усеща чак толкова. А спокойните плажове в Крапец и Шабла привличат много румънци, които на свой ред бягат от бетонните постройки по тяхното Черноморие. \nИ там, на север, има любители на дивото къмпингуване. А това все повече дразни онези, които искат да печелят от туристите. \"Хората от къмпинга твърдят, че били природозащитници. Но къде отива боклукът, който те произвеждат? Общината сама трябва да се оправя с това\", възмущава се собственикът на малка къща за гости в Крапец. \nТук се сблъскват два различни свята. Някои от любителите на дивата природа виждат в новите правила и такси, въведени по някои от плажовете, предвестник на предстоящото застрояване и на север - подобно на южното българско Черноморие. Репортажът завършва с думите на 45-годишна жителка на Добрич, любителка на свободното къмпингуване: \"Би трябвало да ни оставят повече свободи, защото те са онези, които замърсяват нещо. Замърсяват душите ни.\"    \n \t\n", "date": "2018.09.14", "title": "Дивият капитализъм срещу дивите къмпингуващи"}
{"url": "http://www.duma.bg/node/175157", "text": "Да няма анонимни акционери във фирмите - това предвиждат промени в Търговския закон, приети от парламента. С текстовете се отменят акциите на приносител, които трябва да се заменят с поименни. Промяната се прави, за да се идентифицира собственикът, защото с тези на приносител смяната на собственик била много лесна, а в Търговския регистър липсва информация за това кой упражнява властта с тях, е посочено в мотивите. \nСлед влизането в сила на закона дружествата ще имат 9 месеца, за да изменят уставите си и да заменят акциите само с поименни. Компаниите ще трябва да водят и книги за акционерите и да ги предоставят в Търговския регистър. Агенцията по вписванията ще изпрати на прокуратурата списък с дружествата, които не са изпълнили изискванията след 9-месечния срок.   \n \t\n", "date": "2018.09.14", "title": "Парламентът забрани анонимните акции "}
{"url": "http://www.duma.bg/node/175177", "text": "С окончателни промени в Закона за пътищата депутатите решиха винетните такси да бъдат годишна, тримесечна, месечна, седмична и уикенд. В момента за леките автомобили не съществува уикенд, както и дневна винетка. Последната обаче съществува за товарни автомобили. Винетките ще бъдат електронни и ще важат от деня, посочен като начална дата при заплащането им. Минималната пътна такса, която се дължи за ползване на платената пътна мрежа, е тази за уикенд винетка. \nВинетките ще се плащат след деклариране на регистрационния номер на превозното средство и ще важат само за него. В случай на прехвърляне на собствеността на превозното средство винетката ще запазва валидността си. На винетката ще бъдат регистрационният номер на пътното превозно средство, категорията му, датата на плащане и валидността. Винетна такса ще се плаща от автомобили за превоз на пътници и товари, както и от такива с повишена проходимост. Ако към превозното средство има ремарке, и за него ще се заплаща винетна такса. \nС промените в закона се въвежда смесена система за таксуване на различните категории пътни превозни средства и такси на база време и изминато разстояние. Размерът на таксите за преминаване по платената пътна мрежа ще се определя по предложение на регионалния министър и на министъра на финансите. Такси няма да заплащат превозните средства на МВР, ДАНС, неотложната медицинска помощ и на въоръжените сили. \nАгенция \"Пътна инфраструктура\" ще поддържа електронна система за събирането на пътните такси. Ще бъде създадена възможност таксите да се заплащат по електронен и банков път, както и в брой на пунктове за продажба. Агенцията ще определи къде да са разположени терминалите за самотаксуване. Такива трябва да се разкрият поне на граничните пунктове или в близост до тях, както и в областните градове.   \n \t\n", "date": "2018.09.14", "title": "Депутатите приеха да има и уикенд винетка"}
{"url": "http://www.duma.bg/node/175159", "text": "В Българската агенция за инвестиции (БАИ) не знаят колко фирми са се махнали от България. Това става ясно от отговор от БАИ на въпроси от investor.bg. От БАИ не разполагат с информация за дружества, взели решение да прекратят дейността си в страната, става ясно от отговора. От години управляващите се хвалят, че България е чудесна дестинация за инвестиции. Чуждите вложения обаче все повече заобикалят страната ни, а делът им у нас като процент от БВП все повече намалява и е под 2 на сто. \nОт investor.bg се фокусират върху инвеститорите клас \"А\", тъй като при тях праговете за издаване на сертификат са най-високи и получават най-солидни държавни преференции. В общия случай необходимата инвестиция за клас \"А\" е 10 млн. лв., като има и някои изключения. Същото важи и за броя разкрити работни места - между 25 и 150 нови работни места в зависимост от съответната дейност. \nСпоред данните на БАИ за периода от 2008 до 2018 г. са издадени 132 бр. сертификати за клас \"А\" на обща стойност близо 8 млрд. лв. и са разкрити приблизително 23 хил. работни места. От всички 132 компании, получили сертификати, обаче само 31 са разширили дейността си в страната. Към края на август на територията на България оперират 107 големи инвеститори. \nПреди близо два месеца проучване на атрактивността за инвеститорите, проведено от консултантската компания Ernst&Young за 2017, показа, че България се нарежда на 29-о място по проекти от преки чужди инвестиции от общо 51 европейски страни. От документа става ясно още, че през миналата година в България са инвестирани чужди капитали в 33 проекта (общо, не само клас \"А\"), което е с три по-малко спрямо 2016 г. и 17 по-малко спрямо 2015 г. Създадените работни места намаляват с близо една трета - до 2739.   \n \t\n", "date": "2018.09.14", "title": "БАИ не знае колко фирми са напуснали България"}
{"url": "http://www.duma.bg/node/175168", "text": "\nВ Италия например обучението продължава 13 години, училището се сменя задължително поне два пъти, униформи няма, липсва и традицията за организирането на абитуриентски балове. След началния курс, когато децата навършат 11, преминават в средните класове. Тогава школото е друго, както са различни и учителите, и съучениците. Любопитното е, че отново се започва от първи клас. Дори ако иде реч за малко градче, шансовете да сте в една паралелка с досегашната съседка по чин са твърде нищожни. На Ботуша обаче смятат, че тази система на образованието дава възможност на учениците още от ранна възраст да се приспособяват към новите предизвикателства и да не се страхуват от промените. Следва лицей - нещо като познатите ни профилирани гимназии. Както и в България, цялото семейство е ангажирано с решението къде детето да продължи да учи, защото на 14 години е много трудно, практически невъзможно е да се вземе адекватно решение по въпроса. Но държавата явно е на друго мнение и системата е непроменена от десетилетия. \nВъв Франция пък в клас най-много може да ви пишат 20. Така според експерти може най-точно да се отрази нивото на придобитите знания. Когато успехът е събран само в шест оценки (у нас реално са пет - слаб, среден, добър, мн. добър и отличен), преподавателят, дори понякога без да иска, го завишава в полза на фаворитите си и намалява за онези, които не са сред любимците му. Френските родители всеки семестър получават по пощата таблица, в която са нанесени всички изучавани в училището предмети. Посочва се и средният бал, закръглен до стотна, например 14,72. Но с тези числа информацията от своеобразния дневник не се изчерпва. В него има също така данни с оценките на ученика от предходни периоди, за да може да се направи сравнение с динамиката, която бележи в учебния процес, както и да се съпостави успехът на детето с неговите връстници от същия клас. \nЯпонците започват училище през април, а в първи клас се тръгва на 6-7-годишна възраст. В Страната на изгряващото слънце смятат, че пролетта е най-доброто време за нов етап в живота на всеки. Школото се състои от три степени. Началното образование продължава шест години, а основното и средното - по три. Тоест обучението е до ХII клас, но задължителното е до IХ. Интересното е, че цели 94% от децата кандидатстват за Х клас. Японските ученици (и студенти) се смятат за едни от най-заетите и трудолюбиви хора в държавата, тъй като имат толкова много уроци и домашни, че им отделят повече време, отколкото продължава един стандартен работен ден. Годината е разделена на няколко семестъра: първият е от април до юли, вторият - от септември до декември, а третият - от януари до края на март. Всички ваканции, както и уикендите, се използват не за почивка, а за писането на курсови проекти и сериозна подготовка за изпитите, които се полагат на всеки 3-4 месеца. \n\"Учим, докато сме живи. И ще учим, докато не умрем!\" - този слоган може да се види (и чуе) във всяко китайско училище. Трябва да се има предвид, че това не са само красиви думи. В страната с население от почти милиард и половина образованието е сред малкото, а често е и единственият социален асансьор за онези, които искат от живота нещо повече от всекидневна купичка ориз. Програмата на учениците в Поднебесната империя е чудовищна - и от здравословна, и от чисто човешка гледна точка. Събуждат се не по-късно от 5 сутринта и веднага се отдават на самоподготовка. Уроците в школото са от 8 до 16 ч. След това се посвещават на допълнителни занимания - чак до 21 ч. Лятната ваканция започва през август и продължава само един месец, през който децата усилено се подготвят за новата учебна година. \nДоста училища във Великобритания, дори държавните, всъщност са пансиони. Тоест възпитаниците им не само ходят на уроци, но и живеят в тях. Затова почти всички подобни образователни заведения се намират в голямо заградено пространство (по подобие на кампусите), където са разположени самите школа, общежитията и задължителните спортни центрове. В началното училище голямо внимание се отделя на социалната общност, а в средното се залага не само на образованието, но и на възпитанието. Учениците имат също така часове по риторика, придобиват навици за работа с текстове и информации, научават се да правят изказвания пред определена аудитория и да разбират изкуството - както класическото, така и съвременното. Отглеждането на английски джентълмени и лейди е прерогатив на най-елитните учебни заведения, но за умението да се държат адекватно в обществото се следи и в по-обикновени училища. Друг въпрос е как всички тези принципи и намерения кореспондират с реалността: за никого не е тайна, че британските тийнейджъри се смятат за едни от най-арогантните и хулигански настроените в Европа. В същото време всички те са обучени на добри маниери и в нужния момент много бързо \"активизират\" знанията си. \nПреди 30-ина години образователната система във Финландия се е смятала не просто за изоставаща, а изобщо не се е разглеждала като нещо, заслужаващо нечие внимание. Сега обаче школата в страната на хилядите езера са едни от най-ефективните в света. Училището е извън всякаква критика. Дори най-радикално настроените му опоненти признават, че неговото главно предимство се свежда до релаксиращия подход, а големият недостатък е, че... подходът е твърде релаксиращ! Смята се, че тайната на успеха в образованието се крие в комфортната среда, изградена върху всички познати принципи на хуманизма, предполагащи равенство и уважение към всички участници в учебния процес. Но в самата страна не всички изпадат в подобна еуфория. Местните смятат световните дитирамби, възхваляващи финландското училище, за уместни на близо 75%. Основната му цел е задължително всички да се сдобият със средно ниво на знания. И в резултат на тази негласна директива акцент се поставя върху помощта на изоставащите.   \n \t\n", "date": "2018.09.14", "title": "Лабиринтът на образованието, или в дебрите на училищата по света"}
{"url": "http://www.duma.bg/node/175154", "text": "Като малък хип-хоп звездата Криско пропуснал своя първи учебен ден, защото по това време живеел с родителите си в чужбина и започнал по-късно училище. В първите седмици бил аутсайдер, но бързо се сприятелил с всички. \nМузикантите от група \"СкандаУ\" също се върнаха към ученическите си години и споделиха за вълненията си около 15 септември. Най-хубавият спомен на Лъчо от училище е първият учебен ден, за разлика от Тото, който не обичал много да се явява в класната стая, а точно на 14 септември, ден преди началото на учебната година, хванал въшки. \"Остригаха ме като овца и така започна всичко\", шеговито сподели той. \nДара пък помни края на учебната година с много песни и приятели, малко преди така чаканата ваканция. Михаела Маринова била много срамежлива в училище и седяла на последния чин, а сега е една от най-известните изпълнителки на музикалната сцена. Михаела Филева дори подготвила стихотворение за Барби, което изрецитирала пред новите си съученици. Любимият YouTub-ер - Емил Конрад заяви, че една снимка е повече от 100 думи и по тази причина реши да сподели негова фотография, заснета минути преди да поеме по пътя за училище. \nВсички тези и други звезди на България, сред които \"4Magic\", Мария Илиева, Йоана, Ивайло Филипов, Тита, V:rgo и TRF, ще участват в грандиозния финал от турнето на известна марка напитки на 15 септември от 19 ч. на пл. \"Батенберг\" в София.   \n \t\n", "date": "2018.09.14", "title": "Криско пропуснал първия учебен ден"}
{"url": "http://www.duma.bg/node/175153", "text": "Нов повод за национална гордост ни дадоха представителите на България в Световния шампионат по стрийт фитнес, който се проведе тези дни в Москва. След усилена подготовка Цвети Станева стана втора, а Стефан Еротеев завоюва бронзов медал. Двамата 17-годишни спортисти се върнаха в родината, за да вземат участие в още една спортна надпревара - Международен стрийт фитнес турнир, който се провежда за първи път у нас. \nСъбитието е част от World Cup WSWCF и е организирано от SPF Bulgaria, спортен клуб Street Workout Bulgaria и WSWCF. Атрактивната надпревара ще се проведе на 14 и 15 септември на водната сцена на столичния Paradise Center. Публиката ще се наслади на невероятно шоу, посветено на силата, а входът е свободен. \nНай-популярните български спортисти ще направят вълнуващи демонстрации по стрийт фитнес днес от 10 ч., а утре по същото време ще започне самият турнир, който се очаква да продължи до късно вечерта. Участие в битката ще вземат не само най-добрите ни спортисти, но и много атлети от различни европейски държави. Победителят в  надпреварата ще се класира за участие в големия финал в края на годината в Кайро, Египет, и ще спечели специална награда от Goto Jewellery and Diamonds. \n\"Стрийт фитнесът е спортът на обикновените момчета и момичета от квартала. Практикувайки го, те стават популярни сред връстниците си и получават възможност за спортна реализация. Този спорт има и силна социална роля, тъй като държи тийнейджърите далече от пороците на века, далече от алкохола и наркотиците\", сподели председателят на Street Workout Bulgaria Йордан Йовчев.   \n \t\n", "date": "2018.09.14", "title": "Взехме 2 медала на Световния шампионат по стрийт фитнес"}
{"url": "http://www.duma.bg/node/175151", "text": "Шеф Виктор Ангелов до такава степен се амбицира да възвърне доверието към кебапчето, че го издига едва ли не в култ в най-новото си заведение, което отвори врати преди дни в центъра на София. \"Български деликатеси на скара\" е дълго подготвян проект с фокус върху качеството на храната. Атрактивното меню залага само на пресни продукти без консервиращи или подобряващи изкуствени съставки. \n\"Всички в България знаем какво е кебапчето и кое е най-доброто кебапче. Но в последните години като че ли имиджът му пострада от липсата на стандарт, който съществуваше преди и гарантираше високo ниво на приготвяне и поднасяне. В изобилието на небългарския фастфууд (пици, дюнери, бургери) кебапчето остана някак си настрана и това провокира в мен чувство на кулинарен патриотизъм. В новия ми ресторант \"БДС\", ще върнем доверието към българското кебапче!\", заяви шеф Ангелов. \nИменитият кулинар изкушава клиентите на ул. \"Раковски\" 96 със супи, салати, традиционна и модерна скара (бургери), плюс запечени сандвичи, както и няколко вида напитки, включително и специално създадената за марката лимонада.   \n \t\n", "date": "2018.09.14", "title": "Шеф Виктор Ангелов връща доверието към кебапчето"}
{"url": "http://www.duma.bg/node/175152", "text": "Европейският съюз за радио и телевизия обяви, че следващата \"Евровизия\" ще се проведе в Тел Авив на 14, 16 и 18 май 2019 г. В основната сцена на конкурса ще се превърне вторият изложбен павилион \"Ганей Тааруха\", който събира 10 хил. зрители. До него е разположена по-малка зала, където ще бъдат посрещнати представители на пресата и групи за подкрепа на участниците. \n24 страни вече са потвърдили участие в \"Евровизия 2019\", но заявките се приемат до януари. Очаква се също, че в града домакин на конкурса ще пристигнат около 20 хил. туристи. Общинските власти смятат, че благодарение на проявата Тел Авив ще генерира печалба от 100 млн. шекела. \nДвата полуфинала ще се състоят на 14 и 16 май, но представителят на страната победител от миналогодишния конкурс ще излезе на сцената направо във финала на 18 май. Израел получи правото да организира \"Евровизия 2019\", след като Нета Барзилай се класира първа на песенната надпревара в Лисабон т.г. \nБилети за събитието ще бъдат пуснати в продажба през зимата и ще може да се купят по интернет.   \n \t\n", "date": "2018.09.14", "title": "Избраха града домакин на \"Евровизия 2019\""}
{"url": "http://www.duma.bg/node/175120", "text": "Най-новата част от комедийната поредица за обичания таен агент Джони Инглиш ще бъде факт само след няколко дни и за пореден път ще покаже на зрителите, че английският хумор се е превърнал в клише, точно защото е оригинален и неподражаем. \nВ новия трейлър на Джони Инглиш избухва емблематичният Роуън Аткинсън, който пак влиза в ролята на професионален агент, макар и по неволя, оказвайки се последната надежда на тайните служби и на министър-председателя на Великобритания, изигран от неповторимата носителката на \"Оскар\" Ема Томпсън. \nВ центъра на събитията е внезапна кибератака, която разкрива самоличностите на всички агенти под прикритие във Великобритания, освен тази на ненадминатия Джони Инглиш. \"Врял и кипял\" в дебрите на опасните начинания и секретни мисии, абсолютно подготвен по наложени от него самия критерии и с висока оценка на собствените си възможности, най-обичаният агент се впуска в поредното приключение, по-мотивиран от всякога. \nДжони Инглиш ще бъде и в нашите кина от 21 септември.   \n \t\n", "date": "2018.09.14", "title": "Роуън Аткинсън пак е агент по неволя"}
{"url": "http://www.duma.bg/node/175121", "text": "Стрийминг гигантът \"Нетфликс\" откупи правата за създаването на биографичен филм по бестселъра на създателя на \"Найк\" Фил Найт \"Изкуството на победата\", издаван у нас от \"Locus\". Самият Найт ще бъде продуцент на филма заедно с носителя на пет номинации за \"Оскар\" Франк Маршал. Сценарият ще бъде поверен на тандема, увенчан със \"Златен глобус\" и \"Еми\" Скот Алекзандър и Лари Карашевски. \n\"Изкуството на победата\" бе публикувана в САЩ през април 2016 г., а много скоро след това и в България. Вече повече от две години книгата не слиза от списъка с бестселъри на \"Ню Йорк таймс\". Тя проследява личната история на Фил Найт - току-що завършил бизнес училище, той заема 50 долара от баща си, за да основе спортна марка, която впоследствие се превръща в една от най-успешните в бранша. Найт започва с продажба на обувки от багажника на своята кола през 1963 г. и годишна печалба от 8000 долара. След време годишната печалба на компанията му достига сума над 36 млрд. долара. \nАвтобиографията описва хронологията на спадове и възходи на компанията, като един от акцентите е поставен върху взаимоотношенията на Найт с бившия треньор по лека атлетика и съосновател на \"Найк\" Бил Бауърман, уточняват издателите от \"Locus\". \n\"Очаквам с нетърпение да работя с моя приятел, великия Франк Маршал, в пренасянето на личната ми история и тази на \"Найк\" на екрана. Благодарен съм за приема на книгата от публиката и мисля, че можем да разкажем за пътешествието ми и историята на \"Найк\" на още по-голям кръг от хора, сътрудничейки с \"Нетфликс\", казва Фил Найт в специално изявление за медиите. \nСветовноизвестният продуцент Франк Маршал среща легендата Найт по време на снимките на филма от 1985 г. \"Завръщане в бъдещето\". Популярен най-вече с екшън и приключенските си филми (\"Джурасик свят: Рухналото кралство\"), той е създател и на известни драми като \"Пурпурен цвят\" и \"Воля за победа\". Той споделя, че има желание да създаде филм по книгата още от самото й публикуване, и допълва: \"От времето на общата ни работа по \"Завръщане в бъдещето\", а и защото самият аз съм бегач, съм запленен от историята на Фил и създаването на компанията. Това е невероятен разказ за пътя на успеха такъв, какъвто е в действителност, със своите грешки, трудности, жертви и дори късмет. За това как една компания може да расте с правилните хора, отдаденост, вяра в силата на спорта и за една споделена мисия да създадеш марка, която ще промени всичко.\" \nДуото сценаристи е добре познато на зрителите от работата си по биографичните филми \"Ед Ууд\" с Джони Деп и \"Народът срещу Лари Флинт\" с Уди Харелсън, както и скорошната им продукция \"Dolemite Is My Name\". Той разказва историята на комика Руди Рей Мур, в чиято роля се превъплъщава Еди Мърфи, и също се излъчва от \"Нетфликс\".   \n \t\n", "date": "2018.09.14", "title": "\"Нетфликс\" прави филм по биографията на Фил Найт \"Изкуството на победата\""}
{"url": "http://www.duma.bg/node/175158", "text": "Неработещата от три години ТЕЦ \"Варна\", която от година е собственост на семейството на близкия до ДПС бивш транспортен министър Данаил Папазов, вече има нов собственик. С договори от 7 август синът и дъщерята на Папазов са продали на почетния лидер на ДПС Ахмед Доган общо 70% от семейната транспортна компания \"Сигда\", през която беше придобита ТЕЦ \"Варна\", съобщава \"Капитал\". Сделките са сключени в началото на август, но са вписани чак на 4 септември, като вероятно причина за забавянето е сривът на Търговския регистър, посочва изданието. Данаил Папазов не е открит на мобилния си телефон за коментар по темата. \nСамият Доган вече пет години не заема публична длъжност и не подава имуществени декларации, така че няма актуална информация за личното му богатство. По време на политическата си кариера дългогодишният лидер и впоследствие почетен лидер на ДПС Ахмед Доган не е бил никога пряко собственик или управител на фирми. За най-близко до бизнес може да мине полученият от него 1 млн. евро хонорар по проекта \"Цанков камък\", за което беше разследван за недеклариран конфликт на интереси, посочва изданието. \nДанаил Папазов купи централата от ЧЕЗ и я върна към живот благодарение на подаръци от държавата и без реално да произвежда ток. Това стана чрез така наречения студен резерв - мощности, които не работят, но получават пари от държавния Електроенергиен системен оператор (ЕСО), за да стоят в готовност и при необходимост да бъдат активирани.   \n \t\n", "date": "2018.09.14", "title": "Ахмед Доган купи ТЕЦ \"Варна\" "}
{"url": "http://www.duma.bg/node/175124", "text": "Световната суперзвезда Джош Гробан обяви осмия си студиен албум \"Bridges\", който ще излезе на 21 септември чрез \"Reprise Records\". Предварителните поръчки вече започнаха, а заедно с тях изпълнителят пусна и 3 песни, които феновете ще получат с всяка поръчка. Албумът ще бъде наличен и в делукс версия, с две допълнителни бонус песни. Турнето на Джош Гробан ще започне през есента, а специален гост ще бъде Идина Мензел. \nТова е първият албум на Гробан с оригинална музика след 2013 г., записан е в Лос Анджелис, Лондон и Ню Йорк, с няколко продуценти. В него той пее на английски, френски, италиански и испански. Ще има и два вълнуващи дуета. \nПрез юли Гробан беше съводещ на 72-рите ежегодни награди \"Тони\" заедно със Сара Барейлес в Радио сити мюзик хол в Ню Йорк, а тяхното участие бе оценено със суперлативи от медиите и критиката. Артистът наскоро приключи със снимките на новия сериал на \"Нетфликс\" \"The Good Cop\", в който участва заедно с Тони Данца. Първият трейлър вече излезе, а сериалът тръгва на 21 септември. \nПритежавайки един от най-отличителните и разпознаваеми гласове в музиката, 36-годишният жител на Лос Анджелис, певецът, текстописец и актьорът Джош Гробан забавлява фенове от целия свят с мултиплатинените си албуми и DVD-та (с продажби над 30 милиона копия в света), наелектризиращи изпълнения на живо, както и участия в комедийни филми и телевизионни предавания. Има издадени 7 студийни албума. Гробан направи дебюта си на Бродуей и публикува първата си книга с илюстрации, която документира последните две години от живота му там. Като активен филантроп и застъпник на обучението по изкуства, артистът помага за обогатяването на живота на младите хора чрез изкуство, обучение и културно осъзнаване. \nАлбумът \"Bridges\" ще бъде на музикалния пазар у нас от \"Орфей мюзик\", изключителен лицензиант на \"Warner Music International\", научи ДУМА от Ани Костадинова.   \n \t\n", "date": "2018.09.14", "title": "Джош Гробан тръгва на турне с новия си албум"}
{"url": "http://www.duma.bg/node/175122", "text": "Филмът \"На плажа Чезъл\" (2017), една от най-изкусните екранизации по роман, създавани някога, открива четвъртото издание на международния кино-литературен фестивал \"СинеЛибри\", научи ДУМА от организаторите. Грандиозното събитие ще се състои на 10 октомври от 19 ч. в зала 1 на НДК в присъствието на Иън Макюън, автор на романа и съсценарист на филма. Именитият британски творец и общественик, който пристига в България специално за откриването на фестивала, ще бъде удостоен с титлата Доктор хонорис кауза на Софийския университет и с награда \"СинеЛибри\" за цялостен принос към изкуството на литературната адаптация на езика на киното. Шоуто за откриването на фестивала обещава да е зрелищно, съпроводено със специално създадена хореография и видео мапинг. \nСлед тържествената церемония, на която се очаква да присъстват много официални гости, както и видни български и европейски кинотворци, ще бъде излъчена най-новата екранизация по роман на Макюън - \"На плажа Чезъл\". \nВъв филма участват ирландската актриса Сърша Ронан (\"Изкупление\") и Били Хауел (\"Дюнкерк\"), които се превъплъщават в образите на двама влюбени с различен социален произход. Флорънс (Сърша Ронан) е цигуларка от висшата класа, която се привързва към бедния студент Еди (Били Хауел) и двамата сключват брак. Историята проследява техния меден месец на плажа Чезъл. Възхитителният психологически финес, с който романът на Иън Макюън обрисува вътрешния трепет и смущение на двойката, свързани със секса и интимността, е пренесен блестящо на екрана. Режисьор на лентата е известният с успешните си театрални проекти Доминик Кук, а останалите роли са поверени на Емили Уотсън, Ан-Мари Дъф и Самуел Уест. \nЧетвъртото издание на единствения по рода си кино-литературен фестивал \"СинеЛибри\" ще се проведе от 10 до 24 октомври и ще предложи над 300 прожекции, над 40 актуални кинопродукции,  много специални гости, събития и емоции. Тази година фестивалът обръща специално внимание на любовта във всичките й форми и ще се състои под мотото \"Любов между редовете\".   \n \t\n", "date": "2018.09.14", "title": "Иън Макюън открива \"СинеЛибри 2018\""}
{"url": "http://www.duma.bg/node/175126", "text": "Голям симфоничен концерт от програмата на 32-рото издание на Новогодишния музикален фестивал ще се състои на 14 декември в зала 1 на НДК. За първи път от 2002 г. на тази сцена в концерта \"Виртуозите\" ще излезе световноизвестният цигулар Минчо Минчев. Той е един от значимите представители на българското изпълнителско изкуство и емблематичен участник в изданията на фестивала в периода 1987-1990 г. Изкуството на Минчо Минчев е оценявано със суперлативи на четири континента. Свирил е като солист с много от водещите оркестри в света - Кралския филхармоничен оркестър Лондон (RPO), Лондонския симфоничен оркестър, Оркестъра на БиБиСи Лондон, Лондон Моцарт плейърс, Академията Сент Мартин ин дъ филдс, Сент Голдсмит оркестра, Радиооркестъра на Романска Швейцария, Оркестъра на Московското радио и телевизия, Букурещката филхармония \"Джордже Енеску\", Симфоничния оркестър на Амстердам, Дрезденската филхармония и др.  \nРедом до изтъкнатия цигулар на сцената ще застане виртуозният контрабасист Рик Стотийн. Концертът \"Виртуозите\" е повод за първо гостуване в България на младия и вече утвърден на световния концертен подиум Стотийн. Определят Рик като гъвкав музикант и истински майстор на контрабаса, който притежава феноменална техника. Като гост-солист Стотийн свири редовно с Лондонския симфоничен оркестър, Кралския Концертгебау оркестър Амстердам, Камерния оркестър на Европа, Оркестър \"Моцарт\" и Камерния оркестър \"Малер\". \nС този концерт Софийската филхармония гостува на Новогодишния музикален фестивал под диригентството на маестро Емил Табаков. Той е бил музикален директор на фестивала в НДК, оставил своя следа в историята му. Подбраната програма отбелязва важни за музикалния свят годишнини: 150 години от смъртта на Джоакино Росини, 195 г. от смъртта на Джовани Ботезини и 215 г. от рождението на Хектор Берлиоз. \nБилетите се продават на касите на Билетния център в НДК, както и онлайн на tickets.ndk.bg. Цените са от 20, 30, 40, 50, 60, 70 лв. Има и 20 на сто намаление от всеки ценови пояс за ученици, студенти, пенсионери и хора в неравностойно положение.   \n \t\n", "date": "2018.09.14", "title": "Минчо Минчев се завръща на сцената на зала 1 в НДК"}
{"url": "http://www.duma.bg/node/175125", "text": "Неповторимата Шер ще издаде новия си албум \"Dancing Queen\", изпълнен с всички хитове на \"АББА\", на 28 септември през \"Warner Bros. Records\". Предварителните поръчки на записа започнаха, а тези, които се възползват от възможността да си го поръчат по-рано, ще получат веднага интерпретацията на Шер на песента \"Gimme! Gimme! Gimme! (A Man After Midnight)\". \nИконата, носителка на наградите \"Оскар\", \"Еми\" и \"Грами\", се е вдъхновила да запише този албум след впечатляващото си изпълнение в наскоро излезлия хитов филм \"Mamma Mia! Here We Go Again\". \nШер споделя: \"Винаги съм харесвала \"АББА\" и съм гледала оригиналния мюзикъл \"Mamma Mia\" на Бродуей три пъти. След като снимахме \"Mamma Mia! Here We Go Again\", си припомних тези страхотни и вечни химни, които групата е написала, и започнах да си мисля защо да не запиша албум с тяхната музика. Песните бяха по-сложни за изпяване, отколкото си представях, но съм толкова щастлива от начина, по който се получиха. Много съм развълнувана хората да чуят албума.\" \n\"Dancing Queen\" е записан и продуциран в Лондон и Лос Анджелис от дългогодишния сътрудник на Шер Марк Тейлър, който стои зад световния хит на певицата \"Believe\", станал номер 1 в над 50 държави. \nШер ще бъде наградена на 2 декември във Вашингтон с \"Kennedy Center Honor\". Ден по-късно ще се състои премиерата на новия й мюзикъл \"The Cher Show\", на който певицата е и съпродуцент.  \nАлбумът \"Dancing Queen\" ще бъде на музикалния пазар у нас от \"Орфей мюзик\", изключителен лицензиант на \"Warner Music International\", научи ДУМА от Деси Радкова.   \n \t\n", "date": "2018.09.14", "title": "Шер записа хитовете на \"АББА\" "}
{"url": "http://www.duma.bg/node/175127", "text": "Изложба на художника Христо Кралев представя столичната галерия \"Нюанс\" до 23 септември. Пространствата, в които щедрият талант на автора  прави живописните си открития, е лесно да бъдат намерени - той самият ги е обозначил в цикъл за стихиите на земята, водата, огъня и въздуха.  \n\"Стихия на земята\" е миниатюрна по размери, но огромна по смислов обем панорама на оплодотворената от човека планета, където централната фигура е символното начало на сливането между жената и земята - въздействащ прочит на мита за земята-майка, посочва Йото Пацов. \"Стихия на водата\" с жеста на ръцете подсеща за броенето на пари и за поговорката за гергьовския дъжд, в който всяка капка е жълтица,  след като физическата основа на живота е предимно водата. \"Стихия на огъня\" със своя парещ колорит прави предметна връзката, за която говори \"Изумрудната скрижала\" на Хермес Трисмегист за  това, което е Горе и това, което е Долу. \"Стихия на въздуха\" гърми в медните тръби на духовия оркестър, в който полъхът на вятъра и полетът на птицата пораждат усещането за вечно движение и незрима мелодия, допълва Пацов. \nКартините на Христо Кралев показват  двупластовост на човешкото съществувание - епицентърът на творческия акт е сакралното, мистичното, окръжено от битийното. Това е възпяване - на \"Хлябът\", на \"Изгрева\", на \"Извора\", на съня на Луната. Друга тематична група създава усещане за историческа и духовна безкрайност - \"Пълнолуние\", \"Тракийска земя\", \"Спомен за Рая\", \"Жега\", \"Цветница\".   \n \t\n", "date": "2018.09.14", "title": "Живописните стихии на Христо Кралев"}
{"url": "http://www.duma.bg/node/175171", "text": "Вътрешният министър на Германия Хорст Зеехофер обяви, че Италия се е съгласила да вземе обратно мигранти, които са пристигнали на германско-австрийската граница, след като преди това са кандидатствали за получаване на убежище в Италия, съобщава \"Асошиейтед прес\". \nЗеехофер е заявил пред Бундестага (германския парламент), че е било договорено споразумение с Италия, но все още то трябва да бъде официално подписано. \nТой не е дал повече подробности, но преди това е заявявал, че в замяна на това Италия да приема по-ранни кандидати за убежище, Германия ще приеме подобен брой мигранти, спасени в морето. \nГермания вече подписа подобни споразумения с Гърция и Испания.   \n \t\n", "date": "2018.09.14", "title": "Германия се споразумя с Италия за мигрантите"}
{"url": "http://www.duma.bg/node/175143", "text": "Медийните награди „Валя Крушкина – журналистика за хората“ търсят своите лауреати за седми път. В надпреварата, носеща името на покойната знакова журналистка от БНТ, могат да кандидатстват колеги от всички родни медии – те могат да се самономинират или да бъдат предложени от друг. Наградите са част от фонд „Валя Крушкина“ при фондация „Работилница за граждански инициативи“ и отличават журналисти с активна позиция, отстоявана в името на гражданите. В досегашните шест издания на конкурса са номинирани над 350 журналисти с повече от 700 материала. \nКонкурсът ще раздава отличия в шест категории - „Печатна медия\", „Радио\", „Телевизия\", „Онлайн медия\", „Млад журналист\" и „Снимащ журналист\". За участие се попълва формуляр, в който трябва да се опишат мотивите за номинацията. Документът е достъпен на сайта на фондация „Работилница за граждански инициативи“ - frgi.bg. Попълненият формуляр трябва да бъде изпратен до 25 октомври на електронна поща:  . Задължително условие за участие в конкурса е номинираните материали да са авторски и да са публикувани в периода от 11 септември 2017 г. до 11 септември 2018 година. \nПолучените материали ще се оценяват от независимо жури по обективно и нестандартно представяне на конкретен казус, анализ на обществено значим проблем, ясно изразена лична позиция, отстоявана в името на гражданите, обещават организаторите.   \n \t\n", "date": "2018.09.14", "title": "За седми път събират номинации за награда в памет на Валя Крушкина"}
{"url": "http://www.duma.bg/node/175160", "text": "Управителният съвет на БАН предложи на извънредно заседание вчера кандидатурата на Костадин Ганев за временен директор на НИМХ. От БАН са готови да разгледат и кандидатури, предложени от Общото събрание на учените (ОСУ) на НИМХ-БАН. Те обаче трябва да са различни от тази на освободения директор и да са постъпили до 12 часа на 17 септември. Ако такива кандидатури обаче няма, от УС предлагат на председателя на БАН да назначи Ганев за временно изпълняващ длъжността директор на института.  \nОсвен това Управителният съвет ще съдейства, съгласно своите правомощия, за осигуряване на нормална дейност на НИМХ до излизането на Института от структурата на БАН.   \n \t\n", "date": "2018.09.14", "title": "БАН предлага Костадин Ганев за временен директор на НИМХ"}
{"url": "http://www.duma.bg/node/175161", "text": "Четирима футболисти загинаха в тежката катастрофа край село Горна Студена. Инцидентът е станал в полунощ срещу четвъртък. Сблъсъкът е бил между ТИР и лека кола, в която са били младежите. Според полицията камионът е ударил внезапно изскочилото на пътя БМВ, чиито водач не спазил пътната сигнализация и не е спрял на знак \"Стоп\". Колата е открита на около 50 метра след първоначалния удар. Наложило се е смачканият автомобил да бъде разрязан от пристигналите на място пожарникари. \nВсички загинали са играчи на третодивизионния \"Павликени\" - Димитър Кушев, Георги Вълчев, Генчо Стефанов и Ивелин Ивов. Те са на възраст от 19 до 40 години. Автомобилът е собственост на Ивов, който е юноша на \"Етър\". \nПредишния ден \"Павликени\" е играл мач за Купата на Аматьорската футболна лига в Козловец срещу местния \"Земеделец-93\", в който спечели с 3:1. Единия от головете вкарал именно Ивелин Ивов. Община Павликени обяви ден на траур в памет на четиримата футболисти, а близките им ще бъдат подпомогнати финансово.   \n \t\n", "date": "2018.09.14", "title": "Четирима футболисти загинаха при катастрофа"}
{"url": "http://www.duma.bg/node/175144", "text": "Без особени изненади влиза в новия телевизионен сезон Българската национална телевизия. Очакванията за кардинални промени все още не са факт, но все пак промените не липсват. \nНай-видими стъпки за нова посока могат да се видят от новото лого на медията. Както ДУМА вече писа, през юни БНТ обяви конкурс, с който търсеше нов начин за представянето на марката си. Бе обявено, че основното лого на БНТ трябва да бъде съобразено с корпоративната идентичност на телевизията и да символизира обществената й функция, нейните традиции и цели като национална институция и обективен източник на информация. Търсеше се и графичен знак и за БНТ2, БНТ Свят и БНТ HD. От заявката стана ясно, че медията е тръгнала да изпълнява идеите на сравнително новия си генерален директор Константин Каменаров за профилиране на тв каналите си. \nСлед края на конкурса имената си запазиха основният канал БНТ 1 и БНТ 2, който досега бе посветен на регионална програма. Вторият канал на медията обаче се очаква да придобие политематичен профил с културно-образователна насоченост. \nСпортната програма БНТ HD вече ще се казва БНТ 3, а каналът, посветен на българите в чужбина носи името БНТ 4. \nНационалната медия се похвали и с ново предаване в ранните делчини дни. С новия сезон започна и „100% будни“, което е посветено на теми като здравето и стила на живот. Започва в 8,45 ч. след сутрешния блок. Водеща е Мария Андонова, а неин екранен партньор е актьорът Стефан Щерев. Те ще опитат да разчупят комуникацията със зрителите като за това разчитат на профилите на предаването във фейсбук и  инстаграм. „Най-обсъжданите теми в социалните мрежи ще имат своето продължение на екрана, а специалисти и популярни личности ще се включват със свое мнение в дискусиите от студиото. Към темите за здравето и здравословния начин на живот екипът на предаването обещава интересни сюжети за новости и модни тенденции, за човешките взаимоотношения и психологията, истории за успеха на млади и талантливи хора“, анонсира появата си екипът на „100% будни“. Първите епизоди на предаването обаче показаха, че промяната не е толкова кардинална – и водещата, и студиото напомнят на неща, който вече БНТ е предлагала. \n“Денят започва с култура“ вече е преименувано на „Култура.бг“, БНТ остави 0-минутното предаване в ефира си с обещание да показва успехите и проблемите на музиканти, театрали, художници и писатели - въобще на хората, които творят. \nДруга промяна, за която вече ДУМА писа, е и ограничението един водещ да води няколко предавания. Това наложи някои от лицата на медията да ограничат екранните си прояви. \nНа 10 септември БНТ отбеляза с пъстро тържество половинвековния юбилей на знаковото предаване „Панорама“. Много политици, журналисти и знакови лица уважиха празника.   \n \t\n", "date": "2018.09.14", "title": "БНТ заложи на сигурното за новия тв сезон"}
{"url": "http://www.duma.bg/node/175162", "text": "Почти половината от пожарникарите в страната смятат новите пожарни коли за несигурни, показва проучване на Синдикалната федерация на служителите на МВР. В него са участвали близо 150 пожарникари. Повод за проучването са четири инцидента с този модел противопожарни автомобили през последната година и половина у нас. \n48% от участвалите в анкетата пожарникари и водачи на специализираните автомобили са казали, че не се чувстват сигурни при управление и возене в тях. 33% пък са отговорили, че се чувстват сигурни, но по-малко в сравнение с другите автомобили. Едва 8% не се притесняват в новия модел специализирани коли. В проучването някои от пожарникарите споделят, че при скорост около 50 километра в час и заобикаляне на препятствие, без рязко въртене на волана, се изискват сериозни усилия, за да остане автомобилът на пътя.  \nПожарникарите се оплаквали от спирачките и високия център на тежестта, както и от множество други технически проблеми, обясни още председателят на синдиката Валентин Попов. От синдиката са категорични, че ако не получат отговори или исканията им не бъдат изпълнени в разумно време, ще има протести.  \nДУМА припомня, че още през лятото от Синдикалната федерация на служителите в МВР излезе с отворено писмо с въпроси за безопасността на пожарните коли, купени със средства по програма \"Околна среда\". Повод бе инцидент, при който загина пожарникар в района на Куклен. Други двама служители бяха ранени. Това е бил четвъртият инцидент с този модел за 18 месеца.   \n \t\n", "date": "2018.09.14", "title": "Огнеборци се оплакват от опасни пожарни коли"}
{"url": "http://www.duma.bg/node/175195", "text": "Депутатът от \"БСП за България\" Валентин Ламбев дари интерактивна дъска за учениците във великотърновското ОУ \"Бачо Киро\". В навечерието на първия учебен ден той посети училището, където няколко интерактивни дъски вече функционират в класните стаи. Чрез тях децата учат нови знания по увлекателен начин, като учебното съдържание може да бъде съпроводено с нагледни материали, видеоклипове, различни игри и др. На дъската учителят може да покаже презентация или различни файлове от интернет. \nДарената интерактивна бяла дъска позволява до десет потребители да пишат, рисуват и местят обекти върху нея. На дъската може да се \"пише\" с пръст, специална писалка или дори с показалка. Така учебният процес става по-разнообразен и се повишава ефективността на часовете. \nЛамбев подчерта, че част от политическата платформа на БСП е въвеждането на мерки за развитие на училищната среда, стандарти за минимум информационно-технически, лабораторни и спортни средства за всеки ученик. Промяна в делегираните бюджети е следващата стъпка, която да стимулира доброто качество, да осигури развитие на училищата, в т.ч. на малките училища в малките селища, заяви още народният представител.   \n \t\n", "date": "2018.09.14", "title": "Валентин Ламбев дари интерактивна дъска за учениците в ОУ \"Бачо Киро\""}
{"url": "http://www.duma.bg/node/175212", "text": "Когато преди няколко дни писахме, че скандалите в ГЕРБ са на път да станат всекидневни, нямахме представа, че толкова бързо ще се окажем прави. Пълният политически провал на първия опит на Бойко Борисов за по-мащабно обновление на кабинета му е ново, още по-силно свидетелство за отслабването както на личната му власт, така и за все по-оформящия се карикатурен образ на ГЕРБ. \nКакво щеше да се случи, ако президентът Румен Радев бе подписал указа за освобождаването на главния секретар на МВР и парламентът бе гласувал вчера сутринта новите министри? Пак ли Александър Манолев щеше да се оттегли от поста или направо щеше да подаде оставка в първия ден на несъстоялото му се министерстване? Цялото минало на Манолев е описано отдавна, то би трябвало да е известно на Борисов, да се знаят подводните камъни. Но така става, когато дългата ти резервна скамейка се оказва цилиндър, от който на сляпо излиза я заяк, я запъртък. Борисов в кадрово отношение вече се докара до положението на циганина, дето викал: \"Каквото дадеш душа, все е кяр.\" \nВ ГЕРБ са ошашавени от развитието на събитията, но то е напълно логично. Ерозията, подкопава всяка самозабравила се власт така, както болестите разяждат оялия се и разплут организъм. И финалът ще бъде същият.   \n \t\n", "date": "2018.09.14", "title": "Ошашавени"}
{"url": "http://www.duma.bg/node/175196", "text": "Общо 1538 осигурени се възползвали от законодателната възможност да купят недостигащ стаж до 5 години през първите 6 месеца на 2018 г., сочат данните на НОИ. Част от хората са го направили, за да изпълнят условията за натрупани периоди в осигуряване при пенсиониране. Други са платили за времето на обучението си във висше учебно заведение, след като са преценили, че общият осигурителен стаж, който предстои да натрупат, няма да им бъде достатъчен при излизане в пенсия. Приходите от внесените осигурителни вноски за закупен стаж за периода са общо 4,86 млн. лв. \nДо края на юни т.г. е отпусната пенсия на 1241 души, които са купили осигурителен стаж до 5 години и/или са внесли за своя сметка осигурителни вноски за следването си. Средният брой на месеците, които не им достигали, е 21,74. \nВъзможностите за купуване на осигурителен стаж са регламентирани в чл. 9а от Кодекса за социално осигуряване.   \n \t\n", "date": "2018.09.14", "title": "Над 1500 души платили за недостигащ стаж"}
{"url": "http://www.duma.bg/node/175200", "text": "БСП ще внесе жалба в Конституционния съд (КС) срещу последните промени в Административно-процесуалния кодекс (АПК). За това предупреди лидерът на партията Корнелия Нинова още по време на дебатите по ветото на президента Радев, свързано с промените в кодекса. По-късно парламентът гласува отново измененията, с които високите съдебни такси остават. \"За\" повторното приемане на промените в АПК бяха 146 депутати от ГЕРБ, ОП, ДПС и \"Воля\", а 69 депутати от \"БСП за България\" бяха против.  \n\"Решенията за правата на гражданите ще се вземат \"на тъмно\". Обществото няма да има достатъчно информация. Това е нарушение на принципа за достъп до информация. С промените в АПК се обръща досегашният принцип на правовата държава и на конституционния ред. Заседанията, в които гражданите защитават правата си, вече ще бъдат закрити и само по изключение - открити, а досега беше обратното. Увеличава се размерът на таксите, когато хората искат да защитят свое право\", изтъкна Нинова. Тя уточни, че не става въпрос за партийни интереси, а за принципи на конституционния ред. Увеличението на таксите ще е непосилно за бедните, които искат да обжалват отказ за социални помощи, категорична бе Нинова. Тя отбеляза, че с промените в кодекса се нарушава принципът за разделениe на властите, което е сериозен удар по правовата държава и сериозно посегателство върху държавността.  \nБСП се бори за по-лесен достъп до правосъдие за обикновения гражданин, обяви секретарят на ПГ \"БСП за България\" Филип Попов. Той припомни, че става въпрос за 19 закона, които касаят социалното осигуряване. \"Не може да се поставя равенство между административно съдопроизводство и гражданското, и въвеждането на пропорционални такси за тях. Целите на административното производство са различни от тези на гражданското\", припомни Попов. Той уточни, че всички промени в АПК са предложени от управляващото мнозинство, което се опитва да узурпира цялата власт. Високите съдебни такси ще ограничат правата на хората, посочи и адвокат Александър Кашъмов,  който е председател на Програма \"Достъп до информация\". Той обясни, че не са ясни точните размери на исканите повишения на таксите, защото текстът на законовите изменения не е достъпен. Кашъмов припомни, че за граждани скокът на таксите е от сегашните 5 лв. на 70 лв., а за организации - 370 лв. Той е категоричен, че няма ръст на броя на делата в административния съд, а самият съд не подкрепя новите изменения.   \n \t\n", "date": "2018.09.14", "title": "БСП внася жалба в КС срещу промените в АПК"}
{"url": "http://www.duma.bg/node/175197", "text": "Нова агенция ще лицензира социалните услуги, ще следи за качеството им и за ефекта от тях, а при необходимост - ще санкционира и глобява, ако не се спазват определени стандарти. Това обяви вчера министърът на труда и социалната политика Бисер Петков при представянето на законопроекта за социалните услуги. В момента лицензите за предоставяне на социални услуги на деца се издават от ДАЗД, а за пълнолетни - от АСП.  \nЗанапред основна роля в предоставянето на услуги ще имат общините. Ще бъде изработена национална карта на социалните услуги на базата на анализ на необходимостта от тях във всяка община.  \nВ момента, за да бъде предоставена социално услуга, необходимо е човек да има заповед от дирекция \"Социално подпомагане\", занапред заповедите ще отпаднат, а ползвателите на услуги сами ще избират кой да бъде доставчикът (сега той е определен в заповедта). \nХора, които полагат т. нар. заместваща грижа, ще имат право на 14 календарни дни безплатна почивка. Предвидена е подкрепа на хора, които полагат дългосрочна грижа за болен човек от семейството.     \nПроектът предвижда възможност за публично-частно партньорство. В момента само общините могат да създават социални услуги, а частните доставчици да ги предоставят. Занапред и доставчиците ще могат да създават социална услуга.   \nПрез 2018 г. в страната се предоставят 1322 социални услуги, от които 639 са за деца, на около 35 хил. души в страната, а МТСП е предвидило 232 млн. лв. за 2018 г.  \nВ сряда, по време на блицконтрола в социалната комисия Петков обяви, че проектът ще бъде готов към средата на октомври, а не с останалите два законопроекта - за хората с увреждания и за личната помощ. Председателят на парламентарната комисия д-р Хасан Адемов прогнозира, че това може да стане повод за нов скандал с родителите на деца с увреждания.   \n \t\n", "date": "2018.09.14", "title": "Специална агенция ще контролира социалните услуги"}
{"url": "http://www.duma.bg/node/175199", "text": "\"Действията на Борисов, ГЕРБ и управляващото мнозинство са неадекватни и показват паника. Това води и до допускане на грешка след грешка. Случилото се  днес с номинирания за министър на транспорта показва за пореден път неспособността на Борисов да управлява както собственото си правителство, държавата, така и да подбира кадрите, с които да провежда политиката\". Това заяви вчера зам.-председателят на ПГ на \"БСП за България\" Георги Свиленски по повод фарса с министерските рокади. \nПо думите му след инцидента в Своге премиерът Борисов, търсейки вариант да спаси собственото си управление и личността си, се е опитал да прехвърли отговорности върху министри, на които да поиска оставката. \"Те, предоставяйки оставките си като морален акт, предизвикаха дебат - дали трябва да бъдат приети, защо трябва да си отидат, кога ще бъдат гласувани в парламента. Последваха коалиционни съвети на малката и на голямата коалиция, отново препирни за власт, за пари и интереси\", изброи той. Свиленски изтъкна, че с \"Визия за България\" БСП иска да се сложи край на този порочен модел-свързаност на власт, пари, интереси и олигархия. \nПо повод отлагането на министерските оставки Свиленски посочи, че явно причините не са само в неиздадения указ на президента, а е имало и други причини и те започват една по една да излизат. \"Повече от месец не говорим тези министри каква политика ще водят, а говорим за това кой ги издига, кой ги предложи на Борисов, Цветанов съгласен ли е с това предложение или не е. Говори се за преразпределение на интереси и сфери на влияние. Това не води до нищо добро за България. Пътят на Борисов и на ГЕРБ оттук нататък е само надолу\", заключи Свиленски.   \n \t\n", "date": "2018.09.14", "title": "Георги Свиленски: Борисов е в паника, прави грешка след грешка"}
{"url": "http://www.duma.bg/node/175201", "text": "Кандидатът за транспортен министър на ГЕРБ е с две висящи дела за причиняване на телесна повреда на жена в катастрофа, причинена от него. Инцидентът е от май 2012 г. в София, пише \"Капитал\". Според публикацията Манолев е направил забранен завой по бул. \"Васил Левски\". При сблъсъка жената е получила черепно-мозъчна травма и половин година по-късно е починала. На две съдебни инстанции Манолев е оправдан. Наследниците на починалата обаче водят дела за обезщетение, но не от Манолев, а от Националното бюро на българските автомобилни застрахователи, тъй като управляваният от него джип бил с немска регистрация и зелена карта. \nМанолев определи вчера тези твърдения като \"съшити и нямащи нищо общо с истината\" и увери, че имало доказателства в обратната посока. \"Задавам си въпроса защо точно сега някой реши да съшива подобни твърдения, при условие че съм заемал ръководни постове като зам.-министър на туризма, председател на ДАМТ, зам.-министър на икономиката\", коментира той пред журналисти в МС. По думите му \"някой се притеснява от реформите и политиката, която ще провежда в Министерството на транспорта\". Той е решил да оттегли кандидатурата си, за да \"не вкарва в обяснителен режим ГЕРБ и премиера\". Манолев каза, че вчера е имал \"откровен мъжки разговор\" с Бойко Борисов и вицепремиера Валери Симеонов. \n\"Явно е, че точно сега е моментът да се атакува. Разбирам добре какво се цели да се постигне и не мога да го допусна. Понеже идвам от бизнеса, съм прагматичен човек, и реших, че това е най-правилната стъпка в този момент\", обяви той. Премиерът щял да реши дали да си подаде оставката като зам.-министър на икономиката. Манолев щял да се срещне с адвокати, за да защити честта си в съда и предупреди, че ще се консултира с адвокати за публикациите.   \n \t\n", "date": "2018.09.14", "title": "Александър Манолев е с висящи дела"}
{"url": "http://www.duma.bg/node/175202", "text": "Поредица от изненади се случиха вчера около министерските рокади, обявени в началото на седмицата от премиера Бойко Борисов и коалиционните му партньори от ОП. Първо парламентът отложи гласуването на оставките на регионалния министър Николай Нанков, транспортния Ивайло Московски и вътрешния Валентин Радев, поискани от Борисов заради трагедията край Своге. По-късно пък Александър Манолев обяви на брифинг в Министерския съвет, че оттегля кандидатурата си за транспортен министър заради медийна атака срещу него, целяща да компрометира правителството. \nВ началото на пленарното заседание шефката на парламента Цвета Караянчева съобщи, че в Народното събрание не е постъпил указ на президента Румен Радев за освобождаването на главния секретар на МВР Младен Маринов, който трябва да бъде избран след това за нов вътрешен министър. По тази причина гласуването ще бъде отложено за следващата седмица. Преди това обаче от Президентството уведомиха, че Румен Радев ще подпише указа за освобождаване на Маринов след завръщането си от срещата в Рига на групата \"Арайолуш\". Държавният глава замина в сряда и ще се върне в петък. От институцията на държавния глава дадоха да се разбере, че искането на Министерския съвет за освобождаването на Маринов е закъсняло и затова документът не е бил подписан от държавния глава. \nНеподписаният от президента указ стана повод за спекулативни интерпретации на някои от управляващите. Официален коментар от ГЕРБ обаче нямаше. \"Отново опираме до темата дали президентът умишлено бави този указ, какво иска да направи с това - да попречи на избора на министъра на вътрешните работи ли какво. Той трябва да отговори на тези въпроси. За мен това не е много мъдър държавнически ход\", заяви пред журналисти лидерът на \"Атака\" Волен Сидеров. Пред ДУМА депутатът от ГЕРБ Александър Ненков пък предположи, че държавният глава си връща на премиера Борисов, защото не бил консултирал с него кандидатурата на Младенов за вътрешен министър. Други гербаджии предположиха, че президентът се е обидил, защото не бил включен в делегацията за ООН. \nСоциалистите също бяха изненадани от липсата на указ от президента. Според зам.-председателя на ПГ на \"БСП за България\" Драгомир Стойнев \"това може би се дължи на лоша комуникация между президентството и Министерския съвет\". По-късно предположението му се оказа правилно. \"Институциите трябва да работят, било то президентска или тази на Министерския съвет. Хубаво е да има комуникация. Не виждам умисъл, това си е задължение на президента. Доколкото разбрах, не е в страната\", отбеляза Стойнев. \nКараянчева коментира по-късно пред репортери, че в сряда се е чула с държавния глава и е останала с впечатление, че той ще подпише указа. Според председателя на НС оставките ще бъдат гласувани най-вероятно следващата седмица. \nГлавният секретар на МВР се назначава и освобождава с указ на президента по предложение на МС, но в закона не е фиксиран срок колко продължава процедурата.   \n \t\n", "date": "2018.09.14", "title": "Пълен фарс с министерските рокади"}
{"url": "http://www.duma.bg/node/175208", "text": "Искаме заедно да обсъдим какво трябва да се случи в страната ни в бъдеще. Не в следващия мандат, а в следващите 10 години. Това бе посланието на народните представители от БСП, които се срещнаха с граждани от Разлог миналата вечер. На представянето на \"Визия за България\" в града бяха депутатите Таско Ерменков, Кристина Сидорова и Виолета Желева.  \nДнес държавата се руши и имаме все по-малко контрол в основните сектори - икономика, образование, здравеопазване, заяви Ерменков.  \nОт своя страна Кристина Сидорова обърна внимание на изконните ценности, към които трябва да се върнем, за да запазим достойно родината - родолюбие, българщина, запазване на българското.   \nИменно тази цел си поставят социалистите във \"Визия за България\" - изграждането на достойно и съвременно образование, грамотни и мотивирани ученици, възпитавани в любов към родината и запазване на българските ценности. Най-важното е днес да кажем, че образованието трябва да е държавен приоритет и обект на изключителен контрол. Трябва да спрем и пренаписването на историята, подчерта Сидорова.  \nКато друг основен приоритет в документа тя посочи борбата с корупцията, която е обхванала цялото общество. Не се страхувайте да ни давате сигнали. Като зам.-председател на комисията за борба с корупцията, поемам ангажимент да ги входирам и да бъдат придвижени, призова участниците в срещата Кристина Сидорова.  \nБългария трябва отново да стане социална държава, бе мнението на Виолета Желева.   \nМладите семейства не чувстват подкрепата на държавата и не могат да отглеждат спокойно децата си в България, добави народният представител. Според нея трябва да има стимулиране на работещите родители с данъчни облекчения за всяко дете, безплатни детски ясли и градини, намаляване на ДДС за детските храни. По въпроса за възрастните хора тя каза, че Визията предвижда преизчисляване и актуализация на пенсиите, както и закон за тези хора.   \n \t\n", "date": "2018.09.14", "title": "Да правим политика за десетилетия, а не за един мандат"}
{"url": "http://www.duma.bg/node/175209", "text": "Основните предложения в проекта \"Визия за България\" представиха пред гражданите на Гоце Делчев депутати от левицата в сряда следобед. За проблемите в сферата на здравеопазването и предложенията на БСП за промяна в системата говори пред участниците в срещата проф. Георги Михайлов. Държавните болници не трябва да са търговски дружества, категоричен бе народният представител от \"БСП за България\". \nЗдравеопазване, национална сигурност, образование и социална политика са основите на всяко едно общество. В България те са в отчайващо лошо състояние. По данни на социологически проучвания  българинът поставя на първо място проблема със здравето, коментира още проф. Михайлов. По думите му в България има над 2 млн. души, които живеят в труднодостъпни региони, което прави и оказването на спешна медицинска помощ също затруднено и за тях не се прави нищо. \nПроф. Михайлов изтъкна, че 20 години управляващите са насочвали парите на хората за здраве към едни определени ръце. Болниците не трябва да са търговски дружества само с цел печалба. Навлезе ли икономическият интерес в здравеопазването, той накърнява интереса на пациентите. Затова нашата основна теза е - да се прекрати съществуването на държавни и общински болници като търговски дружества, а те да бъдат регистрирани като лечебни заведения и като такива да получават държавни средства, подчерта депутатът.  \n\"Визия за България\" залага на разпределение на обществените средства за здравеопазване на регионален принцип, обясни още проф. Михайлов. \nКолегата му Иван Иванов коментира темата \"Сигурност\". Държавата не осигурява сигурността на всички свои граждани. Тенденцията за нарастване на престъпността в последните години се оказа устойчива, бе тезата на социалиста. Той припомни, че дори и главният прокурор е признал това, въпреки отчетите на МВР. Имаме нужда от цялостна промяна на модела на работа на системата на МВР, създадена от Цветанов-Бъчварова-Радев. Ако и следващият вътрешен министър продължава така, ще се стигне до фалит на министерството, категоричен бе Иванов. Според него поради случващите се политически безобразия трябва да се направят промени в МВР, но не от външна частна фирма както искат управляващите, а от самите служители и специалисти  в системата. Средствата, които се харчат в системата на сигурността, трябва да бъдат насочени към реално извършващи службата, които рискуват живота си, и за подобряване на материалната база.  \nДепутатът Георги Гьоков представи предложенията на БСП в сферата на социалната политика. \nДемографската катастрофа в България се дължи на няколко фактора – младите хора напускат България, висока е смъртността в страната, ниска е продължителността на живота. Решението на този проблем минава през икономиката – имат ли хората работа, развива ли се икономиката, вярват ли в държавата, младите хора ще останат тук и ще раждат деца, и ще има пари за основните, важни за обществото сфери, заяви народният представител. По думите му в момента управляващите решават един сериозен проблем на икономиката – липсата на работна ръка - с улесняване на вноса на кадри. Според него решението на този проблем е съвсем друго – да не се допуска да има млади хора без образование и квалификация; да се възстанови средното образование, да се подобри обучението на възрастните, да се отговори на процеса за цифровизация на труда.    \nДържавата трябва да се върне в икономиката – ограничаване на приватизационните и концесионните сделки, държавните предприятия да влязат в пазарната икономика и да са конкурентоспособни, заяви на срещата депутатът от региона Богдан Боцев. Той обясни, че в своята Визия левицата предлага като мярка за регионите - въвеждане на индустриалните зони във всеки от тях според спецификата им.   \n \t\n", "date": "2018.09.14", "title": "Левицата: Болниците да не са фирми"}
{"url": "http://www.duma.bg/node/175172", "text": "Нестабилността в Турция принуждава САЩ да разширят военното сътрудничество с Гърция, пише американският вестник \"Уолстрийт джърнъл\". \nАмериканските военни водят разговори за разширяване на операциите в Гърция, включително използване на повече въздушни и военноморски бази в балканската държава, което е сигнал за потенциално позициониране в източната част на Средиземно море на фона на растящото напрежение с Турция, отбелязва вестникът, позовавайки се на източници. \nИма геополитически и географски фактори, които правят Гърция привлекателно място за американските въоръжени сили, поясниха източниците. Политически гръцко-американските отношения са на връхната си точка и двете държави са обезпокоени от натовския партньор в лицето на Турция. Географски Гърция има идеално метеорологично време за целогодишни тренировъчни полети и е дом на гръцки и натовски бази. \nМоже би най-важното за САЩ е, че гръцкото правителство и опозицията са отзивчиви, отбелязаха американски представители по време на визита през последните дни. \n\"Географското разположение на Гърция и възможностите тук са доста важни\", каза генерал Джоузеф Дънфорд, председател на Обединените началник щабове, пред придружаващи го журналисти. Като фактори той посочи близостта на Гърция до американските операции в Сирия и Северна Африка.   \n \t\n", "date": "2018.09.14", "title": "САЩ обмислят преместване на бази от Турция в Гърция"}
{"url": "http://www.duma.bg/node/175173", "text": "Има ли напрежение между Русия и Германия и нуждае ли се ЕС от повече независимост от САЩ - на тези въпроси отговаря руският външен министър Сергей Лавров в пространно интервю за агенция ДПА. Лавров пътува вчера за Берлин за церемония, на която с германския си колега Хайко Маас ще сложат край на годината на сътрудничество между германските и руските градове, предава БТА. \nВ отговор на въпрос дали отношенията на Германия и на Русия са напрегнати, Лавров казва, че има \"политически разногласия, които водят до някои сложни моменти в структурата на двустранните отношения\". Лавров подчертава, че взаимното разбирателството между двете страни не е било подкопано от Русия. \nВ отговор на въпрос за мнението на Русия за ЕС, Лавров подчертава, че руската дипломация не гледа на двустранните отношения посредством понятия като \"ние\" и \"те\". \"За Русия ЕС не е неприятел, а е по-скоро важен съсед и партньор. Нашата обща енергийна и транспортна инфраструктура ни правят взаимозависими в положителен смисъл\", подчертава той. \"За жалост отношенията между Русия и ЕС понастоящем не са в добра форма. Ние съжаляваме, че Брюксел не е по-независим и че бе въвлечен в спиралата на антируски санкции по повелята на Вашингтон\", отбелязва външният министър. \"Бяхме много изненадани от бързината, с която ЕС се съгласи да изгуби милиарди във финансово отношение. Американците не търпят никакви загуби. Ние вярваме, че в крайна сметка здравият разум ще надделее и ние ще се върнем на пътя на диалога, в който има взаимно уважение\", посочва Лавров. \nПрезидентът на ЕК Жан-Клод Юнкер заяви междувременно пред в. \"Фигаро\", че Европа трябва да възстанови връзките с Русия. \"Иска ми се ЕС да възстанови връзките с Русия\", признава Юнкер, като споделя и че това може да отнеме доста време. \nГлас в подкрепа на нормализацията на отношенията надигна и евродепутатът от Франция Софи Монтел, която призова Еврокомисията към диалог с Русия поради снижения ръст на икономическото развитие.   \n \t\n", "date": "2018.09.14", "title": "Лавров: ЕС е труден партньор"}
{"url": "http://www.duma.bg/node/175174", "text": "Полша се опълчи срещу решението на Европарламента от сряда, който гласува да стартира наказателна процедура срещу Унгария заради подкопаване от нейна страна на демокрацията, основни евроценности и мигрантската политика на общността. Европарламентът за пръв в своята история гласува да бъде задействан член 7 от Договора на ЕС, който предвижда наказателната процедура. \n\"Действията, насочени срещу страни членки, служат само за задълбочаване на разделенията в Европейския съюз, което увеличава настоящата липса на доверие у гражданите към европейските институции. Всяка страна има своето суверенно право да извършва вътрешни реформи, каквито сметне за подходящи\", подчертаха от външното министерство на Полша. \nИменно заради полската позиция е изключено наказателната процедура на Европарламента да бъде доведена докрай, което би означавало Будапеща да загуби правото си на глас в ЕС. В член 7 от договора са описани няколко стъпки за санкциониране на провинила се държава, някои от тези стъпки изискват квалифицирано мнозинство. Но финалната стъпка изисква пълен консенсус - тоест правителствата на всички страни членки да одобрят решението на Европарламента за отнемането на правото на глас. Унгария обаче има съюзник в Полша в лицето на управляващата партия \"Право и Справедливост\" (ПиС). Срещу самата Полша също е задействана подобна процедура, но от Еврокомисията и Виктор Орбан обеща да наложи вето на каквито и да е опити за наказване на Полша. На свой ред правителството на ПиС защитава Унгария. Теоретично само при падане на сегашното правителство във Варшава може да се стигне до ефективното наказание над Унгария, но това е нереалистично. Освен това не е никак сигурно дали Италия, Словакия и Чехия, които също се обявяват срещу мигрантската политика на Брюксел, ще подкрепят процедурата против Унгария. \nСамият дебат в Европарламента за процедурата премина на висок тон от упреци и аргументи. Освен заради мигрантската политика Европарламентът обвинява Будапеща и в нарушаване на правата на човека, натиск върху съдебната система, медиите и неправителствените организации (все нарушения на основни демократични ценности), както и за корупция. Между другото, именно премиерът Виктор Орбан поведе опозицията срещу германския канцлер Ангела Меркел и други, които искат Европа да приема повече мюсюлмански мигранти.  \nОрбан отхвърли подготвения от Европарламента обвинителен доклад с думите: \"Унгария няма да се поддаде на това изнудване, Унгария ще защити границите си, ще спре нелегалната имиграция и... ако е необходимо, ще ви се опълчи, ...защото унгарският народ реши, че тази страна няма да бъде държава на мигранти\". Според него ЕС злоупотребява с властта си и извършва политически мотивиран \"лов на вещици\" срещу едно евроскептичното правителство. Описвайки страната си като защитничка на източните граници на Европа, премиерът припомни и въстанието от 1956 г. срещу съветския модел. \nПо време на дебата Еврокомисията в лицето на нейния холандски зам.-председател Франс Тимерманс подкрепи доклада на Европарламента. На свой ред бившият белгийски премиер Ги Верховстадт, който е сред най-активните защитници на либералния европроект, обвини правителството на Орбан, че е най-корумпираното в ЕС, и ако сега Унгария кандидатстваше за членство, нямаше да бъде приета. \nУнгарският външен министър Петер Сийярто реагира, че решението на Европарламента \"не е нищо друго, освен дребнаво отмъщение на подкрепящите миграцията политици срещу Унгария\". \"Решението беше взето по измамен начин и противно на съответните правила в европейските договори\", изтъкна Сийярто. Той подчерта, че Унгария ще търси юридически начини за оспорване на решението, защото гласовете на въздържалите се евродепутати не са били преброени и това според него е променило резултата от гласуването.   \n \t\n", "date": "2018.09.14", "title": "Евронаказанието срещу Унгария е пред провал"}
{"url": "http://www.duma.bg/node/175190", "text": "  Спор между ромски семейства в Загреб завърши с \"Калашников\" \nСпор между две семейства стана причина за безразборна стрелба по улиците на хърватската столица, предава скопската телевизия \"Канал 5\", като уточнява, че е използван \"Калашников\". Двете ромски семейства са се опитали да уредят стари сметки с най-малко 30 куршума \"Калашников\". Унищожени са и седем автомобила. Сцената се е разиграла пред училищна сграда и е предизвикала паника. Няма ранени при стрелбата. Арестувани са седем души, други 11 са били призовани на разпит. Украинците винят своето правителство за конфликта \nОтговаряйки на телевизионен въпрос, зрителите на украинския канал \"NewsOne\" категорично посочиха собственото си правителство като причина за неразрешаване на конфликта в източната част на страната. На това мнение са били цели 95% от участвалите почти 10 хил. души Париж дава 8 млрд. евро за борба с бедността \nПравителството на френския президент Еманюел Макрон планира да похарчи 8 млрд. евро за справяне с бедността. Това обяви говорителят на правителството. Макрон, който беше критикуван като президент на богатите след въвеждането на данъчни облекчения за заможните и за компаниите, късно снощи трябваше официално да очертае стратегията си за борба с бедността. ЕП гласува за безвизов режим с Косово \nЕвропейският парламент подкрепи започване на преговори за визова либерализация с Косово. Съответната инициатива беше гласувана на пленарната сесия на Европейския парламент в Страсбург. За начало на процеса гласуваха 420 евродепутати срещу 186, а 22-ма се въздържаха. През юли в своята оценка Европейската комисия обяви, че страната, която все още не е призната от пет страни членки, е изпълнила всички критерии.   \n \t\n", "date": "2018.09.14", "title": "Кратки новини"}
{"url": "http://www.duma.bg/node/175198", "text": "Темата за чистотата на въздуха разбуни духовете на първата сесия за този политически сезон на Столичния общински съвет. До скандал се стигна, след като лидерът на столичните социалисти Калоян Паргов, каза че въздухът в София е пет пъти по-мръсен, въпреки че в периода 2009-2016 г. са инвестирани 600 млн. лева в тази сфера. Изявлението му бе посрещнато от съветници от ГЕРБ с подвиквания като \"Това са глупости\". Бурната реакция на управляващите продължи въпреки напомнянето на Паргов за констатациите в доклада на Европейската сметна палата от началото на седмицата. Според тях София няма проекти за намаляване на замърсяването на въздуха от битово отопление, а то е значим източник на фини прахови частици. Отбелязва се и, че столицата не разполага с места за наблюдение \"от промишлен вид\" на качеството на въздуха, въпреки че в града има електроцентрали и други промишлени съоръжения.  \nНа изказването на Калоян Паргов кметът Йорданка Фандъкова отговори, че хората не бива да бъдат манипулирани с лъжи. Тя го нарече специалист по пиар и му пожела успех в сферата. След това кметицата се опита да обори критиките и от самия европейски доклад.  \n\"Ако трябва да се сравняват 6-те града в доклада, между които Брюксел, Краков, Милано и Щутгарт, се вижда, че София не само има най-ниските стойности, но градът ни е постигнал и изискванията на европейските директиви\", коментира Фандъкова. Като пример за борба със замърсяването на въздуха с битово отопление тя за пореден път спомена подарените на 30 домакинства печки с екопелети. Освен това администрацията имала 100 мерки за борба със замърсяването на въздуха. БСП остава конструктивна опозиция Групата на БСП в Столичния общински съвет ще продължи да бъде конструктивна опозиция и няма да изневери на линията си на поведение, заяви в декларация от името на колегите си Калоян Паргов. Пред последната година от мандата на този съвет социалистите ще търсят алтернативни предложения в полза на столичани. Сред проблеми на града за решаване са паркирането, трафика, подръжката на кварталите, по улиците на които все още стои асфалт от социализма, коментира Паргов. Според него във фокуса на работата през този сезон ще са \"Топлофикация\" и \"Софийска вода\".   \n \t\n", "date": "2018.09.14", "title": "Скандал за въздуха в София на първата сесия на СОС"}
{"url": "http://www.duma.bg/node/175191", "text": "Александър Петров и Руслан Боширов обявиха в интервю за руската държавна англоезична телевизия RT, че това са техните истински имена и че двамата са ходили като туристи в английския град Солсбъри през март, когато беше извършено нападението срещу бившия руски шпионин Сергей Скрипал и дъщеря му Юлия. \nТе потвърждават, че те са заснетите на снимките, разпространени от британските власти, но отричат да са агенти от руските специални служби и че имат нещо общо с отравянето на Скрипал. \nТе били ходили в Солсбъри по съвет на приятел и останали там само в рамките на един час. Сега обаче се страхували да излязат извън Русия заради европейската заповед за арест и издадената Червена бюлетина от Интерпол за техния арест, издадени по искане на Великобритания.  \n\"Ние пристигнахме в Солсбъри на 3 март... Разбира се, ние ходихме там, за да видим Стоунхендж, Стария Сарум, но не можахме да го направим, защото имаше киша навсякъде. Градът беше покрит от тази киша. Намокрихме се, качихме се на най-близкия влак и се върнахме в Лондон... Не останахме повече от час в Солсбъри\", твърдят двамата. \nНа следващия ден обаче - 4 март (когато беше извършено нападението) - те се върнали в Солсбъри, защото в Лондон всичко се било разтопило и времето било много хубаво. \"Отидохме там отново, за да видим Стария Сарум и катедралата, като решихме да го свършим на 4 март\", посочи Петров, но отрича да са носили новичок със себе си.    \nРуският президент Владимир Путин не е разговарял с Петров и Боширов, уточни говорителят на Кремъл Дмитрий Песков, добавяйки, че руските власти не са предприели никакви действия срещу двамата.   \n \t\n", "date": "2018.09.14", "title": "Боширов и Петров били туристи"}
{"url": "http://www.duma.bg/node/175163", "text": "Варненци започнаха да трупат нова грамада на гнева пред местната администрация. Те се събраха в сряда вечерта на протестно шествие, което премина под мотото \"Поход за живот\" заради трагичния инцидент, при който 25-годишен шофьор без книжка блъсна с БМВ-то си и уби балетиста Мартин Чикалов. В протеста се включиха приятели и близки на Мартин, представители на местните велоклубове, стотици граждани. \nШествието във Варна стигна пред сградата на Областната администрация, а протестиращите  набелязаха над 100 спешни мерки, за които ще настояват пред местната власт да бъдат изпълнени. Целта е да се урегулира движението на велосипеди в града. Само от началото на годината във Варна загинаха трима колоездачи. \nХората започнаха да трупат камъни, за да изразят недоволството си от липсата на адекватни мерки срещу смъртта на велосипедисти и пешеходци. Първата грамада беше натрупана на мястото, на което през февруари 2013 г. се самозапали Пламен Горанов - в знак на протест срещу управлението на града. \nДУМА припомня, че на 10 септември вечерта балетистът в държавната опера Мартин Чикалов е пресичал бул. \"Приморски\" във Варна, бутайки колелото си на пешеходна пътека. Според очевидци точно там е ударен от минаващ автомобил. След катастрофата мъжът избяга от местопроизшествието, въпреки множеството свидетели, някои от които дори заснеха колата и регистрационния му номер. Впоследствие той сам се предаде на полицията и бе арестуван. \nОказа се, че това е 25-годишен неправоспособен мъж, с два акта за установяване на административно нарушение. Наказанието, което го грози, ако бъде доказано престъплението му, е лишаване от свобода от 3 до 15 години\", обясни Даниел Пашов от Областната дирекция на полицията във Варна. Шофьорът в момента е задържан с прокурорско постановление за 72 часа. Очаква се в петък прокуратурата да поиска от съда постоянна мярка \"задържане под стража\". Планира се подобна демонстрация да бъде проведена в следващите дни и пред Министерския съвет в София.   \n \t\n", "date": "2018.09.14", "title": "Варненци трупат нова грамада на гнева"}
{"url": "http://www.duma.bg/node/175128", "text": "За втори път в София се провежда Фестивалът на съвременната българска керамика. В него участват над 40 творци от различни възрасти с творби, създадени през последните три години, научи ДУМА от СБХ. \nИзложбата, която ще продължи до 28 септември в столичната галерия \"Райко Алексиев\", показва нови тенденции и технологии в древното изкуство на керамиката като модерно изящно изкуство. \nНа фестивала гостуват автори живописци и скулптори, които работят с керамика. Специално участие има Спартак Дерменджиев. Със самостоятелна експозиция се представя Силвия Чанева, която е носителка на голямата награда от първото издание на фестивала през 2017 г. \nПо време на форума ще бъде отбелязана 100-годишнината от рождението на керамичката Йова Раевска с участие на нейни творби и филм за нея.   \n \t\n", "date": "2018.09.14", "title": "40 творци във Фестивала на съвременната  керамика "}
{"url": "http://www.duma.bg/node/175129", "text": "Започва есенният Арте сезон с юбилейна изложба на известната художничка Елза Гоева. Достолепните й 90 години респектират с това, че Елза е една от малкото, които все още активно рисуват, но и доказват как изкуството, когато е чисто и искрено, съхранява човека, запазва духа му и дава неподозирани сили. Достатъчно е да се вгледате в благородните очи на тази удивителна жена. Изложбата включва най-новите пейзажи и портрети, рисувани до последно от Елза, както и няколко по-стари картини, непоказвани до момента. Елза представя прекрасен портрет на съпруга си и в негова памет може да се видят няколко пейзажа, рисувани от самия Владо Гоев, научи ДУМА от галерия \"Арте\".  \n\"В изкуството обикновено остават не тези, които викат високо, а тези, които идват със свой глас, които умеят да говорят просто и човешки за човешките вълнения.  \nЕлза! \nХудожник със своя поетика, в основата на която стои не само една претворена натура, но преди всичко лично преживяна действителност като живописна атмосфера, като характер и като емоционално състояние. И независимо от сюжетните предпочитания, всичко носи истина за живота, за хората, за времето - видяни с един чист възторг, почувствани с деликатна и нежна женска чувствителност и споделени като сънуван, носталгичен спомен за нещо хубаво, красиво и добро. \nОбикновено сме свикнали да приемаме като силни художници, тези които са свързани повече със силно изявени пластически принципи и със силно експресивно чувство. Силата на Елза е другаде - не толкова в ефекта на изпълнението, а в автентичността на чувствителността - нещо повече - в духовното качество на тази чувствителност,\" отбелязва за художничката Светлин Русев, май 2014 г.  \nИзложбата ще продължи до 25 септември в столичната галерия \"Арте\", ул. \"Бузлуджа\" 31.   \n \t\n", "date": "2018.09.14", "title": "Елза Гоева на 90 години"}
{"url": "http://www.duma.bg/node/175130", "text": "\"ОСНОВНИ ПОНЯТИЯ В КИТАЙСКАТА МИСЪЛ И КУЛТУРА\" - кн.2, издава \"Изток-Запад\", превод Петко Т. Хинов. Поредицата представя основните термини, понятия и идеи на китайската мисловна култура, които са същностни за навлизането в света на китайската философия, хуманизъм, духовност и ценности. Всеки том включва 100 ключови понятия, подбрани и обяснени от над 80 видни китайски и чуждестранни учени. Поредицата предлага автентични знания по китайска философия, история, литература, изкуство под формата на кратки академични статии върху възлови понятия от тези области. Към всяко разтълкувано понятие са дадени примери и цитати. \"БЯЛА ХРИЗАНТЕМА\" от Мери Лин Брахт издава \"Хермес\". Корея, 1943 г. Хана е прекарала целия си живот под японска окупация. Като хеньо - жена водолаз, тя се радва на независимост, непозната за повечето корейци. Докато един ден, в опит да предпази по-малката си сестра от японски войници, Хана заема мястото й като тяхна пленница. Те я транспортират до Манджурия, където е принудена да работи в бордей на японската армия. Южна Корея, 2011 г. Еми е прекарала последните 60 години в неуспешни опити да забрави саможертвата на сестра си. Вече е време да се изправи срещу миналото си, за да живее спокойно в настоящето... \"ТОЙ\" от Джон Конъли издава \"Прозорец\" в превод на Йолина Миланова. Необикновен поглед към живота на един от най-великите комици, живели някога. Човек, опознал както обожанието, така и унижението; който е обичал и е бил обичан; който е предавал и е бил предаван; който никога не е целял да причини болка на другите, но въпреки това е оставил след себе си редица афери и разбити бракове... И чийто живот в крайна сметка се е определял от една връзка, основана на такава нежност и преданост, че само смъртта е могла да я прекъсне: партньорството му с човека, когото всички познаваме като Бейб. Той е Стан Лаурел. \"КАЗИНО\" от Джеймс Суейн издава \"Бард\". В Лас Вегас има стотици казина, а Били Кънингам знае как да ограби всяко от тях. Измамите му са блестящи и неразкриваеми. В град, в който босовете са готови да убиват, за да защитят печалбите си, Били не може да си позволи да допуска грешки, обаче... дори и най-съвършеният план може да се обърка. За да измъкне екипа си от затвора, Били се съгласява да провали голям удар на легендарна фамилия крадци. Но всъщност крои свой собствен план. Залогът е висок: осем милиона. Дали ще живее достатъчно дълго, за да ги похарчи?   \n \t\n", "date": "2018.09.14", "title": "Лавица"}
{"url": "http://www.duma.bg/node/175131", "text": "\n \nПрез 1925 г. Борхес публикува скромен сборник с есета под наслов \"Разследвания\". Заглавието шеговито се стреми да върне към първоначалното й безобидно значение испанската дума inquisicion - разследване, покрита със зловеща слава покрай горящите клади на Светата инквизиция. Авторът включва този първи есеистичен опит в своеобразен списък на забранени за преиздаване свои книги и едва двайсет и седем години по-късно със сборника есета \"Нови разследвания\" реабилитира и за себе си, и пред читателите безспорното си умение да твори в този жанр. Издателство \"Колибри\" публикува сборника в превод на Анна Златкова. \nВ книгата, събрала есета, писани между 1934 и 1952 г., откриваме любимите теми на аржентинския писател: времето и вечността, безкрайната Вселена, кабалистичния прочит на Свещеното писание, имената на Бога, загадката на Сътворението, пантеизма, нереалността на Аза, природата на сънищата. Метафизични игри на един ироничен ум, който не се бои да подлага общоприетото на съмнение. Един нов подход към литературата, въплътен в по-кратки или по-дълги текстове за Сервантес, Кеведо, Колридж, Кийтс, Хоторн, Кафка, Уайлд, Честъртън, Уелс, Шоу, Валери, които преминават пред нас като брънки във великолепна верига, част от която за нас е самият Борхес.  \nXорхе Луис Борхес (1899-1986) е роден в Буенос Айрес, но едва петнайсетгодишен заминава за Женева. Там се запознава с идеите на Шопенхауер, с творчеството на Уолт Уитман и на френските символисти Рембо, Верлен и Маларме, а в Испания, където се установява след това, попада в кръга на местните писатели ултраисти. През 1921 г. се завръща в Аржентина и взема участие в основаването на няколко литературни и философски списания. Световната си слава дължи преди всичко на своите кратки разкази и литературни есета. Умира в Женева.   \n \t\n", "date": "2018.09.14", "title": "Метафизични игри на един ироничен ум"}
{"url": "http://www.duma.bg/node/175132", "text": "В колекция \"Музи\" на издателство \"Емас\" се срещат цяла галерия героини-музи, вдъхновени и вдъхновяващи, олицетворяващи новата, еманципирана жена от края на ХІХ и първата половина на ХХ век. Между кориците на романите, включени в поредицата, ни очакват артистични светове, пропити с атмосферата на блестящите метрополии - Париж, Берлин, Виена, Лондон... А новата муза, за която четем в \"Дъщерята на художника\", е Ида Шагал - прекрасният роман на Глория Голдрайх навлиза в дълбочина във взаимоотношенията в семейство Шагал, където гений, страст и дълг са неизменно вкоренени. Преводът е на Емилия Ничева-Карастойчева. \nВъв френското селце Моншове, скрит от хаоса на пулсиращия с новото време Париж, но и достатъчно близо до него и до бохемата, към която принадлежи, през 30-те години на миналия век живее Марк Шагал. Живее в красивото обкръжение на Белла, своята голяма, единствена и неувяхваща любов, всеотдайна съпруга и муза, и на тяхната дъщеря Ида. Преминали през ада на бягството от родния Витебск в Русия, нежелани като евреи във втората избрана родина - Германия, семейство Шагал са намерили покой и защита сред зидовете на романтична старинна къща, в двор с ухаещи люляци. Марк е вече признат художник, в чиито странни образи и композиции, в цветовете, дошли ненадейно от Изтока, Париж вижда гения. Белла е отдадена на семейството и на своите стихове и спомени, които документира в изящна проза. А между двамата и в техния свят на възвишеност и красота расте малката Ида, закриляна като парниково цвете от бурите и палещото слънце, от пороите и сушите на реалния живот. \nИ нито Марк, нито Белла забелязват, че тяхното малко момиченце вече навършва седемнайсет... Ида, девойка с разцъфваща необикновена красота, очаква с нетърпение втория летен лагер в живота си. Предишната година родителите й са позволили за първи път в живота си да се отдели от тях. И тя е срещнала любовта - студента по право Мишел. След цяла година раздяла младежкото увлечение избуява в неудържима страст. И завършва с брак. Несполучлив и за двамата. \nИда прави опити да рисува, баща й мечтае да я види своя наследница, но явно геният в семейството е един. С времето младата жена намира своето призвание в друго - да бъде в помощ на баща си, да направи творчеството му достояние на света. Израснала сред най-големите имена на епохата - Пикасо, Матис, Липшиц..., тя разбира, че големият творец е безсилен да се справи с баналните неща от всекидневието, включително със сметките си. Че в днешното време, ако не те види светът, ще те забравят. И картините на Шагал тръгват за Лондон, Ню Йорк, Венеция, Берлин... Не след дълго настъпват лоши времена за евреите и във Франция - Шагалови трябва да бягат в Америка. С 500 картини! Ида е навсякъде, Ида е за всичко. Давайки си сметка, че бракът й се разпада. \nНо идва краят на войната и краят на изгнаничеството. И преданата дъщеря се замисля за своята съдба, за отчайващата нужда от нова, удовлетворяваща любов, за деца. Докога ще поставя на заден план собствения си млад живот... \nАвторката Глория Голдрайх завършва университета \"Брендайс\" в Масачузетс, учи и история на евреите в Еврейския университет в Ерусалим. Работи като координатор на образователния отдел към Националния център \"Хадаса\" и като директор \"Връзки с обществеността\" в колежа \"Барух\", Ню Йорк. Още като студентка неин разказ се появява на страниците на списание \"Севънтийн\" и оттогава прозата и есетата й не спират да бъдат публикувани в безброй периодични издания и антологии. Голдрайх има дълга и разнообразна писателска кариера - в библиографията й фигурират образователни книги за деца, романи за тийнейджъри и за възрастни, за които получава международно признание и награди. Изнасяла е лекции из Щатите и Канада. Глория Голдрайх и съпругът й юрист живеят в щата Ню Йорк и се радват на шест внучета.   \n \t\n", "date": "2018.09.14", "title": "Животът на Ида"}
{"url": "http://www.duma.bg/node/175186", "text": "  \"Бодлите на таралежите\" растат за 12 път \nНа 16 септември, тази неделя, за дванадесети път ще бъдат раздадени наградите на фондация \"Братя Мормареви\" на ученици и учители. Призьорите в добилия всенародна популярност конкурс \"Бодлите на таралежите\" ще получат наградите си в 11 ч. в кафенето на \"Джеймс Баучер\" 23. Това ще стане в присъствието на журито, съставено от писатели и представители на медиите, сред които Бойко Василев, Иво Сиромахов, Захари Карабашлиев, Димитър Томов, Бойко Ламбовски. Талантливите ученици изпратиха близо 100 творби за участие в надпреварата в два жанра - есе и разказ. Наградите ще раздаде социологът Кънчо Стойчев, председател на фондацията и син на един от сценарното дуо Братя Мормареви - Марко Стойчев.  Предаване за джаз и класика в ефира на БНТ1  \nВиртуозният кларинетист Борислав Йоцов и композиторът Любомир Денев са двама от гостите, с които новото предаване за джаз и класика на Националната телевизия - \"Вечната музика\" - ще дебютира на малкия екран в четвъртък от 23.30 ч. по БНТ 1. \"Вечната музика\" ще популяризира двата основни музикални жанра сред широк кръг зрители и особено сред младото поколение. Ключ към тази задача ще са атрактивно поднесените рубрики, непринудените разговори с гостите, както и отразяването на музикални събития. Аудиторията ще бъде въведена от самите композитори и изпълнители в творческата им лаборатория, ще се запознае с различните инструменти и тяхното приложение в класиката и джаза. Водещ и автор е един от най-талантливите ни оперетни певци - Марио Николов, а негов режисьор е Константин Младенов. Изложба \"Златната рибка и потомъкът\" \nСамостоятелна изложба \"Златната рибка и потомъкът\" на Михаела Йовановска е подредена в Културно-информационния център на Република Македония в София, (ул. \"Оборище\" 7). Изложбата, с която Йовановска се представя в София, съдържа творби, създадени в смесена техника с използване на материали като акрил, принт върху прозрачно фолио, плексиглас, епоксидна смола и др.   \n \t\n", "date": "2018.09.14", "title": "Кратки новини"}
{"url": "http://www.duma.bg/node/175155", "text": "Новите предложения на модна къща \"Жени стил\" с дизайнер Евгения Живкова са обединени с името \"Фантазия\". Лице на колекцията, която ще бъде представена пред отбрана публика, приятели и почитатели, е Андреа Стефанова. Стилът на облеклата през есента и зимата на 2018-2019 г. елиминира границите между фантазия, функционалност и прагматизъм. Високите технологии, използвани при платовете, и комбинирането на различни материи, придават на дрехите модерен и свеж вид. \nЕвгения Живкова залага на вълна, кожа, копринено кадифе, копринена тафта, дантела, трико, букле. Десените включват туид, пепит, рибена кост, каре, жакардови материи с релефни цветя. Доминиращи са цветовете черно, сиво, кардиналско червено, розово, зелено. Колекцията се състои от 50 облекла, разпределени в 5 теми. \nВоенноуниформените елементи са разпознаваеми в една от тях. Разработени са по нов интересен начин - сака и якета с високо закопчаване, двуредни сака и дълги палта се комбинират с къси и класически панталони, с удължени поли и рокли, \nЗаради съчетаването на кожа с три различни десена на туид, облеклата изглеждат ефектни и различни. Минимализмът също е представен в колекцията чрез чистите и изправени линии на дрехите. Но новите елементи, които се виждат, им придават леко драматичен вид. \nПалта с прав и с леко разкроен силует се съчетават с елегантни рокли, поли и панталони. Комбинирането на туники с поли и панталони придава младежки и екстравагантен вид на дрехите. Като допълнение са използвани пера и красиви бродерии на цветя. Дължините на роклите и полите са над коляното. Панталоните са леко разкроени, като някои модели са над глезените. \nЗа официалните поводи дамите може да облекат костюми с поли и панталони, къси и дълги рокли, изработени в съчетание на различни лъскави и матови материи като кадифе, тафта, дантела и шифон. За вечерните облекла са характерни бродериите от мъниста и пайети.   \n \t\n", "date": "2018.09.14", "title": "Евгения Живкова пуска \"Фантазия\""}
{"url": "http://www.duma.bg/node/175187", "text": "В рамките на културната програма на провеждащата се в момента Алея на книгата в София, в пешеходната част на бул. \"Витоша\", бяха връчени наградите на Петия национален конкурс за любовна лирика \"Горчиво вино\". Председателят на журито - литературният критик и издател Пламен Тотев, връчи първа награда (диплом и договор за издаване на книга) на Димитър Христов за стихотворението \"Остров за двама\". Втора награда си поделиха Паун Гашев от Петрич за \"Божието наказание\" и младият Даниел Тунев от София за \"Живеем сякаш нещо оцелява\". Трета награда получиха Виктория Катранова за \"Остани по душа\" и Деница Ангелова от с. Хърлец, обл. Враца, за \"Горчи ми само\". Конкурсът е организиран от НЧ \"Братя Миладинови-1914\" в Петрич, родния град на Евтим Евтимов, а в същото читалище поетът работи като секретар в младите си години.  \nПопулярни поети се включиха в литературното четене в памет на Евтим Евтимов. Маргарита Петкова бе аплодирана за своите \"Писмени показания на Червената шапчица\". Добромир Банев прочете ново стихотворение, посветено на  Евтимов. Също посветена на големия поет творба рецитира близкият му приятел и събрат по перо Матей Шопкин. Стихотворение от изящната си книга \"Пясъчна роза\" представи Катя Кремзер.  \nПламен Тотев обяви и започването на тазгодишното издание на Международния конкурс \"Лирични гласове\", създаден от Романьола Мирославова, спътница в живота и творчеството на Евтим Евтимов.   \n \t\n", "date": "2018.09.14", "title": "\"Остров за двама\" спечели конкурса за любовна лирика \"Горчиво вино\""}
{"url": "http://www.duma.bg/node/175141", "text": "-    Няма проблем да вдигне заплатите с 10, а дори и с 20%! НО! Но е лудост да има бюджетен сектор с 800000, да 800000 работещи в него! Това е абсурд и прецедент в световната история! 800000 търтея, които по сметките на един друг палячо от преди малко ни излизат 10 милиарда лева годишно!!!!! Това са разходи само за търтеите! Но търтеите са и всичките гласоподаватели на едни определени хора, затова скоро очаквайте администрацията да стане милион! \n-    Служитилите в бюджетния сектор са в голямата си част гербаджии.Администрацията през последните десет години беше раздута като цирий и целта беше една.Да се печелят изборите от ГЕРБ.Сега БОКО е в паника и ще увеличава заплатите на калинките и герберунгелите пак със същата цел-да дойде БОКО 4. \n-    Г-н Борисов най-големият проблем в администрацията, е че там има много некадърници на високи постове и че има много голямо неравенство в заплащането. И като вдигнете с еднакъв процент всичките заплати. Бедните стават по-бедни, а богатите стават по-богати. Проблемите на държавата са корупцията и некадърността, които вървят заедно ръка за ръка. Голямото неравенство в заплати и пенсии. Неравенството е необходимо, но когато е над 6 като при пенсиите и над 10 при заплатите на чиновниците е вредно. Другият проблем е данъчната и осигурителна система, които усилват неравенствпто. \n-    Това е нагло - по този престъпен начин да се прахосват парите на данъкоплатеца с цел бъдещо печелене на избори, които се очакват напролет!!! Известно финансово правило е, че заплати се повишават там, където има резултат от дейността! Каква е ефективността от работата на държавния апарат в България? Защо държавата ни е на последните места във всички негативни европейски и световни класации??? Защо се продължава с тази престъпна политика на насочване на ограничения обществен ресурс в нереформирани и лошо работещи сектори??? Защо само се говори и симулират реформи и нищо не се прави за да се промени това статукво??? Кога държавния апарат, който по последна статистика достигна 30% от заетите в тая държава ще започне да плаща осигуровки???С тази продажна политика ще прогонят всички работоспособни и успешни хора от България, създаващи национален доход! \n-    На практика Боко вдига заплатите на тези дето взимат по 1300-1500 лв и работят във фейсбука цял ден. Като се пресметне 10% се получават едни още 130-150 лв на всеки. Тоест подарък да си платят поне тока или парното, а пенсионерите да умират с 200-250 лв. Всъщност ги плаща с наши пари. Тоя негов електорат ни излиза много скъпо на нас и май скоро че го наритаме. \n-    Спрете се! Само ни делят пак като всеки път – обявяват, че пари има за едни, за сметка на други. С някакви мижави 700-800 лв кой чиновник ще иска да работи? Те ги лъжат, че им плащат, а онези лужат, че работят… те затова сме на това дередже!!!! \n-    Тази държава не е само чиновници, учители, полица, военни и пенсионери. Ако ГЕРБ и БСП продължавате по този начин. Скоро няма да има откъде да идват заплатите/пари/ на тези гласуващи за вас търтеи. Относно тримата сменени министри г-н Борисов, отиват си зашото са некадърни и не могат да си вършат работа за което са били назначени. И защото, не само че са безполезни, а дори са вредни за народа. Според мен трябва на такива доказано провалили се бивши министри, депутати, кметове, общински съветници и висши чиновници да им се забраниява със закон. В период от 10 години след \"уволняваннето\" отново да заемат министерско кресло, да работят министър, депутат, кмет,... . А най-добре да бъдат изпратени в частния сектор или колцентровете за приемане на сигнали и оплаквания от гражданите на министерствата, агенциите, общините. За да видят какъв е резултата от работата им. \n-    Нали купуването на гласове е престъпление ? Борисов надмина себе си ! Този път купува гласове с парите на всички Вас! Все пак избори предстоят !   \n \t\n", "date": "2018.09.14", "title": "Наз@ем от мреж@та"}
{"url": "http://www.duma.bg/node/175142", "text": "За трети пореден път Солун ще бъде домакин на медийния фестивал „Медиамикс“. 24-то издание на форума този път ще се проведе от 20 до 24 септември и отново ще събере журналисти, рекламни специалисти, продуценти и актьори на традиционната годишна среща на професионалисти от медиите, рекламата и комуникациите. Припомняме, че фестивалът е едно от основните медийни събития в Гърция и на Балканите, в които и България участва активно. \nВ програмата отново са заложени конферентна част и наградите „Златен чадър“. Нощта на Рекламоядите, също е част от събитието. Програмата ще бъде допълнена и с други съпътстващи събития и инициативи. \"Конферентната част ще бъде открита с важната тема за бъдещето на свободните медии и разследващата журналистика - нови реалности, правни аспекти и финансиране. Дискусията е с подкрепата на Центъра за развитие на медиите и антикорупционният фонд\", обяви преди дни президентът на \"Медиамикс\" Стефан Делайе. \nТелевизионни сериали и формати отново ще се борят за отличието „Златен чадър“, като този път организаторите са включили и нова категория за най-добър развлекателен формат. Ще се раздават награди за драма, комедия, криминален, уеб и развлекателен формат, както и за режисьор, кинематография, звук и музика, кастинг, сценарии. Над 50 продукции от 18 държави ще се борят за отличие. Официалната церемония по награждаването ще се състои на 22 септември от 20,30 ч.   \n \t\n", "date": "2018.09.14", "title": "„Медиамикс“ отново акостира в Солун"}
{"url": "http://www.duma.bg/node/175188", "text": "\"Не може да се остойности безценното, както въздухът и водата следва да се полагат като неизменни природни дарове на всяко човешко същество, така и образованието е време да си припомним, че е дар, който сме получили и следва да дарим на жадните за истинско познание\", каза световноизвестният диригент Йордан Камджалов по повод предстоящото през ноември начало на \"Aкадемия музика\". Новата образователна платформа е по негова идея, разработена съвместно с прочутата органистка, професор Нева Кръстева, чийто възпитаник е самият маестро Камджалов. \nУчастниците ще получат напълно безвъзмездно качествено знание, като целта е да създадем  усещане за образованието като за нещо актуално и модерно. И ако своеобразната \"Aкадемия музика\", която инициираме от този сезон, успее да запали пламъка към познанието, целта ще е изпълнена, посочва маестрото.  \nПроектът ще започне на 17 ноември и ще продължи девет уикенда до юли 2019 г., като ще се осъществява веднъж в месеца в \"Сити марк арт център\" (бившото кино \"Левски\"). Всички ще имат свободен достъп до репетициите през сезона 2018/2019 г. на Genesis Orchestra и на хора на Музикалната лаборатория за човека - два от най-вълнуващите състави в България в момента по думите на Камджалов. Те подготвят концерти във Виена, Мюнхен и Лондон през новия сезон. \nПреподаватели ще са българи и чужденци - експерти в своите области. Обучението ще е безплатно. Форматът е отворен за хора от 16-годишна възраст, без горна граница и без изисквания за предварителна подготвеност. Крайният срок за записване е 21 септември на имейл education.fyk@gmail.com     \n \t\n", "date": "2018.09.14", "title": "Йордан Камджалов и Нева Кръстева откриват безплатна музикална академия "}
{"url": "http://www.duma.bg/node/175192", "text": "Без лидери този свят се движи като сомнамбул към повторение на финансовата криза от 2008-2009 г., защото не успя да отстрани причините за появата й отпреди десетилетие. Това предупреди бившият британски премиер Гордън Браун пред в. \"Гардиън\". \nТой бе премиер на Великобритания в периода, когато сривът на американската инвестиционна банка Lehman Brothers стовари опасности пред всяка голяма банка. Браун предупреждава, че след десетилетие на стагнация глобалната икономика е отново уязвима. \n\"В опасност сме да влезем, подобно на сомнамбули, в нова криза. Събуждането ще бъде жестоко, но ние живеем в свят без лидерство\", отговаря Браун, помолен да оцени рисковете от повторение на събитията от 2008 г. \nТой разкритикува политиката на икономии, водена от консервативното правителство, дошло на власт през 2010 г:  \"Рестриктивността се основаваше на анализ, според който причината за глобалната рецесия е високото ниво на държавния дълг, а не безразсъдните действия на финансовия сектор. Никой със сериозно отношение към нещата, няма да стигне до това заключение, но консерваторите се занимаваха с това пет години\", посочи Браун. Според него грешката не бе, че правителствата заимстваха повече, за да стимулират растежа, а че стимулите не бяха достатъчно големи. \"Бързо се върнахме към растежа, но не успяхме да го задържим поради прекомерната фискална консолидация. Бяхме излезли от рецесията през 2009 г., но отново се върнахме в нея до 2011 г. Защо? Оттеглянето на държавната подкрепа ни струваше работни места и просперитет, но ни струваше и способността ни да намаляваме дефицита в дългосрочен план\", обясни още бившият премиер. \nОсвен това Браун смята, че действията срещу финансови злоупотреби не са били достатъчно твърди и сега банките очакват да бъдат спасени отново в случай на бъдеща криза. \nСпоред него сега \"има по-малко възможности за намаляване на лихвените проценти, отколкото преди десетилетие, няма доказателства, че финансовите министерства ще могат да намалят данъците или да увеличат публичните разходи, няма и гаранция, че Китай ще бъде толкова активен в предоставянето на стимули\". \n\"Сътрудничеството, което беше демонстрирано през 2008 г., няма да е възможно през 2018 г. както между централните банки, така и между правителствата. Ще имаме упражнение по прехвърляне на вината, а не решаване на проблеми\", мрачно вещае бившият премиер. \n\"Страните се оттеглиха в националистически убежища и това ни донесе протекционизъм и популизъм. Не се обсъждат проблеми, които са глобални, както и национални и местни. Страните са във война помежду си относно търговията, изменението на климата и ядреното разпространение\", добавя още мрачни тонове политикът. \nСъбеседникът изрази съмнение, че Пекин ще сътрудничи втори път. \"Протекционизмът на Тръмп е най-голямата пречка пред международното сътрудничество\", категоричен бе британецът.   \n \t\n", "date": "2018.09.14", "title": "Светът се движи като сомнамбул към нова криза"}
{"url": "http://www.duma.bg/node/175189", "text": "Официалното откриване на десетото юбилейно издание на Международния фестивал за уличен и куклен театър \"Панаир на куклите 2018\" е днес, 14 септември, от 19 ч. в салона на Столичния куклен театър (ул. \"Гурко\" 14).   \nДо 23 септември в столицата ще се срещнат и покажат творчеството си куклени и улични артисти от Япония, Италия, Испания, Израел, Великобритания, Франция, Унгария, Холандия, Полша, Хърватия, Русия и България. Форумът се организира от Столичния куклен театър и Столичната община. \nЗрителите ще могат да разгледат изложбата сценография \"90 години от рождението на арх. Иван Цонев\". Веднага след това, от 19 ч., ще се състои премиерата на най-новото заглавие от афиша на СКТ - \"Страната на Оз\", по Лиман Франк Баум, драматизация и режисура Елица Петкова. Спектаклите ще се играят не само в СКТ, а и в салоните на Театър \"Българска армия\", зала 42 и пространство ДНК на НДК, Театър 199, както и в различни паркови и обществени пространства в София. Съпътстващата програма ще предостави възможност на професионалисти и любители да се включат в майсторския клас на Руслан Кудашов - главен режисьор на \"Большой театр куколь\", Русия, и уъркшоп - Японски традиционен театър на Театър \"Пук\", Япония. В рамките на Панаира ще се състои и българската премиера на съвместния проект \"Размяна на творчески ресурси\" между Театър \"Пук\" и СКТ - \"История за чайка и банда котараци\" от Луис Сепулведа, режисьор Катя Петрова. \"Чудовища\" е спектакълът на авангардния холандски режисьор Дуда Пайва, който ще бъде представен на 17 септември от 19 ч. в салона на СКТ.   \nЛюбимият на множество зрители Бродуейски мюзикъл за възрастни \"Авеню Q\", също ще бъде част от афиша на изданието. Рафи Бохосян, Камен Асенов, Венцислава Асенова, Лилия Гелева, Павлета Семова, Георги Георгиев-Антика и Ангел Николов (пиано) ще излязат на 18 септември от 19 ч. \nБългарските представители ще са куклените театри на Бургас, Пловдив, Благоевград и Сливен, както и Театър 199, които ще покажат едни от най-новите си спектакли, отличени с награди.   \n \t\n", "date": "2018.09.14", "title": "Куклите превземат София за 10 път "}
