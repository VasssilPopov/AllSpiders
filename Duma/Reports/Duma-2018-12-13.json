{"url": "https://duma.bg/taynite-na-balgarskite-instrumenti-razkriva-orkestarat-za-narodna-muzika-na-bnr-n181277", "text": "Оркестърът за народна музика на БНР с диригент Димитър Христов представя в навечерието на Рождество Христово новия си проект \"Тайните на българските инструменти\" - днес, 13 декември, от 19.30 ч. в Първо студио на Българското национално радио. В първото издание \"Изкуството на кавала\" майсторството си на сцената ще докажат няколко поколения знаменити кавалджии, сред които Георги Иванов, Матьо Добрев, Данчо Радулов, Кръстьо Димов, Николай Докторов, Теодосий Спасов, Костадин Генчев, Недялко Недялков, Владимир Величков, Темелко Иванов, Дамян Йорданов. Специален гост и водещ на събитието ще бъде дългогодишният преподавател по кавал в АМТИИ в Пловдив проф. д-р Любен Досев. Маестро Димитър Христов обяснява: \"Целта на този проект е да запознаем в детайли почитателите на народната музика и най-вече младите хора с пътя, който българските народни инструменти изминават. Концертите имат няколко насоки. Едната безспорно е музикалната и тя има за цел да представи няколко поколения музиканти на една сцена, а другата е хронологична. Ценното на нашите концерти е и това, че в тях различни поколения музиканти ще онагледят как се променя музицирането през годините. За да стане един инструмент популярен, са необходими не само добри инструменталисти, но и педагози и лютиери - и това също ще разкрият нашите концерти.\"  С \"Изкуството на кавала\" се започва с един от най-характерните ни народни инструменти. В началото той е бил в ръцете на всеки пастир. По-късно изтъкнати изпълнители на кавал влизат в ансамблите и правят записи. Постепенно обучението по кавал се допуска и в музикалните училища, и в академията в Пловдив и става популярен по целия свят в различни сътрудничества и състави.", "date": "2018.12.13", "title": "Тайните на българските инструменти разкрива Оркестърът за народна музика на БНР  "}
{"url": "https://duma.bg/sofiyskata-filharmoniya-otbelyazva-100-godishninata-na-lenard-barnsteyn-n181278", "text": "В годината на Бърнстейн (2018), когато светът отбелязва 100 години от рождението му, Софийската филхармония и маестро Найден Тодоров представят неговата Трета симфония \"Кадиш\". Големият концерт е днес, 13 декември, в зала \"България\", научи ДУМА от Кремена Николова-Флор, пиар. Ленард Бърнстейн е един от най-обичаните композитори. Автор на мюзикъли, опери, камерна и инструментална музика, той остава в сърцата на почитателите си с енергията, която влага в своите произведения. Tой е единственият композитор на класическа музика, който пробива на Бродуей с мюзикъла \"Уестсайдска история\". Почитан диригент, неговият емоционален и искрен стил на подиума го прави звезда не само сред почитателите на класиката. Носител на множество награди, той остава в историята и със своята просветителска и педагогическа дейност. С този концерт Софийската филхармония отбелязва и още една годишнина - 90 години от рождението на видния български композитор Александър Танев. Неговата дъщеря, известната пианистка Борислава Танева, ще представи едно от най-красивите му произведения - Дивертименто концертанте за пиано. Концертът е със специалното участие на оперната прима - сопраното Ина Кънчева, Веселин Будаков, Националния филхармоничен хор \"Светослав Обретенов\", Детския филхармоничен хор с диригент Славил Димитров и смесения хор на БНР с диригент Любомира Александрова.", "date": "2018.12.13", "title": "Софийската филхармония отбелязва 100-годишнината на Ленард Бърнстейн"}
{"url": "https://duma.bg/kontsert-s-tvorbi-na-bah-v-plovdiv-n181274", "text": "Концерт с творби на Йохан Себастиан Бах ще се състои на 16 декември от 11.30 ч. в зала \"Съединение\" на Регионалния исторически музей в Пловдив, пл. \"Съединение\" 1. В събитието участват Стефан Далчев - орган и чембало, Лилия Илиева - мецосопран, Милена Вълева - цигулка, Магдалена Далчева - виолончело. В програмата - От Коледна оратория BWV 248: Симфония и четири арии; Хорал \"Ела, Спасителю на езичниците\" BWV 659; Соната за виолончело и чембало в сол мажор BWV1027; Прелюд и фуга в до мажор BWV 547. Вход свободен, колекта.", "date": "2018.12.13", "title": "Концерт с творби на Бах в Пловдив"}
{"url": "https://duma.bg/vecher-s-mahabharata-v-galeriya-akademiya-n181276", "text": "Индологическата фондация \"Изток-Запад\" и посолството на Република Индия в България канят на литературната премиера на българския превод на древноиндийския епос \"Махабхарата\" в съвременната драматургична адаптация на френския писател, сценарист, актьор и режисьор Жан-Клод Кариер, носител на почетен \"Оскар\", лауреат на престижната индийска награда \"Падма Шри\". Великолепните илюстрации са на Пенко Гелев. Книгата ще представят индолозите д-р Мирела Лингорска, инициатор на проекта, автор на предговора и редактор на текста, доц. д-р Галина Русева-Соколова, преводач на текста, Надежда Розова, редактор и зам.-председател по издателската дейност на ИФ \"Изток-Запад\", и художникът Пенко Гелев. Представянето е на 14 декември от 18.30 ч. галерия \"Академия\", ул. \"Шипка\" 1.", "date": "2018.12.13", "title": "Вечер с \"Махабхарата\" в галерия \"Академия\""}
{"url": "https://duma.bg/den-na-traur-sled-strelbata-v-strasburg-n181299", "text": "Авторът на кървавата атака в Страсбург е похитил такси и е избягал с него от мястото на произшествието, съобщи Радио Франс енфо. Водачът на таксито е в безопасност, той твърди, че престъпникът е ранен. Въпреки бягството е идентифициран и 350 полицейски служители и два хеликоптера активно го издирват. Той е на 29 години, казва се Шериф Шекат и е бил въоръжен с автоматично оръжие. Той е влязъл в престрелка със служителите на реда. Уточнява се още, че нападателят е известен на полицията, смятан е за опасен за националната сигурност. Съобщава се за поне двама загинали, а 11 са ранени и някои от тях са в критично състояние. 29-годишният мъж, който е от Страсбург, към 20:00 часа френско време откри стрелба в центъра на града край прочутия коледен базар. По време на престрелката с полицията нападателят е бил прострелян, но е успял да избяга и акцията за залавянето му продължава в момента. Той е бил и в списък със заподозрени в тероризъм лица. Стрелецът е трябвало да бъде арестуван тази сутрин по подозрения в съпричастност към убийство. Полицаите обаче не са успели да го намерят в дома му, а при обиска в жилището са открити гранати. Във връзка с полицейската операция градският транспорт в града бе спрян преди полунощ, а жителите бяха призовани да не излизат от домовете си.  Френската полиция все още издирва Шекат, като се провежда мащабна операция, в която участват 350 военни и полицаи, както и хеликоптери. Мотивите му все още не са известни. Междувременно френската полиция е арестувала двамата братя на терориста. Още петима са били арестувани и разпитани. Шекат вече е бил издирван за въоръжен грабеж преди нападението в центъра на Страсбург. Премиерът на Франция Едуар Филип оглави междуведомствен кризисен щаб във връзка със ситуацията в Страсбург. В. \"Фигаро\" съобщава, че премиерът е събрал междуведомствена кризисна група, която да координира усилията във връзка със ситуацията в Страсбург. Междувременно кметът на Страсбург обяви сряда за ден на траур в града. От германската полиция пък уточниха, че Шекат е бил арестуван в Германия през 2016 и 2017 г. за кражби и по-късно е бил екстрадиран във Франция. Появиха се и информации, че терористът може да е избягал в Германия. Страсбург се намира близо до френско-германската граница. Френският министър на вътрешните работи Кристоф Кастанер обяви на брифинг в Страсбург, че се въвеждат извънредни мерки за сигурност - засилва се охраната на коледните базари и контролът по границите. Президентът на Франция Еманюел Макрон поднесе съболезнования на жертвите на трагедията в Страсбург. \"Цялата солидарност на нацията е насочена към Страсбург, към жертвите и техните семейства\", написа Макрон в туитър след края на съвещание, което проведе в кризисния щаб на министерството на вътрешните работи във връзка със ситуацията в Страсбург. Председателят на Европейския парламент Антонио Таяни, както и много френски политици изразиха съболезнованията си във връзка с гибелта на хора в резултат на въоръжено нападение в центъра на Страсбург. По последни данни загиналите са четирима, а ранените 11, като някои от тях са в критично състояние. \"Скърбя за жертвите на нападението в Страсбург. Ние, Европарламентът, продължаваме работата със силата на свободата и демокрацията срещу терора\", написа Таяни в туитър. \"Искрени съболезнования на семействата и близките на жертвите. Изразявам цялата си подкрепа на сънародниците ми от Страсбург и силите за безопасност\", коментира председателят на Националното събрание на Франция Ришар Феран. \"Шокирана и опечалена съм от ужасяващата атака в Страсбург. Моите мисли са към всички засегнати и към френския народ\", бе коментарът на премиера на Великобритания Тереза Мей в туитър.", "date": "2018.12.13", "title": " Ден на траур след стрелбата в Страсбург"}
{"url": "https://duma.bg/sreshti-s-avtograf-na-shtanda-na-knigomaniya-n181275", "text": "По време на 46-ия Софийски международен панаир на книгата на щанда на издателство \"Книгомания\" (109) за среща с автограф читателите ще очакват Георги Тошев с книгата \"Години Любов. Невена Коканова\" (15 декември, 18 ч.), Мария Лалева, авторка на хитовия роман \"Живот в скалите\" (15 декември, 13 ч.), актьорът Георги Мамалев (13 декември, 18 ч.), певецът Орлин Горанов 15 декември, 12 ч.), легендата на родния волейбол Любо Ганев (15 декември, 17 ч.) и журналистката Евгения Атанасова с книгата й за Кристо (15 декември, 14 ч.). Днес от 11 ч. в Градската градина на София изд. \"Книгомания\" заедно със Столичната община, \"Art Productions\" и дъщерята на Невена Коканова - Теодора Шарланджиева, ще открият изложбата \"Невена Коканова на 80. Снимки от един живот. 1938-2018\", която може да се посети до 3 януари 2019 г.", "date": "2018.12.13", "title": "Срещи с автограф на щанда на \"Книгомания\""}
{"url": "https://duma.bg/s-31-e-poskapnal-zhivotat-prez-noemvri-na-godishna-baza-n181307", "text": "Инфлацията от началото на годината е 2,7%, а годишната инфлация за ноември на годишна база е 3,1%, което сочи забавяне спрямо темпа от 3,6% през предишния месец. Това показват данни на Националния статистически институт (НСИ). Средногодишната инфлация за периода декември 2017 - ноември 2018 г. спрямо периода декември 2016 - ноември 2017 г. е 2,8%. През ноември 2018 г. спрямо месец по-рано при цените на хранителни продукти и безалкохолни напитки има намаление от 0,2%. Алкохолните напитки и тютюневите изделия са поскъпнали с 0,1%. При жилища, вода, електроенергия, газ и други горива има увеличение с 0,7%. При здравеопазването има увеличение с 0,1%. През ноември 2018 г. цените на лекарските и на стоматологичните услуги са се увеличили съответно с 0,8 и 0,1%, а цените на лекарствените продукти остават на равнището от предходния месец. В края на ноември 2018 г. в групите на нехранителните стоки и услугите от НСИ регистрират намаление на цените при облекло и обувки - с по 0,1%, течни горива за битови нужди - с 3,1%, мебели - с 1%, перални и съдомиялни - с 0,5%, климатични инсталации - с 2,5%, прахове за пране - с 1,3%. Съществен спад се отчита при цените на дизелово гориво - с 2,5%, автомобилен бензин А95H - със 7,4%, автомобилен бензин А98Н - с 6,2%, международни полети - с 8,5%, мобилни телефонни апарати - с 4,7%, телевизори - с 2,1%, продукти за лична хигиена - с 0,4%, и други. Увеличение има при цените на брашното - с 1,1%, хляб - с 2,5%, малотрайни и трайни колбаси - съответно с 1,1 и 0,6%, мляно месо (кайма) - с 0,5%, нискомаслено прясно мляко - с 0,8%, сирене - с 0,3%, извара - с 0,9%, олио - с 0,2%, краставици - с 26%, зрял лук и чесън - съответно с 9,9 и 4,6%, маслини - с 0,9%, картофи - с 2%, шоколад и шоколадови изделия - с 0,1%, чай - с 0,2%, минерална вода - с 1,4%, газирани напитки - с 0,2%, вина - с 0,2%, бира - с 0,1%, и други.", "date": "2018.12.13", "title": " С 3,1% е поскъпнал животът през ноември на годишна база"}
{"url": "https://duma.bg/kriminaliziraha-nelegalnoto-proizvodstvo-na-alkohol-i-tyutyunevi-izdeliya-n181306", "text": "Депутатите приеха окончателно промени в Наказателния кодекс. С тях се предвижда производството на алкохол или тютюневи изделия без разрешително да се наказва с лишаване от свобода от 1 до 6 години и глоба от 20 до 100 хил. лв. Лице, което изготвя, държи или укрива предмети, предназначени за изграждане на съоръжения за производство на алкохол, алкохолни напитки или тютюневи изделия, ще се наказва с лишаване от свобода до 3 години. До законопроекта се стигна след оплакване на главния прокурор Сотир Цацаров от законовите пропуски, които пречат на работата на разследващите срещу нелегалното производство. В края на септември той съобщи пред депутатите от парламентарната комисия за контрол над приходните агенции, контрабандата и сивата икономика, че при една от акциите срещу нелегални цигари в Карнобат, Горна Оряховица, Тутракан и Дупница е бил задържан шофьор на бус, който обаче обяснил, че няма връзка с производството и продажбата на намерените в него цигари, а обяснил, че тъкмо бил откраднал буса и разследващите го заловили. До момента законът не предвиждаше наказания за нелегално производство на цигари. След случая управляващите се заеха спешно с ремонт на законодателството след среща при финансовия министър Владислав Горанов между Цацаров, правосъдния министър Цецка Цачева, вътрешния министър Младен Маринов и председателя на правната комисия в парламента Данаил Кирилов (ГЕРБ). През Наказателния кодекс се изменя и Законът за тютюна, тютюневите и свързаните с тях изделия. Промените там въвеждат регистрационен и лицензионен режим на търговията и рециклирането на машини за производство на цигари. Конкретен повод станаха акцията на прокуратурата и Агенция \"Митници\" във \"Винпром Карнобат\" и арестът на собственика на групата компании около завода на Миню Стайков. Законовата промяна обаче няма да го засегне, тъй като законодателните промени важат занапред.  ", "date": "2018.12.13", "title": "Криминализираха нелегалното производство на алкохол и тютюневи изделия"}
{"url": "https://duma.bg/svetiyat-sinod-natsistite-sa-angeli-nebesni-n181284", "text": "За пръв път усетих истински какво всъщност означава познанието да носи печал. Ако можех, бих запушил устата си и вързал ръцете си, за да не проговоря и напиша и буква на тая тема. Но не мога. Най-простичко, и без каквото и да е изхвърляне, става дума за това, че по време на Втората световна война православната ни църква, и най-вече Светият ни синод, наред с проповядването на божието слово са проповядвали и нацизма, и българския монархофашизъм. Звучи шокиращо, но свидетелствата за това и документите не са няколко, не са и десетки, а са стотици, а може би и хиляди. Бях срещал нещичко през годините, което ме озадачаваше, но не можех да си го обясня и все не ми достигаше време да се потопя в него. Но го направих неотдавна. Подбуди ме към това и видинският митрополит Даниил, който само преди дни на конференция в Брюксел във впечатляващо слово постави наравно \"гоненията и страданията на БПЦ по време на османското робство и на тоталитаризма\". Този тоталитаризъм, който през 1953 г. възстанови Българската патриаршия. Не е първият, който пише и говори, че комунистическата власт е преследвала български свещеници и членове на Светия синод след 9 септември 1944 г. Най-често твърдят, че това се е случило, защото на комунистите такава им е била атеистичната природа. Кръвожадна. Но безспорните факти, тотално премълчавани досега, опровергават подобни смехотворни аргументи напълно. След 9.09.1944 г. българските, и най-вече съветските червени сатани, както ги наричат архиереите тогава, и ги сравняват с антихриста, всъщност ги спасяват (странни са делата Господни!) от гибелна участ, която очевидно не се е решавала в България. Спасението им се дължи на ръководителя на съветското разузнаване ген. Фитин и Георги Димитров! Оцеляването на българските евреи, за което днес никой не споменава ролята на БКП, се приписва почти изцяло на църквата. Но вече не съм убеден, че е така, защото то трудно се \"връзва\" с десетките публични антиеврейски изявления на Светия синод по време на войната, малка част от които ще прочетете по-долу. Възторгват се отците ни и от Хитлер, и от мракобесния Закон за защита на нацията, нека споменем и аплодисментите за допълненията към Закона за защита на държавата, които предвиждат смъртна присъда и за слушане на \"вражеско\" радио. Дори през 1943 г. (след спасяването на българските евреи!) \"невинните\" отци искат да бъде отстранен от поста си кентърбърийският епископ, предстоятелят на англиканската църква, защото бил предал Христос като Юда, защото \"благослови съюза на английската държава с безверния и мрачен болшевизъм\". Нито един от висшите ни владици днес не е изразил публично съжаление за пронацистките изяви на техните предшественици, поне на мен не ми е известно. А ако това се случи, великата ни хилядолетна православна църква, която е част от душата на българина, няма да стане по-слаба, напротив! Но доста приказки! Имат думата документите, част от които (със съкращения), от официоза на БПЦ \"Църковен вестник\". Разтурянето на международните организации в България По силата на член 5 от Закона за защита на нацията миналата седмица Министерският съвет реши да се разтурят у нас 20 тайни и международни организации, повечето от които са еврейски, а останалите англо-американски (протестантски). Разтурянето... е от голямо значение, понеже те подриваха основите и на българската църква и българската държава... Затова именно голяма похвала заслужава днешното правителство, което с постоянните си грижи за защита на нацията схвана всичката зловредност на тайните и международни организации. Неговото решение за разтуряне на тия организации е акт на държавническа мъдрост и високо родолюбие.  Пълна вяра във водачите  От десет дни България формално се присъедини към Тристранния пакт. Във връзка с туй присъединение през нейните предели вече свободно минават германски войски, навсякъде радушно посрещани от българския народ. Актът на присъединяването, както можеше и да се очаква, предизвика в една европейска държава недобри чувства към нашето отечество. От тая велика сила вече се сипят обвинения и заплахи против България, че тя се намесвала във войната, като напуснала водения досега неутралитет, и си била подписала смъртната присъда, понеже германските войски щели всичко да изпоядат в нея и да я уморят от глад, щели да я изпотъпчат и опустошат.  В тези обвинения и заплахи, предназначени да всеят смут у нас, разбира се, няма нищо вярно. Българското правителство само след  дълго, грижливо и всестранно проучване на положението реши да извърши туй присъединение и само в името на мира и само жизнените народни интереси подписа този исторически акт. Българският народ има пълна вяра в Бога..., ясно вижда пръста на Провидението, бидейки твърдо убеден, че с присъединението си към Тристранния пакт, той е тръгнал по едничкия спасителен за него път... Германският народ днес, както неведнъж заяви неговият велик Вожд, смята себе си призван от Провидението да извърши спасителното за цялото човечество дело - да създаде нов ред в света, като въдвори в него истинска свобода, правда и равенство в благата за всички. За да реализира, обаче, тая висока своя мисия, и нему, ето вече две години, се наложи да мине през земите на много народи, за да улови и унищожи неправдата. Дето приемат неговото мирно предложение, той минава през земята им като приятел, съюзник и закрилник; а дето му се възпротивят, употребява сила и се налага... Самото българско правителство с акта на присъединението изразява съкровената воля на българския народ, който отдавна желаеше това присъединение. За това красноречиво говори големият възторг и бурните акламации, с които Народното събрание изслуша речта на първия министър (Богдан Филов - б.а.) и единодушно одобри подписания акт. С това се обяснява и обстоятелството, че целият български народ посреща с радост и любов минаващите германски войски, понеже в тях вижда само съюзници и стари бойни другари, които дохождат да обезпечат мира и спокойствието на Балканите... Българският народ, заедно с другите пострадали народи, е готов да сътрудничи в туй велико и свято дело. Никакви клеветнически обвинения, никакви заплахи няма да го смутят. Той е напълно спокоен, понеже вижда, че в днешните съдбоносни и върховни моменти неговите управници начело с мъдрия Върховен Вожд (Цар Борис ттт - б.а.) го водят по едничкия прав и спасителен за него път, и има пълна вяра в тях. Пасха, велика и свещена Тазгодишният празник на Христовото възкресение е наистина ден велик в истинския смисъл на думата... Но ето, всемилостивият бог извърши велико чудо с онеправданите, в лицето на доблестните синове на велика Германия и Италия. Той прати ангели, които няколко само дни вдигнаха грамадната плоча и счупиха оковите на погребаните и ги извикаха към свободен живот.  Да въздадем Богу благодарност за неговата велика милост ...Но ето - промяната дойде внезапно и голямото чудо се извърши. Правдата за българите възкръсна. Апелът на свободните и воплите на поробените очевидно бяха достигнали до... всемогъщия Разпоредител на съдбините на хората и народите. Той очевидно е миролюбивият мъж Адолф Хитлер и неговите миролюбиви сътрудници и ги е вдъхновило да издигнат в света знамето на правдата и справедливостта... ...И родната църква, като ликува с целокупния народ и въздава хвала на Всевишния за тая му превелика милост, в същото време бърза да засвидетелства своята искрена благодарност и безкрайна признателност към органите на божия промисъл, които донесоха свобода на нейните чеда. За тая цел миналия петък Н. Високопреосвещенство Наместник-председател на Светия синод Видинският митрополит Неофит и Високопреосвещените митрополити Врачанския Паисий и Пловдивския Кирил посетиха германския пълномощен министър в столицата барон фон Рихтховен и италианския пълномощен министър граф Маджистрати, на които от името на родната Света Църква връчиха поотделно тържествено изложение, пълно с чувства на благодарност за извършеното от тях освободително дело... Синодалното изложение завършва така: \"Днес българската народна Църква е щастлива, че нейните чеда са освободени, благодарение на победоносното войнство на двата велики съюзени народа - германския и италианския... Българската Църква, като благодари Богу за неговата милост, принася дълбока благодарност и признателност на благородните и храбри народи и на техните велики водачи г. Адолф Хитлер и г. Бенито Мусолини и с молитвено умиление спомня скъпите жертви...\" Кръстоносен поход срещу болшевизма Войната срещу болшевизма и Съветска Русия днес привлича с основание вниманието на цялото културно човечество. Защото безспорно от изхода на тази гигантска борба ще зависи не само бъдещето на воюващите народи, но преди всичко бъдещето на европейската цивилизация, на Европа и на света. С.С.С.Р. и болшевизмът, които от 25 години подриват устоите на всички национални държави, стремейки се да установят така наречената \"световна диктатура на пролетариата\", влязоха в съюз с ултракапиталистическите и империалистически държави - Англия и Съединените щати, в борбата им срещу възродения национализъм и срещу установяващия се нов социален и по-справедлив социален и международен ред. Този неестествен съюз между \"пролетарска\" Съветска Русия, Англия на лордовете и Съединените щати на мултимилионерите и финансовите магнати се явява за мнозина българи напълно необясним. Това се дължи на обстоятелството, че в България малцина познават еврейския въпрос и по-специално ролята, която евреите играят в международния и световен живот. Поради тази причина голяма част от българското общество не схвана правилно и смисъла на думите, с които Водачът Ад. Хитлер завърши позива си пред национал-социалистическите революционни войски: \"Дойде часът, когато трябва да се противопоставим на заговора на еврейско-англо-саксонските причинители на войната и на също тъй еврейските агенти на болшевишката централа в Москва.\" Еврейският народ има един ясно очертан и упорито проявяван политически стремеж: да овладее световната политическа власт и да наложи една чисто еврейска култура на човечеството. За постигане на тази цел еврейството си служи с многобройни средства, по-важните от които са: овладяване на стопанския живот и богатствата на народите, разлагане на семейството, унищожението на църквата, премахване на монархиите, подпомагане и поддържане на противодържавни, политически и религиозни течения, потикване към вътрешни сътресения и революции, създаване поводи за международни конфликти и подклаждане и ръководство на световната революция за изграждане на световната \"пролетарска\" власт.... Ал. Н. Падарев Благодарност до Св. Синод от водача на германския народ. В Св. Синод се получи следното писмо от германския пълномощен министър в България Барон фон Рихтхофен: Ваше високопреосвещенство, Водачът и Райхсканцлерът ми възложи да предам на Св. Синод неговата най-сърдечна благодарност за изказаните от името на Българска православна църква приятелски чувства, както и за предаването на паричния дар от 100,000 лв. за ранените немски войници... Рихтхофен Едно патриотично решение Миналата седмица Народното събрание при разглеждане на доклада на парламентарната комисия по проверка на изборите взе едно високопатриотично решение за отнемане мандата на 9 народни представители, които в миналото са принадлежали към разтурената със закон работническа партия... В днешния съдбоносен момент, когато цялото културно човечество е предприело кръстоносен поход срещу разрушителния марксизъм, когато велика Германия и съюзниците й, в името на християнската култура и общочовешката цивилизация, водят гигантска война срещу туй зло, би било неокачествимо предателство да се търпят в Народното събрание представители, които подравят устоите на нашата държава. Повелителна нужда от народно единство и сплотеност Миналата седмица Народното събрание бе свикано на извънредно заседание, за да бъдат разгледани някои твърде важни въпроси, между които и законопроекта за изменение и допълнение на закона за защита на държавата. Закон за защита на държавата съществува у нас още отпреди 20 години, но той не бе приспособен към военно време - към изключителните времена и върховни моменти, които преживява днес и България и целият святЕ Днес, когато българският народ има най-голяма нужда от тясно единение и сплотеност. Посредством продажни родоотстъпници и предатели, чрез клевети и лъжи те се опитват да смутят духа у българските граждани, да разтлеят у тях духа и сърцето, да разпокъсат и обезсилят народа, като подровят у него вярата му в светлите бъднини, голямото доверие в днешните му водачи и във великите му негови съюзници. Измененията в закона, които се изискват със законопроекта, се състоят главно в засилване на наказателните постановления за някои деяния с оглед на изискванията и нуждите на военното време, което преживяваме... Цялото събрание изпрати с бурни и единодушни ръкопляскания речта на министъра на правосъдието (Васил Митаков - б.а.) Народното представителство се оказа на висотата на положението си. Имайки предвид днешните изключителни времена то при пълно единомислие и единодушие прие предложения закон, с който безпощадно ще се наказват проявите, насочени срещу единството и бъдещето на българския народ.   Неотдавна ви говорих за предупрежденията на руския официоз \"Известия\". Дойде ред и на руската черква да изрази по недвусмислен  начин недоволството си от българското паство, чието духовенство не се оказа на висотата на положението си в тоя час, изпълнен с горчивини за славянството. В навечерието на Великден от Москва се разнесе тържествено гласа на всерусийския Митрополит Сергей, който отправи послание, изпълнено с утеха и ободрителност към православния християнски свят, изнемогващ под Хитлеровия гнет във всички страни. Одухотвореното слово на Н. В. Преосвещенство, пропито с дълбока вяра и патриотизъм, присъщи на руския народ, обгърна всички чада на православната църква, дори и румъните, чиято войска се сражава на Източния фронт. Българското име обаче не бе споменато. Колкото и печална да е тази констатация, тя ни най-малко не ни учудва. Не доживя ли България позора да види Божии служители, високи сановници в черковната йерархия, Н.В.П. Митрополит Филарет Ловчански и Неофит Видински да провъзгласят, че българската черква стояла на страната на Тройния Пакт, т.е. на страната на богохулника Хитлер и езична Япония, които потъпкаха върховния принцип на християнството \"Обичай ближния си като сам себе си\", които заместиха кръста на Спасителя със Свастиката и кървавия меч. Днес, когато в цяла Европа, от Норвегия до Гърция, па дори и в Германия, духовенството е застанало начело на антихитлеристките движения, когато то открито и смело се застъпва за хитлеровите жертви, в България, владици и свещеници се надпреварват да угодничат на антихриста. Българската черква, която винаги е бранила правата на народа с цената на най-големи жертви, чиято история е осветена от лъчезарните ликове на патриарх Евтимий, на Антим т-ви и на Екзарх Йосиф, българската черква, с редки изключения, се солидаризира с мародерите, които обърнаха земята на нашата освободителка в долина на смъртта. Велика е трагедията на българския народ! В най-критичния момент на нашето съществувание, когато сме останали без приятели отвън, дори и руската черква, и руският народ се отвръщат от нас... Защото както е казал Митрополит Сергей: \"Не само тоя, който си послужи с оръжието е убиец, но и тоя, който даде оръжието другиму в ръката.\" Влада Карастоянова, \"Останах завинаги българка\" изд. \"Слов - Д\", 1992 г. Заседание на 22.VI./9.VI.ст.ст./1943 г. Днес.. СВ. СИНОД В ПЪЛЕН СЪСТАВ, след подобаваща към Господа Бога молитва откри редовната си лятна сесия под председателството на Наместник-Председателя, Негово Високопреосвещенство Видинския Митрополит Неофит...  По доклад на Секретаря: ...Неотдавна предстоятелят на Англиканската църква, Архиепископът на Кентербери, по въпрос от важен за Църквата характер, лекомислено е пренебрегнал тоя дух (Христовия дух - б.а.). Забравил, или не пожела да се допита до божествения Учител и Спасител на човечеството, гръмливо пред цял свят благослови съюза на английската държава с безверния и мрачен болшевизъм. Публично възвеличи хулителите на Духа Святого и разрушителя на църквата Христова и призова английския народ да помага на антихриста, който има задачата да изкорени вярата и морала в християнска Европа и изобщо душата на човечеството. Доскоро усърден апостол на словото Божие, тоя архиерей изведнъж извърши страшното престъпление - съблазни паството си и се прояви като изменник-предател на Христос Господа и подобно на Иуда предаде, изгуби своя висок пост, та неговото апостолско място друг да вземе... Ръководителят на съветското разузнаване ген. Павел Фитин до Георги Димитров, 13 ноември 1944 г. До др. Георги Димитров Получихме сведения, че началникът на отдел в българската милиция Главенчев (по националност македонец, в миналото като че ли терорист), понастоящем ръководещ работата по арестите, по свое усмотрение разстрелва арестувани, като пренебрегва указанията на ЦК на БКП. Опитът на ЦК на БКП да призове Главенчев към ред нямаше успех. Сега Главенчев подготвя арестуването на всички членове на Светия Синод с изключение на софийския митрополит Стефан, заради това, че през 1944 год. в свое обръщение към бившето правителство Синодът се изказал срещу партията. Съобщавам ви за сведение и вземане на необходимите мерки.  Фитин", "date": "2018.12.13", "title": "Светият синод: Нацистите са ангели небесни"}
{"url": "https://duma.bg/kongresat-na-sasht-vs-severen-potok-n181296", "text": "Конгресът на САЩ ще гласува резолюция против газопровода \"Северен поток-2\", който ще доставя руски газ в Европа заобикаляйки Украйна. Според авторите й проектът бил \"съществена стъпка назад в осигуряване на енергийна сигурност на Европа\". Той не спомага за диверсификацията на енергийните доставки. Резолюцията призовава Европа да се откаже от проекта, а президентът Доналд Тръмп да използва всички възможни средства за намаляване на енергозависимостта й от Русия.", "date": "2018.12.13", "title": " Конгресът на САЩ  vs \"Северен поток\""}
{"url": "https://duma.bg/klyuchat-kam-dalgoletieto-e-v-genite-na-kostenurki-n181269", "text": "Галапагоските гигантски костенурки притежават генетични модификации, свързани с \"ремонта\" на ДНК, имунната защита и потискането на раковите заболявания, в които се съдържа ключът за дълголетието им, сочат резултатите от изследване, публикувано в \"Малайзия мейл\". Екип от международни изследователи е проучил геномите на две такива костенурки, едната от които е Lonesome George - последният известен член на подвида Geochelone nigra abingdoni, който загина при засядане на галапагоския о-в Санта Круз през януари 2012 г. Експертите са открили \"специфични за вида модификации, влияещи на гените за възстановяване на ДНК, и на възпалителните процеси и гени, влияещи на развитието на рака\", пише в проучването, публикувано в сп. Nature Ecology & Evolution. Тихоокеанската островна верига край континенталната част на Еквадор е известна с уникалната си флора и фауна, изучавана от Чарлс Дарвин, докато развива своята теория за еволюцията. 12 вида гигантски костенурки все още я обитават. Директорът на национален парк \"Галапагос\" Хорхе Карион заяви, че разкриването на тайните на дълголетието на тези влечуги ще помогне в усилията за възстановяване на популациите им в архипелага. Гигантските костенурки, които живеят над 100 години, пристигат във вулканичния регион на Галапагос преди 3-4 млн. години. Смята се, че океанските течения са ги разпръснали около островите, създавайки 15 различни вида, три от които са изчезнали.", "date": "2018.12.13", "title": "Ключът към дълголетието е в гените на костенурки"}
{"url": "https://duma.bg/kratki-novini-n181295", "text": "Президентът на Франция Еманюел Макрон проведе среща с представители на банковия сектор, на която бяха обсъдени мерки за подобряване на положението в социалната и икономическата сфера. Макрон се е обърнал към банкерите с молба да поемат редица задължения, включително да се откажат от увеличения на банковите тарифи за физическите лица. \"Гугъл\" не е регистрирал каквито и да е опити от страна на Русия да разпали расови противоречия в САЩ, заяви главният изпълнителен директор на компанията Сундар Пичай на изслушване в Камарата на представителите в Конгреса. По-рано някои политици в САЩ твърдяха, че била видна руска следа в стълкновенията на расово-социална основа в Шарлътсвил през 2017 г. Канадски съд взе решение за екстрадиране в САЩ на финансовия директор на китайския гигант Huawei Мън Уанчжоу, обвинена в нарушение на търговските санкции на САЩ срещу Иран. Тя бе освободена под гаранция от 10 млн. канадски долара (7 млн. щатски). Президентът Доналд Тръмп обяви, че ще се намеси в казуса срещу Мън Уанчжоу, ако това ще помогне за сключването на търговска сделка с Китай. Междувременно Китай задържа бивш канадски дипломат, който бил нарушил закона за чуждестранните неправителствени организации. Това може да е реципрочна мярка за ареста на Мън Уанчжоу.   Индийските власти започнаха да се борят с макаците, които изпълниха столицата, крадат ядене, мобилни телефони, нахлуват в домовете. Маймуните са завладели райони около парламента, сградите на ключови министерства. \"Често те грабят храна от ръцете на хората, а понякога дори унищожават файлове и папки с документи\", разказа Рагин Шарма от Министерството на вътрешните работи на Индия. ", "date": "2018.12.13", "title": "Кратки новини"}
{"url": "https://duma.bg/protest-n181305", "text": "Втори пореден протест на таксиметрови шофьори имаше вчера пред Столичната община. Те поискаха увеличение на тарифите за превоз с от 15 до 20 на сто, повече и по-добри стоянки, снабдени с тоалетни. Шофьорите настояват още да имат право да ползват бус в лентите в столицата", "date": "2018.12.13", "title": "Протест"}
{"url": "https://duma.bg/paktat-za-migratsiya-e-grabezh-na-bedniya-yug-n181297", "text": "Мигрантският пакт е продължение на катастрофалната мигрантска политика на канцлера Ангела Меркел с помощта на политическа декларация на ООН. Не е изненадващо, че всички искания на африканските държави да се справят с основните причини за миграцията бяха отхвърлени. Вместо глобално правосъдие, страните от Юга са подложени на емиграцията на образовани хора - или изтичане на мозъци. Не бе изпълнен ангажиментът за спиране на износа на оръжие и унищожаването на цели икономики в Юга чрез споразуменията за свободна търговия. Напротив, единствените споразумения бяха как да се улесни набирането на специалисти от страните на Юга. Пактът е съобразен с нуждите на индустрията на Севера и възнамерява активно да популяризира миграцията само в положителна светлина, докато негативните аспекти за страните от Юга остават извън радара. Както е посочено в цел 5, пактът трябва да мобилизира трудовата мобилност в съответствие с нуждите на развитите пазари, на търсене на работна сила за тях и предлагането на умения.  наред с разрушителните споразумения за свободна търговия и износа на оръжия, които непрекъснато създават нови конфликти в страните от Юга. Пактът за миграцията обещава на работодателите в индустриалните страни глобално разширяване на разпределението на работната сила, насочено към минимизиране на заплатите. Левите социолози от Юга се оплакват, че с емиграцията на обучени млади хора се осъществява трансфер от Юг на Север, който може да донесе милиарди. До 50% от академично образованите хора произлизат от страните на Юга. Правителства и учени от Юга критикуват също, че пактът не застъпва борбата срещу причините за миграцията. Миграцията е проява на неравенство. Въпреки това не се анализираат нейните причини в един капиталистически, глобализиран свят. Хиляди лекари и медицински сестри от страните на Юга работят в Европа, докато в родните им страни хората често нямат медицинска помощ и умират от елементарни болести поради липса на лечение.  Вместо да води истинска борба срещу причините за миграцията, пактът предлага само мерки за развитие, макар и в образованието и обучението. Но при липса на местно икономическо развитие това вероятно ще доведе до още повече миграция. Например различна търговска политика би била един от решаващите начини за самостоятелно развитие, което да ангажира местна работна ръка. Разбира се,  Пактът обслужва преди всичко интересите на германските корпорации да привличат нискоквалифициран труд по един икономически ефективен начин. Германия няма да загуби суверенитета си, нито ще отвори вратата за мащабна имиграция. Но пренебрегването на Юга чрез набирането на квалифицирани работници ще принуди повече хора да напуснат родината си, тъй като страните им се изтощават заради увеличаването на краткосрочните печалби. Макар и да потвърждава правата на мигрантите, пактът служи основно като трансмисия на капиталови интереси. Следователно, лявата критика на миграционния пакт е наложителна.", "date": "2018.12.13", "title": " Пактът за миграция  е грабеж на бедния Юг"}
{"url": "https://duma.bg/izbor-v-germaniya-otekna-v-turtsiya-n181298", "text": "При избирането й за лидерка на Християндемократичния съюз (ХДС) Анегред Крампт-Каренбауер изрече: \"Благодаря, фрау Меркел, но ние гледаме към бъдещето\". Германците са в напрегнато очакване какво ще означава тази фраза. Брюксел също се пита на тема \"какво след Меркел\". Факт е, че в Европа настроенията са разнопосочни, откакто канцлерката Ангела Меркел отстъпи председателския пост на \"нейния\" ХДС след 18 години на лидерство. Особено след гневните до разруха протести в Париж и другите големи градове на Франция, които застрашават не само обявените от президента Макрон реформи. Анкара не остава по-назад в коментарите си относно избора на Анегред Крампт-Каренбауер, която в бъдеще може да се пребори и за канцлерския пост в Берлин. Турските наблюдатели определиха конгреса на ХДС за \"исторически ден\", но побързаха да припомнят редица изявления на новия лидер на \"партията на Меркел\", които се отнасят до Турция или \"против Турция\", както пишат в турската столица. Истината е, че тя наистина  Но Анегред Крампт-Каренбауер спечели правото да наследи Меркел безапелационно и може да налага името си в дневния ред на Германия. Разбираемо е нейните становища относно политиката за \"изселниците\", както казват в Анкара, и за двойното гражданство да се разнищват отрано в турските медии. Тя е онзи германски политик, който бе твърдо против участието на турски политически дейци в Германия преди референдума за промяна на системата за управление на страната и при извънредните парламентарни избори. Припомня се, че през юни, преди предстоящите избори в Турция, тя е заявила, че \"избирателните кампании не трябва да се правят в Германия, а в Турция. Не е необходимо недоразуменията между турците да се пренасят в Германия\". Известни са нейни остри изказвания и през април 2017 г. по повод исканията за провеждане на организирани от Анкара събития на германска територия, които да активират немски граждани с турски произход да гласуват в полза на промяна на конституцията. Тогава Каренбауер бе премиер на провинция Саарланд и заявяш, че \"ще използвам всички свои възможности, но няма да позволя да допусна такива мероприятия в Саарланд\". Тогава \"Дойче веле\" написа, че Каренбауер е критикувала Ердоган във връзка с двойното гражданство на някои живеещи в Германия лица, които имат турски корени. Не се пропуска и фактът, че при реч през октомври миналата година в германския град Киел Каренбауер е обвинила Ердоган, че се опитва да постави под свое влияние живеещите в Германия граждани с турски произход. Цитираните думи са \"Ердоган не желае тези лица да намерят своето място в нашето общество. Ердоган ги е взел за заложници на своята политика. Ако няма промяна на турската позиция по въпроса, аз отново ще поставя въпроса за двойното гражданство\". Оказва се, че тя не е променила позициите си и при кандидатстването за председател на ХДС. Още повече, че е критикувала турския президент и заради участието му в откриването на голяма джамия в Кьолн през септември, когато написа в туитър: \"Участието на Ердоган при откриването на джамията е символ, че ислямът не иска да се отваря, а се затваря. Ние имаме нужда от диалог за единение на обществото\". Въпросът е дали тези думи на Каренбауер  ако съдбата й предостави тази възможност? Анкара се застрахова, изваждайки наяве тези мнения на новия лидер на водещата в Германия политическа сила. Което не пречи на Ердоган да \"си върне\" на Париж за отправяни към него критики във връзка със защита правата на човека след т.нар. опит за преврат в Турция. Тогава масови арести и насилие се стовариха на гърба на много турски интелектуалци и противници на начините за управление в страната. Сега той изразява \"загриженост\" за предприетата във Франция \"прекомерна сила срещу протестиращите\". Слова като \"тези, които обвиняват нашата полиция за потисничество, сега да гледат това, което прави тяхната полиция\" са вода в мелницата му, че Европа не трябва да бъде мечта за турците. В истанбулския квартал Юскюдар пред привърженици той подчертава, че \"сцените на хаос подлагат на изпитание демокрацията, човешките права и свободи в Европа\". Ердоган е в ролята на защитник на европейските ценности и е нормално да се допусне, че случващото се в Париж му идва дюшеш в един не особено лек период за собствената му страна. Сложен баланс между Вашингтон и Москва и не само за Сирия, задъхваща се икономика с бавни, казват краткосрочни, стъпки за възстановяване, разединено общество и започнала извънредно рано кампания за местни избори през пролетта на 2019 г. А Меджлисът (парламентът) се е погрижил с приемане на предложение, с което на Ердоган се дава възможност приходите от данъците да бъдат разпределяни от него, на която прецени община и в какъвто размер иска.", "date": "2018.12.13", "title": " Избор в Германия отекна в Турция"}
{"url": "https://duma.bg/arhivi-pod-kofa-s-voda-n181282", "text": "На 10 декември (27 ноември стар стил) се навършват 140 години от основаването на Националната библиотека. Тези 140 години са много значим период на дейност за развитието на знанието, науката и културата в България. И огромен принос на работещите в тази институция. В нея се съхранява националната памет - стари архивни документи, старопечатни книги, печатно богатство от векове, съвременни национални издания. Огромна е литературата на български, руски, немски, английски и други езици. Но независимо от това сегашният празник е без настроение и патос. Няма я празничната атмосфера, има го притеснението за настоящето и за бъдещето на този изключително важен национален институт - просветен, научен и културен център на България. Църковният ритуал в приемното фоайе на библиотеката не може да разсее тревогата, не може да прикрие намаляването на читателите.   Българските читалища и библиотеките изиграха огромна роля за възраждането на българския народ, за борбите за Освобождение, за просвета и култура. Националната библиотека стана силен продължител на това дело в нови условия. И близо 110 от тези 140 г. тя се развиваше по възходящ път, с изключение на Втората световна война. Но от почти 30 години спада ролята и мястото на Националната библиотека в живота на българите. И това е не само и не толкова поради появата на ИКТ и развитието и използването на интернет.  Последните 30 години библиотеката работи  Девизът \"по-малко държава\" почти унищожи това национално светилище на знание, патриотизъм и култура. А по-малко държава значи и по-малко пари за всички библиотеки, включително и за Националната. Кризата се задълбочава и Националната библиотека съществено изостава от потребностите на съвременното българско общество. Свиването на дейността и безпаричието пораждат огромни материално-финансови, стопански, информационни и типични библиотечни проблеми. Кои са главните от тях? Първо. Овехтяла, изхабена и неремонтирана сграда и сградни инсталации. Това са падащи парчета от корнизите и сградата е оградена с жълти ленти да предпазват минаващите, нищо че пред нея се снимат политиците и министрите. И така вече почти цяла година тя е просто опасна за минаващите софийски пешеходци. Никому в Министерството на културата това не прави впечатление. Водопроводът е износен и често има течове и аварии. Миналата зима падналият покрив една не уби читател. Първият сняг тази зима  с течаща в кофи вода и падащи отвисоко капки като в затвор на средновековната инквизиция. Крайно износени са електрическата система и осветлението. Поне половината лампи не работят или са нарочно отвинтени, за да се пести електричество. Често пъти читателите не могат в каталога да видят избледнелите номера на книгите. В Националната библиотека са ликвидирани някогашните бюфет и стол. Сега те са превърнати в пиянско нощно заведение под името \"Библиотеката\". И това вероятно е направено за някакъв скромен по размер наем на помещението. Ползваните от читателите маси и столове сигурно не са обновявани в по-голямата си част от времето на откриването на библиотеката (1953 г.). Читателите и ползвателите на книжния фонд, служителите на библиотеката няма къде културно да изпият по едно кафе, да побеседват, да обменят свободно мисли и позиция по научни въпроси и т.н.  Второ, финансовите проблеми са огромни. Отвсякъде личи недоимъкът. Но това са не само мизерните заплати на персонала, не толкова битовите условия за читателите и за работещите, а отражението предимно върху съдържателната дейност на библиотеката. Насаденият в България чужд на възрожденските традиции неолиберален паричен егоизъм преобърна ценностите. Сега библиотеките, включително и Националната, са сериозно недофинансирани, зависят от \"вътрешни икономии\" на вода, електричество, топлина, светлина, ниски трудови възнаграждения, отлагани ремонти, както и на милостинята на т.нар. спомоществователи и дарители. Ненормално е държавата да може да отделя по 80 млн. годишно за издръжка на окупационните ни войски в Афганистан, а да не може да отдели поне допълнително 8 милиона лева за хранилището на националната памет и история. Ненормално е да се отделят по 2 млрд. лева за приближени до ГЕРБ фирми за т.нар. саниране, а да  А може би си е твърде нормално при наложената у нас вълча система на финансиране на културата, историческите паметници, архитектурното наследство и т.н. А може би си е напълно нормално за хората, които вероятно никога не са посещавали Националната библиотека като читатели - Премиер, министър на финансите, министър на просветата, министър на културата, председател на комисията по култура в Народното събрание и т.н.  Трето, влошаващо се състояние на книжния фонд. От една страна, той не се съхранява добре. Голяма част от книжния фонд се пази в помещения извън централната сграда, в редица отдалечени селски читалища и училища, при мизерни условия, наводнявания, мухъл, плъхове и пр. Има, разбира се и някои недобросъвестни читатели, които режат, късат и драскат по книгите. От друга страна, книжният фонд не се попълва пълноценно с излизащи нови издания на български език. Сегашната практика е да се разчита на добросъвестността на бизнесмените, които владеят издателствата. Издадена бе наредба те да предоставят определен брой книги безплатно на Националната библиотека, минимум 6 екземпляра, както и за излизащите вестници и списания (не по-малко от три броя). Но огромната маса новопръкнали се след 1989 г. книгоиздатели и собственици (едри, средни и дребни бизнесмени) на вестници и списания пренебрегват това изискване. Тях не ги интересува съхраняването и обогатяването чрез фондовете на Национална библиотека на националната памет и знание. Тях ги интересуват  по-голямото количество пари и по-значимата печалба. Те не се съобразяват с наредбите, правилата и морала в обществото. Тази либерална деформация се проявява дори при университетските издателства. Практика е изданията на издателствата на СУ \"Св. Кл. Охридски\" и на УНСС да не предоставят предвидените от Наредбата екземпляри на Националната библиотека, да не говорим на библиотеката на БАН. И то заради едни три лева за ползване на всяка потърсена чрез взаимообмена книга, която те да прибират - в крайна сметка да изскубват от читателите. А кои са тези обирани читатели - докторанти, асистенти, доценти, журналисти, учители, публицисти, любознателни граждани и т.н., т.е. дейци на науката, просветата и културата. А нали тези университети са държавно дотирани? От друга страна, е силно влошеното попълване на книжния фонд чрез абониране и закупуване на чуждестранни издания - книги, списания и вестници. В последните 10 години Националната библиотека поради недостиг на пари крайно ограничи абонамента си за чуждестранни научни, популярни, политически и икономически, културологични вестници и списания, за закупуването на научни издания във всички научни направления от основните езици - английски, немски, руски и др. В Националната библиотека  като например енциклопедиите на Сърбия (Югославия), Македония, които поради езика могат свободно да се ползват от значителен брой читатели.  Четвърто, решително изоставане в използването на съвременните информационно-комуникационни технологии. Правят се редица полезни неща като електронен каталог, като: обща информационна справочно-библиотечна система с други библиотеки като тези на БАН, СУ, УНСС и пр., дигитализиране на малка част от вестници и списания, издавани до 1945 г., възможности за ползване на безплатен интернет в сградата на библиотеката и др. Но внедрената система за дигитализация е твърде тромава и пригодна за ползване предимно от компютърни специалисти и специално обучени хора. Поради забавената дигитализация и повредените стари издания по същество не могат да се ползват някои от тях. Направеното преди години фотокопиране е мъчително и трудно за ползване от читателите. Примитивна е възможността в читалните да се ползват лаптопите. Хората се спъват в многобройните удължители за ползване на необходимото електричество за захранване. Като цяло липсва съвременна ИКТ среда за ползване на богатството на Националната библиотека. Тези, а и някои други проблеми не са по вина на миналите и настоящото ръководство на Националната библиотека. Хората правят всичко възможно в условията на прекалено безпаричие да осигуряват поне елементарни възможности на читателите да се ползват от националната памет и съвременното знание, съхранени в богат книжен фонд. Проблемите са в политическия, образователно-културния и национално-патриотичния аналфабетизъм на управляващите. Аналфабетизъм, разбиран не като липса на някаква обща култура, а като представа за опазване, обогатяване и развитие на националната българска памет, за развитие на знанието и културата на българите, подпомагане на научното израстване, развитие и изява на научния потенциал на България. Този аналфабетизъм на сега управляващите се дължи не само и не толкова на тяхното базово образование и минала професионална дейност, а предимно на възприетите от тях неоколониални либерални подходи в българската политика, включително в сферата на културата, историята, образованието и науката. А има от кого и откъде да се поучат. В тези дни телевизиите ни показаха как в страната с най-добро образование в ЕС (Финландия) пускат в действие в центъра на Хелзинки нова съвременна, нетрадиционна библиотека, построена с някакви си 100 млн. евро. Нима националното достойнство и грижа за националния интелект на България не струва поне някакви си 100 или повече млн. евро при многомилиарден държавен бюджет?", "date": "2018.12.13", "title": "Архиви под кофа с вода "}
{"url": "https://duma.bg/sotsialisti-ot-vazrazhdane-pozdraviha-stanishev-za-preizbiraneto-n181319", "text": "Социалистите от основна организация в столичния район \"Възраждане\", в която членува Сергей Станишев, поздравиха съпартиеца си за третия му мандат като президент на Партията на европейските социалисти. \"Нека във ваше лице нашата родина има най-големия защитник на националните интереси в голямото европейско семейство. Не позволявайте шумът на чуждото мнение да заглуши вътрешния ви глас. И най-важното - бъдете смел да следвате вашето сърце и интуиция. Те някак си знаят какъв искате да бъдете. Всичко друго е второстепенно\", пише в поздравлението от 15 ОПО на БСП в София. Те отбелязват, че поредният му мандат е признание както за личния му принос за развитието на социалистическото движение в света, така и за БСП.  \"Вярваме, че ще имате необходимите сили и воля да работите за нова социална Европа, като във фокуса на вниманието да бъдат поставени хората\", завършва поздравлението.", "date": "2018.12.13", "title": " Социалисти от \"Възраждане\" поздравиха Станишев за преизбирането"}
{"url": "https://duma.bg/deyzi-lang-i-holi-beri-ukrasiha-boksova-gala-n181270", "text": "Трикратната световна шампионка по бокс - Дейзи Ланг (Деси Кирова) и холивудската звезда Холи Бери бяха специални гости на галавечерта по женски бокс в Ел Ей, съобщи \"ВИП комюникейшън\". По време на събитието се състояха два основни мача: абсолютната световна шампионка по бокс Сесилия Брекхус защити успешно титлите в Welter Weight kg срещу Александра Лопес, а Клареса Шийлд (олимпийска шампионка) блесна в супер средна категория срещу белгийката Femke Hermans. \"Като пионер на женския бокс бях поканена да подкрепя този спорт за професионалисти на историческото за всички събитие. За първи път от 45 години в историята на бокса HBO tv предава мачове по женски бокс в основната си програма на живо. За мен бе чест да присъствам\", коментира Деси Кирова. Редом до нея на събитието бе актрисата Холи Бери, която не само обича бокса, но и го тренира. Дейзи Ланг бе звезда и на премиерата на филма \"Нашата Коледа\" в Райлис студио Холивуд - Чарли Чаплин театър. В комедията тя партнира на носителката на \"Оскар\" актрисата Маргарет О`Брайън. \"Този път не беше екшън кино. Това е романтична комедия за посрещането на Рождество в едно американско семейство. Ролята ми на знатна аристократка бе голяма промяна за мен, тъй като нямаше нищо общо с образите, които съм играла досега\", коментира Дейзи Ланг.", "date": "2018.12.13", "title": "Дейзи Ланг и Холи Бери  украсиха боксова гала"}
{"url": "https://duma.bg/korneliya-ninova-pretsedent-e-edriyat-kapital-da-stachkuva-sreshtu-opozitsiyata-n181318", "text": "Прецедент в политическата история e едрият капитал да стачкува срещу опозицията, коментира вчера в НС поведението на Строителната камара Корнелия Нинова. Според лидера на БСП случилото се е събирателен образ на режима на Борисов и на модела на прехода, когато власт и капитал се срастват и рамо до рамо бранят статуквото. Нинова припомни, че едрият капитал беше готов да изкара работници срещу майки на деца с увреждания. \"Наясно сме, че без икономика и без производство България няма бъдеще. Но не този модел на икономика, в който 10 големи се договарят с властта и убиват малкия и среден бизнес. Не този модел икономика, в който властта принуждава фирмите да връщат процент от поръчките като комисиона, а модел на свободна конкуренция, на закони, еднакви за всички и ще ги спазвате\", закани се Нинова. \"Вие не сте крепостни селяни. Знаем, че ви е страх за хляба ви, но не позволявайте да ви употребяват\", призова Нинова работниците.   Договарят се едни количествени обеми на сделките, след което се оказва, че изпълнението и разплащането по тези сделки е със стотици милиони повече, заяви зам.- председателят на ПГ \"БСП за България\" Антон Кутев по повод разплащателните практики към строителните фирми. Той обясни, че 250 млн. лева са били разплатени без търг и процедура.  \"Не разбираме как е възможно срещу това искане да бъдат изкарани 1000 камиона. Реакцията на Камарата на строителите показва страх и паника от извършването на такава проверка\", коментира Елена Йончева.", "date": "2018.12.13", "title": " Корнелия Нинова:   Прецедент е едрият капитал да стачкува срещу опозицията"}
{"url": "https://duma.bg/pravnata-komisiya-glasuva-promeni-v-antikoruptsionniya-zakon-na-inat-n181320", "text": "Правната комисия гласува на първо четене промените в антикорупционния закон. Напук на възраженията на БСП мнозинството пробута изменения, които предлагат при прекратено наказателно дело да няма законова пречка за отнемане на незаконно придобито имущество в полза на държавата. В началото на заседанието секретарят на ПГ \"БСП за България\" Филип Попов предложи дебатите да бъдат отложени. Законопроектът е вкаран на 10 декември, на 11 е разпределен, а на 12 трябва да се произнесем, подчерта бързината на поправките той. Искате правната комисия, без да сме запознати с доводи или становища, веднага да реагираме и да вземем решение, възмути се Попов. Предложил съм да обсъдим антикорупционния закон не в експресност, а в бързи срокове, оправда се шефът на комисията Данаил Кирилов от ГЕРБ. Той обаче призна, че и на него не му се е искало законопроектът да се гледа в този времеви порядък. То беше катализирано от решението на Върховния касационен съд, според което прекратяването на наказателно дело е абсолютна пречка за внасяне на иск за конфискация.", "date": "2018.12.13", "title": " Правната комисия гласува промени в антикорупционния закон на инат"}
{"url": "https://duma.bg/tsarkvata-blagoslovi-donorstvoto-n181322", "text": "Българската православна църква дава благословение за извършване на трансплантации при строго изпълнение на няколко условия, става ясно от специално становище на Светия синод. Едното от тях е установяването на мозъчната смърт да се извършва по строго определени клинични критерии, чрез високоспециализирани инструментални изследвания от абсолютно независима (външна) комисия, както и писмено информирано съгласие (волеизявление) от донора и близките му (кои органи, клетки и тъкани да бъдат взети при евентуална мозъчна смърт). Необходимо е целият клиничен процес на трансплантацията да се координира и осъществява от утвърдени национални транплантационни болнични центрове, които да имат доверието на обществото и да гарантират по възможно най-добър начин изпълнението на процедурата по установяване на мозъчна смърт. БПЦ си запазва правото да промени своята позиция при промяна в законодателството и Закона за трансплантациите. ДУМА припомня, че във вторник представители Националния съвет на религиозните общности бяха на среща със здравния министър и заместниците му. От МЗ заявиха, че очакват религиозните общности в България да подкрепят донорството на органи при настъпила мозъчна смърт. ", "date": "2018.12.13", "title": " Църквата благослови донорството"}
{"url": "https://duma.bg/stolichani-skochiha-sreshtu-poredniya-nebostargach-n181324", "text": "Срещу издигането на поредната висока сграда се обявиха столичани по време на обществено обсъждане във вторник вечерта в район \"Изгрев\". Планувано е тя да се построи в кв. \"Дианабад\" до метростанция \"Г.М. Димитров\". Жилищната сграда ще бъде 75 метра и с около 200 апартамента. Жителите на района изразиха бурно неодобрение по време на дискусията, на която присъства Пламен Мирянов, председател на съвета на директорите на фирмата строител \"Артекс\". Той се опита да ги убеди в предимствата на сградата, но многократно бе прекъсван от шумни възражения. Хората бяха възмутени от отсъствието на кмета на района Цветомир Жеков и на главния архитект Здравко Здравков. В дискусията се включи общинският съветник от БСП в СОС Борис Цветков, който обясни на присъстващите стъпките и процедурите, през които трябва да мине един проект. Хората директно обвиниха Столичната общината в системно нарушаване законите. Те определиха застрояването в квартала като произвол. Собственикът на \"Артекс\" е отворил алигаторска паст да се обогатява за сметка на гражданите на София, заяви столичанка по време на обсъждането. Друг жител на квартала призова инвеститора и общината да бъдат притиснати с протести и гражданско неподчинение. По време на дискусията се чуваха възгласи: \"Застроиха ни\" и \"Оставка и съд\". Хората бяха категорични, че няма да допуснат застрояване на терена и обвиниха инвеститора в нарушения на всякакви строителни и екологични норми.", "date": "2018.12.13", "title": " Столичани скочиха срещу поредния небостъргач"}
{"url": "https://duma.bg/predlozhiha-shefa-na-sdvr-za-glaven-sekretar-na-mvr-n181323", "text": "Шефът на Столичната дирекция на вътрешните работи (СДВР) Ивайло Иванов е предложен за главен секретар на МВР от вътрешния министър Младен Маринов, обяви вчера самият Маринов в Министерския съвет. След одобрение от правителството кандидатурата ще бъде предложена на президента, който трябва да издаде указ за назначаване. В момента със заповед на Маринов функциите на главен секретар изпълнява Христо Терзийски, но без президентски указ. Ивайло Стефанов Иванов е роден през 1977 г. в Луковит. Постъпил е в МВР през 1999 г. като редови полицай. Бакалавърската му степен в Академията на МВР е със специалност противодействие на престъпността и опазване на обществения ред. Иванов бе издигнат за шеф на столичната полиция през 2017 г. от бившия вътрешен министър Валентин Радев. Рокадата в МВР се наложи, след като премиерът Бойко Борисов смени трима министри, между които и Радев, заради автобусната катастрофа край Своге, отнела живота на 20 души. Главният секретар на МВР Младен Маринов беше избран за вътрешен министър и така постът му бе овакантен.", "date": "2018.12.13", "title": " Предложиха шефа на СДВР за главен секретар на МВР"}
{"url": "https://duma.bg/puskat-lovtsi-na-ptitsi-v-zonite-zatvoreni-zaradi-chumata-n181300", "text": "Разрешава се ловът на пернат дивеч в общо 22 ловностопански района в областите Варна и Силистра, където имаше ограничения заради Африканската чума по свинете (АЧС). Това става със заповед на земеделския министър Румен Порожанов. Основание за облекчаване на забраните е фактът, че от последния случай на африканска чума в силистренската община Кайнарджа са минали повече от 30 дни, без да е открито друго заразено животно. Няма нови признаци за инфекция и в село Тутраканци, където болестта се появи за първи път у нас през август тази година. Предполага се, че тогава вирусът е бил внесен с фураж от Румъния. От МЗХГ напомнят, че при провеждането на ловните излети трябва да се спазват мерките за биосигурност, описани в инструкциите на БАБХ и на Изпълнителната агенция по горите.", "date": "2018.12.13", "title": "Пускат ловци на птици в зоните, затворени заради чумата"}
{"url": "https://duma.bg/102-godishna-zhena-skochi-s-parashut-n181271", "text": "Жена на 102 години стана най-възрастният парашутист в света, след като скочи от 4300 м височина над Южна Австралия. Дамата извърши първия си скок през 2016 г., за да отбележи вековния си юбилей. Пристрастената към адреналина столетница Айрин О`Шей сподели, че се чувства нормално след скока, по време на който летеше със скорост 220 км/ч. \"Беше много ясно, но доста студено\", уточни О`Шей. Тя предприе скока, за да набере средства за благотворителност. Те ще бъдат използвани за търсенето на лечение на моторно невронно заболяване, от което починала дъщерята на столетницата.", "date": "2018.12.13", "title": "102-годишна жена скочи с парашут"}
{"url": "https://duma.bg/npr-anatoliy-makarov-shte-ima-pametnik-na-graf-ignatiev-v-sofiya-n181325", "text": "Още от 1903 г. има документи с решение да се постави паметник в София на големия дипломат и военачалник граф Игнатиев и сега работим то да се реализира и такъв монумент да бъде поставен на ул. \"Граф Игнатиев\". Това съобщи на годишната си пресконференция посланикът на Русия у нас н.пр. Анатолий Макаров. Днес той ще посети главния архитект Зравко Здравков, а срещи със зам.-кмета Тодор Чобанов вече са проведени. Бюст на граф Игнатиев има във Варна, а предстоящата през 2919 г. 140-та годишнина от установяването на дипломатически отношения между Русия и България е подходящ повод да се постави такъв паметник, добави той.   Когато изляза от Околовръстното шосе, навсякъде в България виждам прекрасно отношение у българите към Русия и интерес от развиване на отношенията ни, подчерта Макаров. Но българите сами решавате дали американски кораби да се застоят по ваши пристанища в Черно море при искане от САЩ, подчерта той. Ако обаче тук бъдат разположени ракети на нАТО с цел да достигат Русия, това няма да предизвика топло отношение от страна на Москва. Ние не се каним да воюваме с никого, ние искаме Черно море да е море на мира и на тръбопроводите, добави той.        Русия не се страхува от натрапвания на Европа от САЩ американски втечнен газ, понеже той е по-скъп, каза посланикът. В момента Русия разработва мощности, които да създадат възможност за внос в Европа и на руски втечнен газ. Както и в случая със \"Северен поток\" и \"Турски поток\", става дума за търговски проекти и поради това посолството като политическа институция най-често няма отношение към тях, обясни Макаров. На въпрос на ДУМА какъв политически отговор смята да Русия на чисто политическата съпротива срещу всички общи с нея икономически проекти, посланик Макаров отговори, че Русия на всички възможни международни форуми разяснява позицията си: че икономиката не може да е жертва на геополитиката и на борбата за влияние, а всички неразбирателства може да се изгладят само чрез постоянен и добронамерен диалог.  Не знам да има конкретни договорености тръбите от \"Турски поток\" да минат през Гърция, има само изявено желание от страна на Ципрас, а Путин просто \"не изключва и тази възможност\", каза посланикът. Той подчерта обаче, че работи активно за \"Български поток\" и иска именно българският проект да се осъществи. Според него всички изисквания на ЕС за такъв тръбопровод се спазват и не би трябвало да има проблеми откъм Брюксел.  Порошенко е на губещата страна и не е готов за избори. Агресията спрямо Русия, струпването на военни и техника по границите ни, както и военното положение целят да отложат изборите в Украйна, подчерта посланикът. Не дай Боже, Украйна да тръгне на война с Русия, добави той.", "date": "2018.12.13", "title": " Н.пр. Анатолий Макаров:  Ще има паметник на граф Игнатиев в София"}
{"url": "https://duma.bg/krum-zarkov-strana-sme-na-kosmonavti-a-katastrofirahme-pred-prosti-mashini-n181327", "text": "България е страна на космонавти, горда с постиженията си в IT-сектора и широколентовия достъп до интернет, а катастрофира пред елементарното изискване на Изборния кодекс за няколко прости машини, оборудвани с не особено сложен софтуер. Това заяви зам.-председателят на ПГ \"БСП за България\" Крум Зарков. По думите му от ЦИК са отсекли, че това не може да стане и вносителите на измененията в ИК са побързали да се съгласят с тази безапелационна присъда. Зарков смята, че органите на изпълнителната власт е трябвало да осигурят на всеки избирател правото да гласува или с хартиена, или с бюлетина за машинно гласуване, а това право е записано в закона още преди 5 години. За 5 години постоянно действащата ни изборна администрация не можа да се справи с осигуряването на няколко хиляди машини за изборния ден, възмути се социалистът. Зарков отбеляза, че изборните секции са повече от 12 000. \"Според предложението на управляващите такива машини трябва да има най-малко в 1000. По какви критерии ЦИК ще реши дали в една секция да има, а в друга не?\", попита той. Социалистът напомни, че единственият обективен критерий, залегнал в закона, е да има най-малко 300 избиратели, но повечето секции, особено в големите градове, отговорят на това изискване. \"Не мисля, че има разумен човек, който да вярва, че задачата за закупуване на машини е мисия невъзможна. Когато е ясно, че има недоверие в изборния процес, свързано с броенето, съставянето на протоколи и пренасянето им, защо се спира една проста мярка, която да допринесе за неговото преодоляван?\", обърна се Зарков към управляващите. ", "date": "2018.12.13", "title": "Крум Зарков: Страна сме на космонавти, а катастрофирахме пред прости машини"}
{"url": "https://duma.bg/spetszveno-shte-otgovarya-za-targovtsite-na-goriva-n181308", "text": "С промени в правилника за дейността на Министерството на икономиката, одобрени вчера от правителството, в него се създава специализирано звено, чрез което ресорният министър ще следи за прилагането на Закона за административното регулиране на икономическите дейности, свързани с нефт и продукти от нефтен произход. Законът влиза в сила през януари. Към настоящия момент подобна структура в Министерството на икономиката не съществува. Липсата на такова звено не дава възможност да се стартира реално процесът по регистрация на икономическите субекти от обхвата на закона, с което да започне прилагането му, е мотивът на министрите. Дейността на новата дирекция \"Регулиране на икономически дейности\" ще бъде насочена към идентифициране на търговци с нефтопродукти, намаляване на сивия сектор, повишаване на събираемостта на митнически и данъчни задължения от тези дейности, както и осигуряване на лоялна конкуренция на пазара на горива в страната. Със закона, одобрен от депутатите през юли, се завишават изискванията за уставния капитал на фирмите, които търгуват с горива, което ще затрудни малките играчи на пазара. Това бе и причина фирмите няколко пъти да протестират. Освен това се въвежда регистрационен режим към Министерството на икономиката за фирмите, които търгуват на едро и дребно с горива.", "date": "2018.12.13", "title": " Спецзвено ще отговаря за търговците на горива"}
{"url": "https://duma.bg/gerb-ogranichiha-mashinnoto-glasuvane-n181321", "text": "Мнозинството в НС реши на предстоящите избори през 2019 г. да няма машинно гласуване. Такова ще има само в определени от ЦИК секции, като броят им трябва да е по-малко от 1000. Машинно гласуване няма да се произвежда в избирателни секции с по-малко от 300 избиратели. Текстовете са от приетите на първо четене промени в Изборния кодекс, внесени от ГЕРБ и \"Обединени патриоти\". \"За\" вдигнаха ръка 125 народни представители, а 61 бяха \"против\".  Шефът на правната комисия Данаил Кирилов обясни, че промените се правят по настояване на ЦИК и заради грешки при отчитането на вота. \"ГЕРБ не може да прави избори, без да фалшифицира. ГЕРБ не може да прави избори с машина и независимо. Няма лошо да загубиш по честен начин\", контрира го зам.-председателят на ПГ \"БСП за България\" Георги Свиленски. Ако не е честно машинното гласуване, да ни убедят и да го отменим, обърна се той към Кирилов. Свиленски припомни изказване на гербаджията, в което казва, че ако са искали да манипулират изборите, са щели да въведат електронното дистанционно гласуване. \"Те го предложиха преди няколко месеца. Това означава ли, че искат да манипулират изборите?\", попита социалистът.  При всички случаи вие 3 пъти следващата година ще загубите изборите, но поне го направете честно, скочи Иван Иванов от БСП и припомни как Станислав Иванов от ГЕРБ е бил видян да мъкне чували с бюлетини на местен вот преди време. Не е важно кой гласува, а кой брои, цитира Сталин депутатът от левицата Явор Божанков. Според Кирилов нямало значение дали гласуването е машинно или с бюлетини. Какъв е тоя специфичен гъдел, който избирателите ще изпитат, ако налагат машините, опита се да остроумничи той. Специфичният гъдел на гражданите е вотът им да бъде гарантиран, отвърна му зам.-пердседателят на ПГ \"БСП за България\" Крум Зарков. Той обвини Кирилов, че е превърнал правната комисия в \"гумен печат\" на администрацията. Да се махнат изцяло хартията и химикала от избирателните секции, настоя Хамид Хамид от ДПС. Единствено въвеждането на машинно гласуване във всички секции ще възстанови доверието на гражданите в изборния процес, категоричен бе той. ГЕРБ искат служебно печелене на следващите избори, каквито и да са те, подчерта секретарят на ПГ \"БСП за България\" Филип Попов.  НС реши още да отпадне изписването на номера пред партиите и коалициите в бюлетината за гласуване, те ще се подреждат по начина, по който са изтеглени в жребия. Дистанционното електронно гласуване ще се реализира поетапно, а изборният процес ще се наблюдава с камери.  ", "date": "2018.12.13", "title": " ГЕРБ ограничиха машинното гласуване"}
{"url": "https://duma.bg/mafiya*-n181326", "text": "* Мащабна форма на организирана престъпност, способна да се намесва негативно (чрез корупция, изнудване, директно насилие и други незаконни начини на оказване на влияние и облагодетелстване) в развитието и нормалното функциониране на държавата и в личните дела на хората. Група от лица, които се стремят да използват държавната власт за лични облаги. Уикипедия и Тълковен речник", "date": "2018.12.13", "title": "МАФИЯ*"}
{"url": "https://duma.bg/es-iska-da-pomogne-na-mey-no-kak-n181291", "text": "Президентът на Европейския съвет Доналд Туск изрази раздразнението си от разговора с британската премиерка Тереза Мей, на който бе обсъдено как тя да спечели одобрението на британски парламент за изработеното от нея споразумение за \"Брекзит\". \"Дълга и откровена дискусия с министър-председателя @ тереза_мей преди #срещата на върха за \"Брекзит\". Ясно е, че ЕС 27 иска да помогне. Въпросът е как\", написа в туитър Туск.  Самата Тереза Мей планираше да посети вчера следобед ирландската столица Дъблин в последен опит да спаси споразумението. А късно вечерта в сряда тя бе изправена пред вот на недоверие в британския парламент. ", "date": "2018.12.13", "title": "ЕС иска да помогне   на Мей, но как"}
{"url": "https://duma.bg/antani-ivanov-25-i-na-100-m-baterflay-v-hanchzhou-n181257", "text": "Антъни Иванов се класира 25-и на 100 м бътерфлай на Световното първенство по плуване в малък басейн в Ханчжоу, Китай. Българинът фиксира 51,81 сек. в сериите и не успя да продължи на 1/2-финалите, въпреки новия му национален рекорд. 19-годишният търновец свали 4 стотни от собственото си постижение от 51,85 сек., поставено преди година на държавния шампионат в София. Влизането в топ 16 на световното беше реално постижима цел за състезателя на Николай Вакареев и Вихрен Сандански. Последен за 1/2-финалите с 51,35 сек. се класира Любомир Лемешко (Укр). Иванов предизвика истински фурор в първия ден в Ханчжоу, когато плува във финала и завърши осми в коронната си дисциплина 200 м бътерфлай. Утре той стартира на 50 м бътерфлай.  Дебютантът на голям форум Йордан Янчев остана 37-и в пресявките на 200 м св. стил с време 1:48,28 мин.", "date": "2018.12.13", "title": " Антъни Иванов 25-и на 100 м бътерфлай в Ханчжоу"}
{"url": "https://duma.bg/hristo-stoichkov-razdava-avtografi-n181254", "text": "Христо Стоичков раздава автографи на свои малки почитатели при повторното представяне на автобиографията си \"Историята\" в Зала 6 на НДК в София", "date": "2018.12.13", "title": "Христо Стоичков раздава автографи "}
{"url": "https://duma.bg/koloezdachniyat-skay-pred-falit-n181255", "text": "Бъдещето на най-силния колоездачен отбор в света Тим Скай е под въпрос. Собствениците на тв компанията си спрат спонсорството на колоездачите в края на 2019 г. За да не бъде закрит, отборът ще трябва да търси други спонсори. От 2012 г. насам Скай спечели 8 от големите колоездачни обиколки. Не е изключено от 2020 г. клубът да се подвизава в световния тур с друго име. Тимът бе основан през 2010 г. с амбициозната цел британец да спечели Тур дьо Франс за първи път от 5 сезона. Само 2 г. по-късно Брадли Уигинс я изпълни. Пос Крис Фрум стана първият британец, триумфирал поред в Тур дьо Франс, Вуелтата и Джиро д’Италия. Тази година уелсецът Герейнт Томас пък стана третият британец от Скай с триумф в Тур дьо Франс. Отборът има общо 322 етапни победи в големите обиколки от създаването си досега.", "date": "2018.12.13", "title": " Колоездачният Скай пред фалит"}
{"url": "https://duma.bg/kamen-zlatkov-12-i-na-gigantski-slalom-v-kitay-n181256", "text": "Силното представяне на Камен Златков в стартовете за Континенталната купа в Китай продължава. След първото и второто място в слалома, той се нареди 12-и в гигантския слалом в Тайву. По олимпийското трасе за Игрите в Пекин 2022 21-годишният българин записа общо време от 2:07,04 мин. след 1:02,58 мин. в първия и 1:04,46 мин. във втория манш. Той беше по-бавен от победителя Донг-хиун Жунг (ЮКор) с 3,28 сек. Възстановяващият се от вирус Йоан Тодоров стартира, но не завърши първия манш. Южнокореецът заслужи титлата с 2:03,76 мин., пред Кристоф Кръзъл (Чех) на 0,27 сек., Ян Забистран (Чех) на 1,17 сек. и др. Днес е вторият гигантски слалом за Континенталната купа, а след него националите ни се прибират в Европа.", "date": "2018.12.13", "title": "Камен Златков 12-и на гигантски слалом в Китай"}
{"url": "https://duma.bg/gledayte-n181258", "text": "Футбол Лига Европа по БНТ 1 22.00 Лудогорец - Цюрих по БНТ 3 19.50 Севиля - Краснодар 21.55 Олимпиакос - Милан по БТВ Екшън 20.00 Виляреал - Спартак М 22.00 Арсенал - Карабах по Ринг 19.40 Рапид В - Рейнджърс 22.00 Селтик - Залцбург по Макс спорт 2 БАСКЕТБОЛ 18.45 Олимпиакос - Анадолу Ефес 22.00 Реал М - Барселона по Евроспорт 1 СКИ 11.30 СК във Вал д'Изер (жени, тренировка) 13.00 СК във Вал Гардена (мъже, тренировка) Биатлон 15.00 СК в Хохфилцен (спринт, жени) Снукър 16.30 и 20.45 Открито първенство на Шотландия по Евроспорт 2 Тенис на маса 12.00 Световен тур в Корея (финали)", "date": "2018.12.13", "title": "Гледайте"}
{"url": "https://duma.bg/fenove-navivat-botev-vr-da-protestira-s-flanelki-bfs-ni-ubiva-n181261", "text": "Най-верните фенове на футболния Ботев Враца са подели инициатива да накарат ръководството и футболистите да излязат в последния мач на отбора преди зимната пауза срещу Локо Пд с черни фланелки, на които да бъде изписано \"БФС ни убива\". Идеята е породена след суровите санкции, които бяха наложени на врачани от футболната централа след последния домакински мач на отбора, загубен от Берое с несъществуваща дузпа. Клубът бе глобен с колосалната сума от 7800 лв. за различни провинения на ултрасите. От клуба се въздържат да коментират идеята, но може и да я обсъдят. Тениските са по подобие на онези, с които майките на деца с увреждания протестираха дълго време.", "date": "2018.12.13", "title": "Фенове навиват Ботев Вр да протестира с фланелки \"БФС ни убива\""}
{"url": "https://duma.bg/balkanski-tim-sledi-bandata-n181260", "text": "Добрите изяви на Иван Бандаловски през тази есен не останаха незабелязани. Десният защитник на Берое направи добър полусезон и дори се завърна в националния отбор на България след пауза от 3,5 г.. Той бе титуляр в 3 мача на \"лъвовете\" в турнира Лига на нациите. Бившият капитан на ЦСКА е наблюдаван от балкански клуб, който може да води преговори с него от януари, защото договорът му със заралии изтича през лятото. Бандата има общо 27 мача и 1 гол за Берое в Първа лига. През сезона той е играл в 17 срещи от шампионата.", "date": "2018.12.13", "title": "Балкански тим следи Бандата"}
{"url": "https://duma.bg/otlagat-2-macha-vav-frantsiya-n181259", "text": "Два двубоя от френската Лига 1 през уикенда бяха отложени поради липсата на осигурена полиция за срещите. Двубоят Ница - Сент Етиен, който по програма трябваше да се играе утре, може да се състои в неделя. Дата за сблъсъка Нант - Монпелие още не е определена. Двата мача бяха насрочени за миналата седмица, но бяха отложени заради протестите на \"жълтите жилетки“ срещу правителството на Франция. Те доведоха до размирици в столицата Париж и в други градове. Лигата обоснова решението си да отложи срещите с „текущите събития на напрежение и присъствието на полиция на други задължения“. Миналата събота, протестите на 3000 души в Нант доведоха до 13 арестувани, а пострадаха 5-има служители на реда и трима участници в демонстрациите. Миналия уикенд бяха отложени 6 двубоя от Лига 1 по молба на местните власти. Те ще се изиграят в междинен кръг на 15 и 16 януари. При евентуални нови протести ще бъдат засилени мерките за сигурност след терористичната атака на коледния базар в Страсбург, при която бяха убити трима, а 14 бяха ранени. ", "date": "2018.12.13", "title": "Отлагат 2 мача във Франция "}
{"url": "https://duma.bg/ruski-samoleti-na-ucheniya-vav-venetsuela-n181292", "text": "Два руски стратегически бомбардировача кацнаха във Венецуела в понеделник за учения, насочени към укрепване на нейната отбрана. Държавният секретар на САЩ Майк Помпео осъди в туитър случилото се и обвини Москва и Каракас, че разхищават публични средства,... докато техните народи страдат\". В отговор президентският говорител Дмитрий Песков каза: \"Не е много подходящо една страна да прави подобни изявления, когато половината от бюджета й за отбрана може да нахрани цяла Африка\". Говорителката на руското министерството на външните работи Мария Захарова окачестви реакцията на САЩ като \"истерия\". \"Само два самолета и Държавният департамент получава истерия. Колеги: не трябва да се стресирате толкова много\", написа тя във фейсбук.", "date": "2018.12.13", "title": " Руски самолети на учения във Венецуела "}
{"url": "https://duma.bg/dodon-moldovtsite-sa-protiv-obedinenieto-s-rumaniya-n181293", "text": "Мнозинството граждани на Молдова са против обединението с Румъния, заяви президентът Игор Додон по време на пряка линия с ползвателите на мрежата \"Съученици\".   \"Ние сме независима държава със своя история. Уважаваме Румъния, но никога няма да се съгласим на обединение на двете страни, защото мнозинството молдовски граждани са против тази идея. Няма да има компромис по този въпрос\", каза Додон. Той изтъкна, че призивите за обединение пречат за регулирането на проблема с Приднестровието и обединението на страната. Той като държавен глава \"ще направи всичко възможно, за да се криминализират\" действията на организации, които призовават за ликвидирането на Молдова и нейното обединение с Румъния или други държави. ", "date": "2018.12.13", "title": " Додон: Молдовците са против  обединението с Румъния"}
{"url": "https://duma.bg/nedelev-se-vreche-na-botev-pd-n181262", "text": "Националът Тодор Неделев призна, че се е зарекъл в България да играе само за родния си клуб. Той добави, че към момента няма оферта от ЦСКА-София, но ако постъпи през зимата, тя ще бъде разгледана от него и от ръководството на клуба. След като вкара феноменален гол за победата над Локо Пд и първи хеттрик в кариерата си срещу Витоша Б, офанзивният халф бе избран за най-добър играч на последните два кръга от Първа лига и получи отличията си накуп. \"За момента нямам никаква оферта. Започвам подготовка с Ботев. През лятото ми звъняха от ЦСКА, искаха да ме привлекат, но прецених, че на този етап е по-добре да остана в Ботев. Сега няма нищо конкретно. Казал съм си, че в България ще играя само в Ботев. На този етап ще остана в Ботев, ако няма оферта от чужбина. Иначе ЦСКА е един от най-големите отбори в България. Ако има оферта през зимата оттам, ще се обсъди с ръководството и ще вземем най-доброто решение за клуба, а и ще се види моето желание. Но това ще стане евентуално през януари, така сме се разбрали с ръководството.  Знаем, че на \"Армията\" се играе много трудно, но който е на терена, ще се раздаде на максимум, пък в крайна сметка каквото стане\", заяви Неделев на церемонията в Пресклуб \"България\". Той призна още, че не иска да се връща в Германия, където трансферът му в Майнц 05 не бе сполучлив и не получи големи шансове за изява. Националът мечтае да играе в елита на Испания или Италия. \"Един футболист не може да бие сам друг отбор. Благодаря на моите колеги и моите треньори. Резервният ни вратар Иван Чворович ми каза да пробвам в далечния ъгъл, ако има фаул срещу Витоша. Пробвах, получи се, а после записах хеттрик. Знам, че от Ботев е по-трудно да изляза в добър отбор. Дано съм жив и здрав, раздавам се в Пловдив и в националния отбор, пък има хора, които следят. Възхищавах се на Кака, който свърши с футбола. Фен съм на Милан от доста малък, но в момента в Шампионската лига викам за Ливърпул. Радвам се, че успяха да продължат напред. Англия е големият фаворит в групата ни за Евро 2020. Защо обаче да не победим другите, а даже и Англия? Те направиха добро световно първенство, но мисля, че имаме големи шансове да се класираме, ако покажем нашите възможности. Дай Боже да се класираме. Бих се радвал, ако стана Футболист на годината, но в крайна сметка журналистите избират. Казаха ми, че ако играя силно срещу ЦСКА, мога да стана Футболист на годината. Ще се постарая да се представя добре. За мен обаче не е най-важното да вкарам гол, за мен е по-важно да подам паса за гола. Надявам се да изпълним целите си през този сезон. Ще направим всичко по силите си, за да може Ботев да играе в Лига Европа\", закани се Тодор Неделев.", "date": "2018.12.13", "title": "Неделев се врече на Ботев Пд"}
{"url": "https://duma.bg/sasht-razpolozhiha-punktove-po-granitsata-siriya-turtsiya-n181294", "text": "САЩ са разположили наблюдателни пунктове по сирийско-турската граница независимо от призива на Анкара да се откажат от това.  \"По нареждане на министъра (на отбраната) Матис САЩ разположиха наблюдателни постове в североизточния граничен регион на Сирия в интерес на сигурността на Турция, нашия съюзник в НАТО\", заяви говорителят на Пентагона Роб Манинг. Вашингтон бе обявил, че предприема такава стъпка заради безпокойството на Анкара от присъствието в този район на кюрдски отряди от Силите за защита на народа (СЗН), които Анкара смята за сирийски клон на забранената Кюрдска работническа партия (ПКК). В края на ноември турският министър на отбраната Хулуси Акар заяви, че решението на САЩ да разположат наблюдателни пунктове в Северна Сирия \"ще усложни ситуацията в един без друго сложен район\". ", "date": "2018.12.13", "title": " САЩ разположиха пунктове   по границата Сирия-Турция"}
{"url": "https://duma.bg/drama-v-milano-n181263", "text": "Интер пропусна да победи опашкаря ПСВ Айндховен на ст. \"Джузепе Меаца\" в последния кръг в група В и след 1:1 не успя да продължи в елиминациите в Шампионската лига напролет. \"Филипсите\" бяха твърдо последни и играеха само за честта си. Мексиканецът Ирвинг Лосано (13) откри с глава, а домакините изравниха час по-късно чрез аржентинеца Мауро Икарди (73). В същото време задочният им съперник Тотнъм стигна също до 1:1 като гост на Барселона и продължи щастливо, след загубата с 1:2 от Интер в Милано и победата с 1:0 в Лондон.  В отсъствието на много от звездите си, Барса поведе чрез Усман Дембеле (7). После на 2 пъти бразилецът Филипе Коутиньо нацели гредите, а сънародникът му Лукас Моура (85) изравни и класира \"шпорите\" за елиминациите. Треньорът на Интер Лучано Спалети не скри разочарованието си след провала. Той призна, че напрежението завладяло играчите му и им попречило да спечелят решителния мач. “Не успяхме да запазим спокойствие, въпреки че имахме напълно реален шанс да се класираме. Губехме лесно топката, не бяхме добре организирани тактически и позволихме на ПСВ да прави опасни контри. Постепенно напрежението започна да се трупа и започнахме да губим контрол над мача. Действахме нервно, особено след като получихме гол. Можехме да се представим по-добре и в предните мачове. Истината е, че се поддадохме на напрежението и не се справихме със ситуацията. Разочаровани сме, както всеки отбор, който отпада от Шампионската лига”, призна Спалети. На \"Камп Ноу\" Барселона излезе без Лионел Меси, който чак в 60-ата мин. смени Мунир. Тотнъм пусна най-доброто в търсене на задължителен успех. Звездата на \"шпорите\" Хари Кейн нахлу отляво и намери връхлитащия Моура, който отблизо прониза вратата и изравни. След това капитанът на гостите и на Англия изведе и Дани Роуз сам срещу Яспер Силесен, но левият защитник стреля над вратата. Пропускът му обаче не се оказа фатален. Наполи също не успя да продължи, след като загуби от Ливърпул с 0:1 на \"Анфийлд\" в решителния мач в група С. Домакините постигнаха задължителния успех след гол на Мохамед Салах (34). Те направиха и куп пропуски пред вратата на Давид Оспина, но това не се оказа фатално, след като бранителите им не допуснаха гол. Съперниците завършиха с по 9 т., но Наполи отпадна заради по-малкото общо отбелязани голове 7 срещу 9, след разменените победи с 1:0.  Сенегалският защитник на неаполитанците Калиду Кулибали изрази разочарованието на съотборниците си. “Това бе много важен мач, знаехме, че Ливърпул се нуждае от победа. Ние пристигнахме с идеята да играем по същия начин, както и в първия мач с тях, но този път имахме доста повече проблеми. Получихме гол, който можехме да избегнем, и след това така и не успяхме да се върнем в мача. Можехме да стигнем до изравняване в края на мача. Искахме да продължим напред, но сега ще дадем всичко в Лига Европа. Ще направим всичко възможно, за да спечелим този турнир”, смята Кулибали. Купата в Лига Европа осигурява на носителя й място в Шампионската лига догодина. ", "date": "2018.12.13", "title": " Драма в Милано"}
{"url": "https://duma.bg/kzk-sanktsionira-elprom-troyan-za-neloyalna-konkurentsiya-n181302", "text": "Комисията за защита на конкуренцията (КЗК)санкционира \"Електромоторен завод Елпром Троян\" ЕООД за извършено нарушение по Закона за защита на конкуренцията. Производството е образувано по искане на \"Елпром Харманли\" АД и \"Балканска звезда\" ЕООД с твърдения за извършени нарушения, пише на сайта на антимонополния регулатор. В производството е установено,  че от месец декември 2016 г. до настоящия момент на интернет страницата на \"Електромотoрeн завод Елпром Троян\" и в интервюта за информационни издания дружеството представя невярна информация за лидерската си позиция на пазара на производство и разпространение на електромотори, за притежаван от него голям пазарен дял, за мащабите на реализираните продажби на електромотори. Тези твърдения не са се доказали при проучването, затова КЗК е приела, че те са от естество да заблудят потребителите относно съществени свойства на стоките, предлагани от дружеството, и по този начин да пренасочат потребителския интерес. В молбата си до КЗК да разгледа случая, засегнатите дружества доказват, че в рамките на същата кампания се публикуват и неверни данни за обема поръчки, които ответното дружество реализира, като по този начин се създава заблуждаващо впечатление, че това предприятие е лидер на пазара на електрически двигатели в България, което според тях е подвеждащо. КЗК определи имуществената санкция в размер на 4% от размера на нетните приходи от продажби на \"Електромоторен завод Елпром Троян\" ЕООД за 2016 г.", "date": "2018.12.13", "title": " КЗК санкционира \"Елпром Троян\" за нелоялна конкуренция"}
{"url": "https://duma.bg/bdzh-puska-predvaritelna-prodazhba-na-bileti-n181301", "text": "\"БДЖ-Пътнически превози\" пусна от вчера предварителна продажба на билети за всички бързи влакове във връзка с предстоящите празници. Обичайният срок за предварителната продажба на билети е 5 дни, но националният железопътен превозвач има практиката да удължава този срок, в случаите когато предстоят по-дълги празнични периоди. Предварителна продажба на билети и резервации за седящи места ще се прави във всички железопътни гари и бюра в страната до 2-и януари 2019 г., съобщиха от БДЖ Пътниците ще бъдат информирани на билетните каси в случаите, когато са изчерпани седящите места, и ще им бъде издаван билет за правостоящ само след изричното им съгласие. В обявените влакове със задължителна резервация на седящи места ще се продават билети за правостоящи до 20 пътници в купейните вагони и до 10 пътници в безкупейните вагони. При изчерпване на допустимите правостоящи места, на клиентите ще бъде предложен вариант за пътуване с влак в друг час. ", "date": "2018.12.13", "title": " БДЖ пуска предварителна продажба на билети"}
{"url": "https://duma.bg/kzp-shte-proveryava-i-kreditiraneto-n181303", "text": "Комисията за защита на потребителите (КЗП) ще направи масови проверки по търговските обекти за нелоялни търговски практики, фалшиви намаления и дали потребителите са в безопасност, докато пазаруват или пътуват. Проверките във връзка с предколедното пазаруване ще обхванат приоритетно съобщенията за намаления, стоковите кредити и качеството на туристическия продукт, обясни вчера председателят на Комисията за защита на потребителите (КЗП) Димитър Маргаритов. При предоставяне на карти за отстъпки при пазаруване, търговците трябва да информират предварително потребителите за всички правила, които касаят условията за ползването им, коментира Маргаритов пред БНР. Той предупреди търговците, които предлагат ваучери за подаръци, да бъдат максимално коректни. Маргаритов препоръча потребителите да не се предоверяват и винаги щом се усъмнят в достоверността на даден търговец, да съберат максимално много информация, преди да предприемат покупка. При пазаруване онлайн е важно да внимават да не попаднат на фалшиви сайтове. \"Нека да се уверят, че това е действително съществуващ електронен магазин, включително като потърсят контакт с този, който администрира сайта. Задължително е по закон такива координати да има - телефон, имейл, на които да може да се осъществи реална комуникация. И едва когато вече са убедени, да направят поръчка на съответните стоки\", обясни той. По думите му при пазаруване от физически магазин могат да дебнат опасности като липса на информация или липса на такава, касаеща цените, характеристиките или параметрите на стоките, които се предлагат.", "date": "2018.12.13", "title": "КЗП ще проверява и кредитирането"}
{"url": "https://duma.bg/yavor-bozhankov-dari-uredi-za-prechistvane-na-vazduha-v-detska-gradina-n181311", "text": "В навечерието на Коледа депутатът от \"БСП за България\" Явор Божанков подари на детска градина в Горна Оряховица уреди за пречистване на въздуха. Те ще предпазят 108 възпитаници на забавачката от последиците на силното замърсяване в града. \"Горна Оряховица е сред общините с най-мръсен въздух в цялата страна. Призовавам всички детски градини да бъдат оборудвани с уреди за пречистване на въздуха\", подчерта Божанков.", "date": "2018.12.13", "title": "Явор Божанков дари уреди за пречистване на въздуха в детска градина"}
{"url": "https://duma.bg/harlets-na-bunt-zaradi-vik-mrezhata-n181312", "text": "Жители на врачанското село Хърлец се заканват да вдигнат бунт заради проблеми с ВиК мрежата. Заради зачестилите аварии улиците и къщите в част от селото се рушат. Недоволните жители са в готовност да затворят пътя към АЕЦ \"Козлодуй\", ако скоро не се намери решение на проблема. Потърпевши разказват, че аварията продължава близо половин година. \"Идват, копаят един ден, тръгват си и казват, че няма авария. После идват и пак копаят\", възмущават се местните и допълват, че цялата улица вече е разбита, а оградата на някои имоти е паднала. Директорът на ВиК Ангел Престойски се оправда, че всички в селото само чакат някъде да има авария, за да се оплачат, че къщите им са се напукали. В подкрепа на думите си обаче хората от три квартала показаха как потъва цял гараж, как се цепи къща и как водата е подкопала електрически стълб, който е готов да рухне при първата по-силна буря. Освен това на много места в центъра на селото са се отворили огромни ровове с дълбочина около 2 метра.", "date": "2018.12.13", "title": "Хърлец на бунт заради ВиК мрежата "}
{"url": "https://duma.bg/yaponiya-tarsi-nashi-vina-mlechni-produkti-i-rozovo-maslo-n181304", "text": "Японският пазар проявява интерес към български стоки от аграрния сектор, като вина, млечни продукти, розово масло и други, стана ясно по време на среща на зам.-министъра на икономиката Александър Манолев и посланика на Япония у нас Масато Ватанбе. Двамата се договориха през януари 2019 г. в София да се проведе българо-японски бизнес форум за задълбочаване на бизнес контактите между двете страни. Министерството на икономиката ще се ангажира да привлече повече български компании, които имат интерес и потенциал да работят на японския пазар. Стокообменът между България и Япония през първото полугодие на 2018 г. отбелязва 40% ръст и надхвърля 100 млн. долара. Редица японски компании вече развиват успешен бизнес у нас. Сред тях са „Сумитомо Електрик“, „Тошиба”, „Мейджи”, „Мицубиши“, „Ядзаки Корпорейшън” и други.   ", "date": "2018.12.13", "title": " Япония търси наши вина, млечни продукти и розово масло"}
{"url": "https://duma.bg/datata-n181281", "text": "1466 - УМИРА ДОНАТЕЛО, ИТАЛИАНСКИ СКУЛПТОР (Р. ОК. 1386 Г.). Рожденото му име е Донато ди Николо ди Бето Барди. Основоположник на индивидуалното скулптурно изображение. Една от най-прочутите му творби е бронзовата статуя на Давид. 1642 - ХОЛАНДСКИЯТ МОРЕПЛАВАТЕЛ АБЕЛ ТАСМАН ОТКРИВА НОВА ЗЕЛАНДИЯ. След като скицира частично бреговата линия, той напуска района, без да има възможността да стъпи на брега. Над сто години изминават преди пристигането на следващите европейци - през 1769 г. Джеймс Кук, британски изследовател, и Жан Франсоа, командир на френски търговски кораб, пристигат едновременно в Нова Зеландия. От края на 1790 г. нататък китоловци, търговци и мисионери се заселват по крайбрежието. 1797 - РАЖДА СЕ ХАЙНРИХ ХАЙНЕ, НЕМСКИ ПОЕТ (УМИРА 1856 Г.). Огромна популярност му носи неговата \"Книга на песните\". Публикува остри сатирични политически стихотворения и статии срещу деспотизма в родината си, поради което пруският парламент забранява творчеството му. Нацистите също го забраняват, а книгите му са публично горени. Това сякаш е в подкрепа на пророчеството му: \"Там, където горят книги, по-късно ще горят и хора.\" 1878 - РАЖДА СЕ АДРИАНА БУДЕВСКА, АКТРИСА (УМИРА 1955 Г.). Един от основоположниците на професионалния театър в България, смятана е за една от най-големите наши изпълнителки на трагични роли. Играе в \"Сълза и смях\", в състава на \"Свободен театър\", в Народния театър \"Иван Вазов\". От 12 декември 1953 г. Драматичният театър в Бургас носи нейното име. 1879 - ОСНОВАНО Е ПЪРВОТО ЗЕМЕДЕЛСКО УЧИЛИЩЕ В БЪЛГАРИЯ. В специален доклад от 12 декември 1879 г. Григор Начович, временен министър на финансите, обосновава необходимостта от отварянето на земеделски образцови чифлици, в които земеделието да се изучава практически. В отговор на 13 декември 1879 г. излиза указ на княз Александър I Батенберг за организирането на \"Образцов чифлик\" (Русе) като нисше практическо училище с пръв управител и учител по земеделие Георги Андреев Георгов и иконом-счетоводител Петър Жълтов. 1903 - РАЖДА СЕ КАРЛОС МОНТОЯ, ИСПАНСКИ КИТАРИСТ (УМИРА 1993 Г.). Пионер на съвременния стил фламенко, като допринася изключително за популяризирането му в световен мащаб. Вдъхновени от стила му, групи като \"Джипси Кингс\" превръщат съвременното фламенко в световна мода. 1941 - БЪЛГАРСКОТО ПРАВИТЕЛСТВО ОБЯВЯВА ВОЙНА НА ВЕЛИКОБРИТАНИЯ И САЩ по време на Втората световна война (1939-1945). Това довежда до англо-американски бомбардировки (есента на 1943 - пролетта на 1944 г.) главно над София, които причиняват значителни загуби. 2002 - НОВО РАЗШИРЯВАНЕ НА ЕВРОПЕЙСКИЯ СЪЮЗ. ЕС обявява, че Кипър, Чехия, Естония, Унгария, Латвия, Литва, Малта, Полша, Словакия и Словения ще станат пълноправни членки на 1 май 2004 г.", "date": "2018.12.13", "title": "Датата"}
{"url": "https://duma.bg/kabinetat-demonstrativno-dade-blizo-15-miliarda-leva-na-stroitelite-n181314", "text": "Демонстративно, в деня на \"антиопозиционния\" протест на КСБ, правителството отпусна 1,35 млрд. лв. за изграждане на 134 км от \"Хемус\", или по около 10 млн. лева на километър. С това се изпълнява предизборен приоритет за развитието на Северна България, похвали се премиерът Бойко Борисов в началото на предпоследното заседание на кабинета. Хвалбите станаха в присъствието на кметовете на Варна, Търговище, Севлиево, Търново, Ловеч и Плевен. \"Знаете, че преди години \"Хемус\", не знам поради какви причини, но по времето на друго управление, беше извадена от възможността да бъде финансирана по европейски програми. С нашето решение заделяме парите, за да можете, като си отидете, да кажете на хората това, което сме поели като ангажимент - не само на юг - \"Струма\", \"Марица\", \"Тракия\", а и \"Хемус\" да е необратим проект и после да няма някой, който да каже, че няма пари. Парите сме ги събрали повече от битката с корупцията и контрабандата. Това е ясно и затова изцяло са бюджетни пари\", заяви Борисов. По-късно кметовете чинно дадоха брифинг в МС, на който благодариха на премиера. Правителството отпусна и допълнителни 158 млн. лева за разплащане със строителни фирми за извършени дейности по пътни проекти. Парите са за ремонта на пътя Слънчев бряг-Бургас, обходният път на Ахелой и пътя Пловдив-Асеновград. Предвидени са и средства за текущ ремонт и поддържане на пътната инфраструктура. От правителствената пресслужба се аргументираха, че пътната инфраструктурата е от особено важно значение за икономиката и просперитета на страната. В списъка обаче липсва пътят Видин-София, за който Борисов обеща на среща с протестиращи да бъде завършен до 2021 г.  ", "date": "2018.12.13", "title": " Кабинетът демонстративно даде близо 1,5 милиарда лева на строителите"}
{"url": "https://duma.bg/otkoga-da-razoblichish-koruptsiyata-oznachava-diskreditirane-n181315", "text": "Но демонстрацията с машините в София силно го дискредитира. Както и качеството, с което всички се сблъскваме. И откога, мамка ви строителна мафиотска, да разобличиш корупцията, в която сте заедно с правителството, означава дискредитиране?! Що за защитна реакция на строителната мафия! Всичко ни възмущава в герберастка България, но вашето нахалство е връх в наглостта на прехода. Бъдете абсолютно сигурни, че ще си го получите. И фадромите няма да ви спасят.", "date": "2018.12.13", "title": "Откога да разобличиш корупцията означава дискредитиране?"}
{"url": "https://duma.bg/borisov-razvarza-kesiyata-za-mvr-i-mo-n181313", "text": "113 млн. лв. дава МС на военното министерство за ремонт на летателна техника и за казарми, а 7 млн. лв. се отпускат на театрите. За хвалебственото развързване на правителствената кесия беше поканен почти целият генщаб на армията. Генералите, също като избраните кметове, се впуснаха да благодарят на премиера. \"Това да го знаете, като си отидете по службите, да кажете на състава - Кугъри, Мигове, Сута, Пилатоси... по казармите, за да придобият нормален вид\", даде им наставления той. Военният министър Красимир Каракачанов обясни, че 10,9 млн. лв. от сумата е за поддръжката на 5 вертолети \"Кугар\", а 817 000 лв. - за ремонт на вертолет Ми 17. Целеви средства има и за ремонта на самолети L-39 и танкове Т-72. 40 млн. лева са за комуникационни и навигационни системи на ВВС. Пари се отпускат и за модернизиране на информационната система на армията, включително за мобилни и ръчни терминали по стандарта ТЕТРА. Над 33 млн. лева са за нуждите на централната администрация и ВМА, а над 23 млн. лв. са за Сухопътни войски. Почти 2 млн. лева получи и МВР. Средствата са за командировъчни в задграничните ни представителства и за софтуер на Националната визова информационна система (НВИС) и на визовата дейност в консулските служби. Допълнителни над 23 млн. лв. отиват за софтуера на администрацията на МС, още 2,377 млн. лв. са разпределени за разплащане задълженията на областните администрации към общините за данък сгради и такса битови отпадъци. С друго постановление МС даде малко над 4,2 млн. лв. на общини за \"непредвидени разходи за спасителни и неотложни аварийни работи при овладяване на бедствени положения и за възстановяване на инфраструктурни обекти\".", "date": "2018.12.13", "title": " Борисов развърза кесията за МВР и МО"}
{"url": "https://duma.bg/vlak-se-razbi-v-nadlez-v-turtsiya-n181330", "text": "Най-малко седем души са загинали, а 46 са ранени при жестока влакова катастрофа в Турция. Високоскоростен влак, който е пътувал от Анкара за провинция Коня, е дерайлирал, след като се е ударил с маневриращ локомотив, съобщиха властите. След удара два вагона са се преобърнали, а други два са се врязали в надлез, който се е срутил. Турските медии съобщават за изпратени линейки и пожарни коли. Тече спасителна акция, при която трябва да бъдат издирени блокирани под останките на влака и надлеза пътници. Кадри в медиите показват вагони в ужасяващо състояние. Отменено е движението на всички високоскоростни влакове от Анкара по всички маршрути. ", "date": "2018.12.13", "title": "Влак се разби в надлез в Турция"}
{"url": "https://duma.bg/mey-otselya-pri-vota-na-nedoverie-n181329", "text": "Британският премиер Тереза Мей оцеля след вота на доверие в сряда вечерта. За оставането й начело на консерваторите са гласували 200 депутати, против са били 117 души. Тереза Мей имаше нужда поне от 159 положителни гласа от депутатите тори. Това са половината плюс един гласа, за да остане на поста си. Вотът е приключил след 22.30 часа българско време.  Преди гласуването Мей обяви, че планира да се оттегли от политиката преди предстоящите парламентарни избори във Великобритания през 2022 година. Пред депутатите консерватори премиерът подчерта, че на следващите избори те ще имат нов водач. Според медиите изявлението на Мей е било много емоционално. Британският премиер се бореше да запази лидерското си място в Консервативната партия заради договора за Брекзит с ЕС. Много от съпартийците й не одобряват споразумението, но Мей продължава битката, твърдейки, че единственият друг вариант е \"развод без сделка\". Предстои споразумението с ЕС да бъде гласувано в британския парламент. След като оцеля при вота на недоверие, премиерът има повод за повече увереност, че ще спечели и гласуването на споразумението.", "date": "2018.12.13", "title": "Мей оцеля при вота на недоверие"}
{"url": "https://duma.bg/meso-i-hlyab-poskapvat-ot-nova-godina-n181341", "text": "Месото и хлябът ще поскъпнат след Нова година, предупредиха месопреработватели и хлебари пред БНР. Месните продукти се очаква да поскъпнат с около 5 процента. Това се налага заради повишените разходи за електроенергия, обясни Атанас Урджанов, е председател на Асоциацията на месопреработвателите. По думите му и към момента в бранша се стремят да свият разходите. Все пак той се надява да няма фалити на фирми. Хлебарите също се оплакват от новите цени на електроенергията. 10% от стойността на всеки хляб от електрическа енергия, обясни Марияна Кукушева,  председател на Националния браншови съюз на хлебарите и сладкарите. Тя изтъкна, че тази година цената на брашното се е повишила с 35%. Цената на енергията ще се отрази и при мелничарите и тези 35% към днешна дата очакваме да бъдат коригирани с посока нагоре от 1 януари\", допълни Кукушева. Тя също се надява да няма фалити на бранша. По думите й едва ли ще има и протести.", "date": "2018.12.13", "title": "Месо и хляб поскъпват от Нова година"}
{"url": "https://duma.bg/papa-frantsisk-shte-poseti-balgariya-ot-5-do-7-may-n181337", "text": "Негово Светейшество Папа Франциск ще посети България от 5 до 7 май 2019 г. Приемайки поканата на съответните най-висши власти на Републиките и на Католическата църква, Негово Светейшество Папа Франциск ще осъществи апостолическо пътуване в България от 5 до 7 май 2019 г., където ще посети градовете София и Раковски, и в Бивша Югославска Република Македония на 7 май 2019 г., където ще посети град Скопие. Програмата на пътуването ще бъде оповестена своевременно. Това се казва в съобщение на Светия Престол във връзка с апостолическо пътуване на Негово Светейшество Папа Франциск през 2019 г., уточняват от правителствената пресслужба.", "date": "2018.12.13", "title": "Папа Франциск ще посети България от 5 до 7 май"}
{"url": "https://duma.bg/valeri-simeonov-stana-zam-predsedatel-na-energiynata-komisiya-v-ns-n181336", "text": "Парламентът избра бившия вицепремиер и настоящ депутат от групата на ПатриотитеВалери Симеонов за зам.-председател на Комисията по енергетика, предаде БГНЕС. Симеонов се върна като депутат в парламента след като подаде оставка, причина за която станаха няколкоседмичните протести на майките от инициативата „Системата ни убива“, които той нарече „кресливи жени“ с „уж болни деца“. Към тяхното искане Симеонов да понесе политическа отговорност за думите си се присъединиха и партиите от опозицията, а настояванията за оставката му бяха подсилени след арестите в Държавната агенция за българите в чужбина, която попадаше в неговия ресор. Валери Жаблянов от ПГ на БСП бе избран за зам.-председател на комисията по Външна политика.", "date": "2018.12.13", "title": "Валери Симеонов стана зам.-председател на енергийната комисия в НС"}
{"url": "https://duma.bg/blagorodna-initsiativa-sabra-nad-5000-leva-za-detska-hirurgiya-v-umbal-sv-georgi-n181335", "text": "При голям интерес премина благотворителният търг в полза на Клиниката по Детска хирургия в УМБАЛ \"Св. Георги\" Пловдив. За втора поредна година съвместна инициатива събира Медицински университет - Пловдив, Обединението на жените социалистки - район Централен и Младежката организация на БСП в града. Десет от най-изявените пловдивски художници се включиха с картини и подпомогнаха благородното дело. Произведенията на Стефано Поповски, Моника Роменска, Милен Сиромашки, Лили Кичукова, Геракси Гераксиев, Георги Терзиев, Васил Стоев, Кирил Иванов и доайена на Дружеството на пловдивските художници Иван Поповски - Джовани бяха емоционално представени от художничката Вихра Григорова, която също участва със свои картини. Благодаря на всички добротворци, които се включиха. Със събраните средства ще бъде закупен инфузомат -  високотехнологичен уред за вливания на разтвори, от който  детската клиника има огромна нужда. Изключително съм радостен, че и тази година успяваме да помогнем, заяви младият лекар д-р Любомир Паунов, който е основен организатор на благородната инициатива и председател на Младежкото обединение в БСП. Ангелина Божилова припомни, че миналата година акцията  бе под надслов \"Деца помагат на деца\". Със свои рисунки през 2017 се включиха млади художници от детски школи в Пловдив и Асеновград  и бе събрана сумата от 2400 лева, която бе дарена на Отделението по Онкохематология в университетската болница. Уверена съм, че нашето взаимно сътрудничества в името на децата ще продължи, каза председателката на жените социалистки в  район Централен. Всички произведения бяха изкупени, като някои от тях намериха своите притежатели още преди търга, а на други цената се покачи двойно, като събраната сума надвишава 5000 лева. Щастливи притежатели на художествени творби станаха присъстващите представители на медицинската общност, областният лидер на социалистите Георги Гергов и народният представител Георги Търновалийски, както  и други ценители на  изобразителното изкуство.", "date": "2018.12.13", "title": "Благородна инициатива събра над 5000 лева за Детска хирургия в УМБАЛ \"Св. Георги\""}
{"url": "https://duma.bg/su-obyavi-protestna-gotovnost-zaradi-proekta-za-natsionalna-pediatriya-n181340", "text": "Софийският университет \"Св. Климент Охридски\" обяви протестна готовност и поиска да се замразят промените в Закона за лечебните заведения, с които болница \"Лозенец\" трябва да промени статута си на лечебно заведение към Министерския съвет. Това е първа стъпка към превръщането й в Национална педиатрична болница. На заседание на Академичния съвет на университета също е взето решение да се предложи промяна в закона, която да позволи на университетите да разкриват свои лечебни заведения. Причината за решенията на Академичния съвет е, че в момента болницата е учебна база на студентите от СУ. Тя се ръководи от декана на Медицинския факултет д-р Любомир Спасов, който е и член на Академичния съвет. При трансформацията на болница \"Лозенец\" обаче той ще загуби директорското си място. Отстраняването му от поста се очаква да стане, когато предложените от правителството промени в закона влязат в сила. Тогава болницата ще премине към Министерството на здравеопазването, а новият принципал ще смени ръководството. Решението на СУ е взето вчера, а днес се провежда заседание на здравната комисия в НС. На нея трябва да бъдат гледани на първо четене промените в Закона за лечебните заведения, свързани с болница \"Лозенец\". От университета настояват тези промени да бъдат спрени, докато не бъде изготвена цялостна визия за  Национална педиатрична болница, Медицинския факултет на Софийския университет и Университетска болница \"Лозенец\".", "date": "2018.12.13", "title": "СУ обяви протестна готовност заради проекта за Национална педиатрия "}
{"url": "https://duma.bg/prezidentat-predupredi-nyama-prozrachnost-v-izborniya-protses-n181331", "text": "Има предпоставки да се компрометира изборния процес, предупреди президентът Румен Радев. Държавният глава организира днес дискусия \"Избори - прозрачност и доверие\", която се провежда в момента в Президентството. Радев се обърна към участниците с призива да бъдат обсъдени всички проблеми, които биха могли да събудят съмнение за манипулации и непрозрачност на изборния процес. В обществото трябва да има дебат, защото най-важното е да има прозрачност, добави президентът. Там, където я няма, продължи Радев, могат да настъпят негативни процеси. Проблемите в изборния процес се разширяват чувствително, има сигнали как се подменят протоколи, добави Радев. Предстоят ни избори през 2019 г. и то два, за това е много важно тези избори да бъдат прозрачни и честни. Да има доверие в тях и широко представителство на българските граждани. Това доверие е важно за демократичното формиране и функциониране на нашите институции. От това доверие зависи и легитимността на политическата система, категоричен е президентът.  Прозрачността е един от принципите, на които се изгражда доверието в изборите, коментира още държавният глава. Според него нередности и сигнали има в броенето на бюлетини, съставянето на протоколи и в предаването и отчитането им в секционните избирателни комисии. Проблемите се разширяват чувствително, подчерта Радев и коментира последните промени в Изборния кодекс, чрез които ГЕРБ отложиха масовото машинно гласуване. \"Чувам твърдения, че в Европа няма машинно гласуване, видите ли Холандия се отказаха от него. Това са все пак повърхностни доводи. В Холандия при парламентарни избори, при избирателна активност над 80%, процентът на недействителния бюлетин е 0,4. В България при избирателна активност малко над 50%, недействителните бюлетини са 5% и 6,3 %\", отбеляза държавният глава. Според него това е голямо отклонение и изкривяване на изборния процес, което води до подмяна на съотношението на политическите сили в парламента. Това означава цяла една партия-малък коалиционен партньор, виждаме какво е неговото значение, да го няма в българския парламент, посочи президентът Радев. По думите му причините за това изменение могат да бъдат ниска грамотност, слаба подготовка на избирателната комисия, но могат да бъдат и напълно съзнателни и има сигнали как се въздейства от членове на секционно избирателни комисии върху бюлетини. Има други сигнали и то сериозни как се манипулират резултатите в протокола. Това за мен е недопустимо, но това е факт. Има сигнали за това какво се прави с втория формуляр от протокола. Има сериозни проблеми, които тук трябва да решим, обърна се към участниците Румен Радев. На срещата присъстват представители на законодателната, изпълнителната и съдебната власт, също експерти от институции и организации, ангажирани с провеждането, организацията и сигурността на изборния процес. На дискусията не дойдоха представители на ГЕРБ, Обединени патриоти и Прокуратурата. Вчера мнозинството в Народното събрание отложи при гласуването на първо четене въвеждането на машинното гласуване в цялата страна. Централната избирателна комисия ще решава къде да постави машини. Условията са това да са поне хиляда секции, но с над 300 избиратели и то на територията на страната.", "date": "2018.12.13", "title": "Президентът предупреди: Няма прозрачност в изборния процес"}
{"url": "https://duma.bg/da-otpadne-vtoriyat-protokol-v-izborite-predlagat-ot-bsp-n181334", "text": "Вторият протокол при изборния процес трябва да отпадне, смятат от БСП. В най-скоро време ще предложим тази промяна под формата на законопроект, заяви зам.-председателят на ПГ на БСП Крум Зарков. Той участва в дискусията \"Избори-прозрачност и доверие\", организирана от президента Румен Радев. Ако става дума за грешка, кодексът и сега дава възможност по доста начини да бъде поправена. Подписват се протоколи преди изборния ден, те са валидни и могат да бъдат „празен чек“, посочи още Зарков. По думите му този втори протокол, който секционните комисии получават преди изборния ден, може да бъде целият проблем за неправилното функциониране на изборния процес. БСП подкрепя решението за видеонаблюдение в избирателните секции. Подкрепяла го е и преди, подкрепя го и сега, когато вносител е партия „Воля“, уточни Зарков. На същото мнение е и президентът Румен Радев, стана ясно по време на дискусията. Зарков отново защити въвеждането на машинното гласуване и разкритикува мнозинството, което успя да ограничи въвеждането на машините само до 1000 изборни секции в цялата страна. Според левицата машинното гласуване би решило до голяма степен проблемите с евентуални манипулации на изборния резултат.   Още по-остър в оценката си бе политологът Първан Симеонов. Отхвърлянето на машинното гласуване е полически срам, коментира той. Невъзможно е това нещо да се замита всяка година под килима. Властта обаче е склонна да не си разваля спокойствието, смята Симеонов. Според него, за да се ограничат проблемите в избирателния процес, президентството трябва да излъчи такъв сигнал.  Самият Румен Радев също изрази позиция, че масовото въвеждане на машинно гласуване е част от решението на проблема. Той обаче добави, че е некоректно да се прехвърля цялата отговорност върху ЦИК за това, че няма готовност за машинно гласуване. В изборния кодекс е записано, че логистичното и технично осигуряване на изборите се изпълнява от изпълнителната власт. Тя трябва да си влезе в ролята, подчерта държавният глава. Според него страната ни разполага с необходимия капацитет за предоставяне и осигуряване на устройства за машинно гласуване. Машинното гласуване дава надеждност, защото не е свързано с интернет. Всичко е на хартия и на флашка. Електронното секционно гласуване подлежи на атаки, има съмнения в него, но това не значи, че не трябва да работим в тази посока. Има смисъл в машинното гласуване и не може да се ограничи, смята Румен Радев. На дискусията при президента липсваха представители на ГЕРБ и Патриотите. Шефът на правната комисия в НС и депутат от ГЕРБ Данаил Кирилов обясни отстъствието им с позицията, че мястото за дебат по Изборния кодекс е в парламента. Цветан Цветанов пък бил на посещение в чужбина. Кирилов разбрал късно за форума, но не виждал особен смисъл, защото вече изразил мнението си от трибуната в НС. Иначе, по думите му, президентът имал право да огранизира дискусии. ГЕРБ вече се били допитали до експерти по законодателството. Няма лошо да се говори за това, лошо е ако се опитват да се извратят обективни факти и да се подменят със съвсем различни констатации, обясни още Кирилов.", "date": "2018.12.13", "title": "Да отпадне вторият протокол в изборите, предлагат от БСП"}
{"url": "https://duma.bg/zhiteli-na-chepelare-blokiraha-patya-smolyan-plovdiv-n181333", "text": "Жителите на Чепеларе затвориха напълно главния път Смолян – Пловдив в знак на протест срещу закриването на Районната прокуратура в града. За пореден път хората демонстрират срещу плановете за закриване на прокуратурата. Протестът е организиран от \"Инициативен комитет за защита на гражданите от Община Челепаре\", уточнява агенция \"Фокус\". Протестът се провежда в района на ПГ „Никола Вапцаров“ с пълна блокада на пътя, като се пропускат единствено автомобили със специален режим на движение. Протестиращите се движат непрекъснато по пешеходната пътека пред училището. Засега присъстват около 50 души, но присъствието на хора се увеличава, а и от двете страни на протеста вече са се образували дълги опаши от автомобили. На протеста има очаквано и засилено полицейско присъствие, но засега протича спокойно. Организаторите предупредиха, че протестът днес е ултимативен и ако и този път хората не бъдат чути се планира протестите да продължат и всеки следващ път ще се увеличава времето, за което главният път Смолян – Пловдив ще се затваря и по този начин ще се блокира входа за Смолянска област. Прокуратурата в Чепеларе, както и тази в Мадан трябва да бъдат закрити от началото на 2019 година.", "date": "2018.12.13", "title": "Жители на Чепеларе блокираха пътя Смолян-Пловдив "}
{"url": "https://duma.bg/radev-podcherta-che-doverie-se-pecheli-s-kachestvo-i-prozrachnost-n181316", "text": "Моето доверие и доверието на обществото няма да бъде спечелено с протести, декларации и пресконференции, а с качество и прозрачност. Тази теза застъпи пред представителите на Камарата на строителите в България (КСБ) президентът Румен Радев. Той уточни, че за целта трябва да има целесъобразни проекти с голяма обществена значимост, прозрачни и честни обществени поръчки, както и такива условия, че всеки лев да отива по предназначение. Контролът да бъде принципен, всеобхватен и безкомпромисен, настоя президентът.  Знам, че е трудно и че всеки разчита на поръчката, защото иначе няма да ви има, само че всеки компромис, ако правите такъв, е в ущърб на обществото, заяви Радев. По думите му не трябва да има среда, в която българският строител е поставен на колене и ситуации, при които на практика се строи на \"остатъчна стойност\". Президентът смята, че са необходими стандарт за ценообразуване и ясни процедури, които гарантират, че когато се сключи договор и има разплащане, вложените пари са осигурили необходимото качество и безопасност. Изключително важна е ролята на изпълнителната власт като организатор на тези процеси и на ръководителите на големите строителни фирми, които печелят обществените поръчки, отбеляза той. Радев подчерта, че от качеството на сградите и пътищата и начина, по който са направени, може да се съди и за нивото на държавата и културата на нацията. Той увери представителите на КСБ, че имат подкрепата му, но ги призова да бъдат по-смели в защита на интересите на строителите.", "date": "2018.12.13", "title": " Радев подчерта, че доверие се печели с качество и прозрачност"}
{"url": "https://duma.bg/kamarata-na-stroitelite-stroi-kamionite-si-v-sofiya-n181317", "text": "Големите строителни фирми заплашиха, че ще преминат към немирни протести или ще изнесат бизнеса си в чужбина, ако БСП продължи да ги обвинява в корупция и в некачествено строителство. Това обяви вчера ръководството на Камарата на строителите в България (КСБ) на брифинг в Министерския съвет. Те се срещнаха с премиера Бойко Борисов, който ги е уверил в подкрепата си. Преди това председателят на КСБ Илиян Терзиев, изпълнителният директор Мирослав Мазнев и почетният председател на камарата и собственик на \"Главболгарстрой\" Симеон Пешов бяха приети от шефката на парламента Цвета Караянчева. Строителите се оплакаха, че търпят загуби от политиката на БСП спрямо тях с искането за външна експертна проверка на качеството на магистралите. Вчера строителите изпълниха заканата си и строиха камиони и тежкотоварни машини на входа на София. По столичния бул. \"Цариградско шосе\" се образува 5 км колона, която блокира за пет часа дясното платно. Над 60 хиляди души от бранша са подписали петиция с настояване \"да спре политическото говорене и секторът да не се използва за евтини партийни трикове\", както и да се осигури нормална среда за развитието му, обяви Терзиев. \"Нямаме нищо против проверките, но да се извършват както повелява законът. Противопоставяме се на постоянните упреци за хиляди грехове без доказателства\", заяви той. Шефът на камарата призова премиера да не се огъва и да продължи политиката си в бранша. В последните дни строителите са станали обект на подигравки и злепоставяне пред обществото и европейските институции, оплака се Мазнев. Някои хора, търсейки да крадат политически аванс за своето политическо развитие, стъпиха върху бъдещето на 250 000 работници и лица в строителния бранш, твърди той. Според него оклеветяването и злепостяването на строителния бранш може да доведе до спиране на предстоящо голямо финансиране. С демонстрацията на машините браншът искал да покаже, че така повече не може. \"Думи от сорта, че асфалтът не се яде, а направеното саниране е само на капещи сгради, уронват престижа на строителния бранш\", смята Мазнев. Той предупреди БСП, че \"ако продължава с нападките към сектора, българските строители могат вече да бъдат търсени в чужбина\". Браншът се опасява, че шумът за корупция и нередности може да навлече проверки от Брюксел, тъй като основните пари за инфраструктура идват от ЕС и бюджета. \"Апелираме да спрем да даваме лоши послания към Европа. С това много лесно ще намалеят финансовите средства към нас и когато дойде време за усвояване на средства, няма да има с кого да работим\", предупреди Терзиев. Той обвини в некоректност и президента Румен Радев за думите му, че у нас се строи \"безкрайно скъпо и безкрайно некачествено\". \"Всъщност ние строим най-евтино в цяла Европа\", смята шефът на камарата. Президентът каза нещо, което не е коректно - че ние строим безкрайно скъпо и безкрайно некачествено, всъщност ние строим най-евтино в цяла Европа, самопохвали се той. Управляващите застанаха зад протеста на строителите. \"Имате подкрепата на МРРБ\", заяви ресорният министър Петя Аврамова, според която СКБ е \"институция\" и \"партньор\" на МРРБ. Строителният бранш трябва да бъде подкрепен от всички и да бъдем отговорни, за да не напускат качествените строители България, призова министърката. \"Осъждам всеки опит за дискредитация на българските строители и на тяхната работа в страната и чужбина. Не се съмнявам в качеството на тяхната работа\", заяви и шефката на парламента Цвета Караянчева.  Шефът на Агенция \"Пътна инфраструктура\" Светослав Глосов, който е бивш председател на КСБ, също защити строителите. \"Тези същите строители само в последната седмица въведоха в експлоатация нови 30 км пътища в различни краища на страната\", похвали ги Глосов.", "date": "2018.12.13", "title": " Камарата на строителите строи камионите си в София"}
