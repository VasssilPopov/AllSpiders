{"url": "https://duma.bg/upravlyavashtite-ne-tryabva-da-delyat-obshtinite-na-nashi-i-vashi-n180312", "text": "- По време на обсъждането на проекта бяха отправени много въпроси, имаше и критични бележки, основно в частта \"Селско стопанство\", направени бяха и доста предложения. Община Ковачевци е малка, селска община. В последните години успешно се развива селското стопанство. Някои неща във Визията тревожат земеделските производители. Там е записано предложение за ограничаване на субсидиите. Смятам, че с идеята за таван на тези субсидии Визията по-скоро ще отблъсне земеделски и други производители, отколкото да ги привлече. БСП трябва да предложи и активно да участва в разработването на нормативна база, която да подпомогне достъпа на обикновения земеделски производител до програмите и мерките на ДФ \"Земеделие\". Ще дам пример. През миналия програмен период наши земеделски производители спечелиха три проекта, но в крайна сметка те не можаха да се реализират. Защо? Заради начина, по който функционира системата. Първо трябва да се изгради целият проект, да се финансира от земеделските производители и след това ДФ \"Земеделие\" прави разплащане. Необходимо е БСП да предложи такава визия, с която държавата да гарантира на малките земеделски производители, които имат спечелен проект, реален достъп до кредитния пазар. Колкото държавата е по-далеч от икономиката, толкова по-добре. Държавата трябва да създава условия за честно инвестиране, за достъп на всички, да създава условия, да се бори с монополите, но в никакъв случай създаване на държавни предприятия. Имам ясен спомен как навремето на входа на държавни предприятия заставаха определени лица, на изхода - други, и се стигна до фалити на много работещи предприятия.  - За децентрализация говорим повече от десет години и вероятно ще говорим и след още десет. Държавата ще държи за своите икономически лостове, които винаги ползва. На коя община какво ще даде и по какъв начин ще го направи - никой не може да каже. Неотдавна, пак с постановление на Министерския съвет, по незнайни критерии се разпределиха под масата огромни средства. Това трябва да се преустанови! Всички общини в България са равни, макар и различни по големина и по финансови възможности. Те имат своите нужди и държавата трябва да е справедлива към всички, а не общините да се делят на \"наши\" и \"ваши\" - тук ще дадем, тук няма да дадем, защото този кмет е наш, а другият не е...  - Като имаме предвид какъв е бизнес климатът в страната и че дори се говори за напускане на чужди инвеститори, можете да си представите какво е в  община Ковачевци. Трудно е да се привличат инвестиции. Изградихме индустриална зона в землището на с. Егълница и тя към днешна дата даде резултат. Оттам в общината влязоха средства от продажбата на имотите. С тях обновихме площада на селото, който стана много хубав. Най-хубавото обаче е, че там се инвестира и в момента работи местна фирма, в която са ангажирани 25 човека. Те се справят много добре, търсени са в цялата страна. Частна фирма започва изграждането на птицекомбинат с капацитет 40 хил. кокошки за яйца. Проектът е на стойност близо 3 млн. лв. За друго предприятие от ДФ \"Земеделие\" по проект \"Развитие на селското стопанство\" е отпусната сериозна субсидия. Договорът е подписан и най-вероятно догодина ще се пусне в експлоатация. Имаме инвестиции в цех за производство на тоалетна хартия, салфетки и др. в с. Сирищник. Работи Заводът за градивни елементи, в който се произвежда сигнална апаратура, лампи за осветление, търсим допълнително инвестиции, за да разширим номенклатурата на предприятието. Изградиха се няколко къщи за гости край язовир \"Лобош\". В миналия програмен период  направихме стадион, спортна зала, къщи за настаняване на гостуващи отбори, изнесено игрище с изкуствена настилка. През лятото е пълно с отбори, които си водят подготовката - баскетбол, футбол, художествена гимнастика. Имаме 56 места, които са общински, и се запълват през летния сезон. Всичко това бе изградено още през 2015 г. чрез ДФ \"Земеделие\". Направихме екопътека \"Поглед към девет планини\", която е на 53-о място в Топ 100 на екопътеките в България. Петък, събота, неделя тук е пълно с хора. Община Ковачевци е известна със сурвакарските традиции, със селските райони представяме \"Долината на маските\". Всяка година на 13 и 14 декември малко и голямо се преоблича и участва в спектаклите. Под стената на язовира се построи електроцентрала - сериозна инвестиция. Откриха се и работни места. Язовир \"Лобош\" е държавна публична собственост, има стратегическо значение и се стопанисва от \"Напоителни системи\". Като цяло проблемът с инвестициите в България е свързан и с работната ръка. - Имахме специална политика особено към младите семейства - търсихме начин да им осигурим работа в общинските структури. Детската градина е безплатна. За съжаление проблем е образованието. В мига, в който децата тръгнат на училище, родителите им напускат общината. Просто търсят по-добра реализация, по-добро образование и отиват в Перник. Местната власт не може да влияе върху образованието. Директорът на дадено училище се назначава от МОН, а от друга страна - общината дофинансира училището.  - Това е голям проблем за страната. Особено за малките общини. Не говоря само за Ковачевци, а за голяма част от страната, която се обезлюдява. Това е много страшно. С този проблем е свързано и предложението ми към Визията. Става въпрос за субсидията от ДФ \"Земеделие\". За този програмен период нашата община има само един спечелен проект, за разлика от миналия, когато бяха девет. С таван за кандидатстване по брой хора от населено място се ограничават малките общини. Във \"Визия за България\" трябва ясно да се каже, че всяко населено място при предоставяне на качествен проект, който доказва необходимостта си, може да кандидатства и да получава средства от този фонд. Досега кандидатстваме, но не печелим, защото не можем да съберем необходимия брой точки поради липса на конкретен брой население. Във Визията трябва ясно да се каже какво правим с малките населени места, които са с население под 150 или под 200 човека. Ще инвестираме ли там или хората просто ще оцеляват, на доизживяване. Колкото е по-голямо населеното място, толкова повече пари отиват там. Да, но и тук живеят хора! Защо се делим по този критерий? - Направихме много за развитието на социалната програма. Имаме социален патронаж, който разнася топла храна на възрастните хора по домовете. Работи програмата \"Топъл обяд\" за социално слаби, както и един от най-добрите центрове за настаняване от семеен тип за хора с деменция. Напливът е голям - хората са настанени по 2-3 в стая, живеят в домашни условия, чисто е. Ако влезете, няма да разберете, че е дом за възрастни хора. Имаме възможност идната година да кандидатстваме по друга програма за създаване на още един или два центъра за настаняване от семеен тип на хора с деменция. Разполагаме с база, можем да увеличим капацитета. Държавата се нуждае от такива домове, защото цените в частните хосписи са непосилни, далеч от социалните. Развиваме се добре в областта на туризма. Тук се намира един от най-атракционните параклиси \"Св. Йоан Летни\", който е на брега на язовир \"Пчелина\". Хора идват постоянно. Има хлебна къща, където показваме български обичаи, обредни хлябове. Посещават ни деца от всички области на Югозападна България. През 2015 г. отбелязахме 5 години от учредяването й. Направихме прекрасно тържество в рамките на Европейските дни на хляба в България. В малката община Ковачевци милеем и за културата. Имаме три певчески фолклорни групи в Калища, които представят типичен за нашия регион фолклор. Към читалище \"Георги Димитров\" има танцов ансамбъл, а в читалище \"Методи Андонов\" в Калища - група за деца до 13 години. През тази година имахме доста международни участия. Община Ковачевци поддържа добри отношения с община Ягодино в Сърбия. С председателя на партия \"Единна Сърбия\" Драган Маркович, който е и депутат в техния парламент и председател на Скупщината в Ягодино, и с кмета на общината Радко Степанович имаме добри взаимоотношения. Нашите фолклорни ансамбли изнесоха прекрасна програма в град Ягодино, където бяхме на гости. С наши животновъди тук направиха среща за обмяна на опит. Сега ги очакваме на нашия празник идната година по случай годишнината от рождението на Георги Димитров. Ще участват в тържествата, както и обмисляме техни фирми да инвестират в община Ковачевци. На територията на общината е един от символите на българското пионерско движение - Националният детски екологичен комплекс. За жалост през 2013-2014 г. там бяха настанени бежанци, след което се изтеглиха. Освен спортния комплекс, който имаме, поддържаме и женски футболен отбор \"Реал Ковачевци\", който играе в аматьорска лига за жени и е единствен от Пернишка област. Тук е и Националната спортна академия по гребане с ръководители проф. Свилен Нейков и Румяна Нейкова. Техните отбори тренират на язовир \"Пчелина\" или \"Лобош\". Идеята ни е да търсим оперативни програми, с чиято помощ да обновим Националния детски комплекс, да направим балканска школа по гребане тук, в Ковачевци. Но това остана една добра идея, която едва ли ще се реализира. - Имам право да се кандидатирам, но това ще реши партийната организация, пред която ще се отчета за всичко, което съм свършил. Кметът е сериозна институция. За десетте години на поста запазих човешкото отношение към хората. За всички съм просто Васко. Да, чепат съм, но винаги казвам това, което мисля, а то не се харесва от всеки.", "date": "2018.11.29", "title": "Управляващите не трябва да делят общините на \"наши\" и \"ваши\""}
{"url": "https://duma.bg/oshte-sedem-tima-na-18-final--n180284", "text": "Осем отбора вече намериха място в 1/8-финалите на Шампионската лига. Първи стигна Барселона още след IV кръг, а във вторник вечерта към тях се присъединиха Реал М, Байерн М, Аякс, Ювентус, Рома, и двата гранда от Манчестър - Юнайтед и Сити.  Шампионът от последните 3 г. Реал М надви Рома с 2:0 на \"Олимпико\" и си подсигури първото място в Група G. \"Белият балет\" прескочи груповата фаза за рекорден 23-и път и за 22-и пореден. Двата тима обаче се класираха за следващия кръг, още преди да излязат на терена, защото в другия мач, който се игра 2 часа по-рано, Виктория Пилзен изненада ЦСКА в Москва с 2:1 и така елиминира руснаците. Пред 53 000 души на \"Лужники\" над всички беше бившият капитан на Левски Роман Прохазка. Словакът игра изключително силно, като изравни в 56-ата мин., а минута преди почивката пропусна дузпа. Лукас Хейда (81) подпечата трите точки за чехите. За ЦСКА от дузпа откри братът на хърватската звезда във високия скок Бланка Влашич - Никола (10). Загубата вероятно ще спре \"армейците\" да прескочат в Лига Европа, след като Виктория ги изпреварва, а в последния кръг московчани гостуват на Реал и това вещае сигурна загуба.  Доста интересно беше в Група F, откъдето излязоха Ювентус и Манчестър Юнайтед след измъчени победи с по 1:0.  \"Старата госпожа\" надви Валенсия с гол на Марио Манджукич (59) и брилянтна асистенция на Кристиано Роналдо, който пък постигна рекорд, като стана първият футболист със 100 победи в турнира.  \"Червените дяволи\" обаче стигнаха елиминациите с късмет и нечестна игра. Футболистите на Жозе Моуриньо биха Йънг Бойс пред 72 876 души на \"Олд Трафорд\". Гола чак в добавеното време вкара Маруан Фелайни (90+1), който бе намерен на точката на дузпата от Ромело Лукако и побутна топката с ръка, преди да я провре в мрежата, а германският топрефер Феликс Брих зачете нередовното му попадение.      \"Мога да си представя, че някои от феновете ни дори са счупили телевизорите си. Всеки е бил раздразнен от резултата при играта, която показахме. Започнахме мача с голямо желание и мотивация и играчите даваха всичко от себе си. Беше ме яд, че този мач вървеше към равенство и когато вкарахме, аз експлодирах. Това беше експлозия от облекчение. Не бяхме излезли да играем за 0:0. Едно равенство щеше да бъде несправедлив резултат и прекалено тежко наказание за момчетата\", обяви Моуриньо. В радостта си след гола Специалния разби в земята каса с бутилки с тонизиращи напитки. Феновете на Аякс имаха тежка вечер в Атина. Преди мача с АЕК в сектора на феновете на холандците избухна коктейл \"Молотов\" и полетяха бутилки и запалени факли. Ранените са 11, но никой не е пострадал сериозно. След атаките \"лалетата\", които бяха 1200 души, опитаха да пробият загражденията и да нахлуят на пистата, но полицията ги укроти. На ст. \"Спирос Луис\" Аякс би с 2:0 и също стигна предсрочно 1/8-финалите. В другия мач колебливият в Бундеслигата Байерн разби Бенфика с 5:1, а с двата си гола Роберт Левандовски мина кота 50 в турнира и вече е 7-и във вечната ранглиста с 51. Полякът изпревари Филипо Индзаги (50) и Алфредо ди Стефано, и Златан Ибрахимович, които имат по 49. №1 по голове в Шампионската лига е Роналдо със 121. Сред действащите играчи Левандовски е четвърти след Роналдо, Лионел Меси (105) и Карим Бензема (59).", "date": "2018.11.29", "title": "Още седем тима на 1/8-финал    "}
{"url": "https://duma.bg/yuka-peka-saraste-s-parva-izyava-v-balgariya-n180301", "text": "Един от най-добрите диригенти на своето поколение - финландецът Юка-Пека Сарасте, ще изнесе своя първи концерт у нас на 30 ноември в зала \"България\".  Звездният маестро застава пред Националния ни оркестър с програма, която отлично илюстрира неговите широки музикални интереси. В концерта са включени Симфония концертанте на Моцарт - обработка на Филип Уилби; Дъмбъртън оукс на Игор Стравински и Симфония 1 от Ян Сибелиус. Компания на сцената ще му правят цигуларят Теро Латвала, виолистът Александър Земцов и Франц Бартоломей - виолончело. Сарасте се утвърждава като един от най-добрите диригенти на своето поколение, демонстрирайки музикална дълбочина и почтеност. Роден във Финландия, той започва кариерата си като цигулар, а по-късно учи дирижиране в академия \"Сибелиус\" при Йорма Панула, който гостува на Софийската филхармония на 22 ноември.  Юка-Пека Серасте е работил с едни от най-големите оркестри в света. До края на сезон 2018/2019 г. той е главен диригент на Радиосимфоничния оркестър на Кьолн. Маестрото е основател на LEAD! проекта \"Оркестър\", който има за цел да преподава ефективни музикални лидерски и комуникативни умения на млади музиканти. Сарасте е носител на финландската държавна награда за музика през 2000 г. и на финландския медал \"Сибелиус\". Той е доктор хонорис кауза на Университета в Йорк (Торонто).", "date": "2018.11.29", "title": "Юка-Пека Сaрасте с първа изява в България  "}
{"url": "https://duma.bg/hero-troykata-i-tazi-godina-ostava-sashtata-n180285", "text": "Старши треньорът на Иртиш Павлодар Димитър Димитров смята, че Лудогорец отново ще стане шампион на България, ЦСКА ще завърши на второ място, а Левски отново ще бъде трети. След като напусна в началото на сезона Лудогорец, за да не бъде подчинен на бразилеца Пауло Аутуори, бургазлията, печелил титли в България с Левски, Литекс и Лудогорец, се завърна в Казахстан и отново пое тима от Павлодар, където е и почетен гражданин. „Няма как да не гледам мачовете от българското първенство. Интересувам се от футбол и когато имам възможност, гледам мачове от българския шампионат. Виждам това, което и очаквах. Моите прогнози са, че Лудогорец отново ще бъде шампион през тази година. Очаквам ЦСКА да бъде втори и Левски отново да бъде трети. Това е моята прогноза. Аз мога да кажа как виждам нещата от 4-5 хиляди километра разстояние. Не мога да бъда пълноценен и точен в преценката си. Смятам, че отборът на ЦСКА има по-добър потенциал от отбора на Левски. Левски надгради, имаше позитивни и добри играчи, но като цяло смятам, че отстъпва като качество и потенциал на ЦСКА. ЦСКА има отстъпление от това, което беше есента на миналата година като качество и съдържание на игрите. Затова смея да твърдя, че Лудогорец на базата на своя опит и рутина отново ще бъде шампион, но смятам, че с всяка една година на Лудогорец ще му бъде все по-трудно. Аз исках да направя това освежаване. Идеята да поема Лудогорец бе именно такава. Такива бяха тенденциите в началото, но в един момент спряха, заради различни причини, които не искам да коментирам. Освежаването беше наложително и закъсняхме в този процес. В крайна сметка това не е моя работа. Има ръководство, което трябва да мисли и да разсъждава по тези въпроси“, заяви Херо. „Ситуацията при завръщането ми в Иртиш беше трудна. Отборът не беше печелил няколко месеца преди да отидем. Борбата беше тежка и трудна. В крайна сметка успяхме да постигнем целта и задачата, която ни бе поставена. Надявам се през следващата година отборът да има друга селекция и друг вид. Това е един от най-слабите сезони в историята на клуб Иртиш. Искам да не го повтаряме повече. Искам Иртиш да бъде отбор, какъвто го оставих преди две години – борещ се за призовите места. Отборът бе тотално обновен. Селекцията беше през времето, когато аз бях, съвсем различна. Сега не знам на какъв принцип беше построен този отбор, който бе през миналата година. Аз подписах за две години и половина, така че имам за още 2 години договор“, коментира Димитров пред Дарик радио. В Иртиш му помагат неговите съграждани Георги Чиликов и Петър Колев.  , каза още Димитър Димитров.", "date": "2018.11.29", "title": "Херо: Тройката и тази година остава същата"}
{"url": "https://duma.bg/hvanaha-dvama-balgari-s-11-tona-hashish-na-yahta-kray-sitsiliya-n180359", "text": "Двама българи са арестувани на борда на яхта в Средиземно море с 11 тона хашиш, съобщи БНР. Операцията е на италианските служби и е проведена близо до остров Сицилия. Яхтата е плавала под холандски флаг. Била е засечена и задържана от италианските власти в понеделник през нощта. В 19-метровия плавателен съд са открити пакети с хашиш с общо тегло около 11 тона. Италиански медии съобщават, че разследването се води от полицията в Палермо и Рагуза под контрола на националната служба за борба с наркотиците. Предполага се, че става дума за канал за трафик на дрога, идващ от Северна Африка. От МВР проверяват информацията.", "date": "2018.11.29", "title": "Хванаха двама българи с 11 тона хашиш на яхта край Сицилия"}
{"url": "https://duma.bg/taksimetrovi-shofori-izlyazoha-na-protest-n180330", "text": "Таксиметрови шофьори излязоха на протест вчера пред сградата на Столичната община. Недоволството им е заради непроменените с години тарифи за превоз, които те настояват да бъдат актуализирани. В момента в София действат максимални тарифи за такситата - 1,30 лева на км през деня и 1,95 лева на км през нощта. На протест пред сградата на общината в сряда таксиджии поискаха тези стойности да се увеличат съответно до 1,95 лева и 2,40 лева. настояха и за въвеждане на минимални тарифи от 98 стотинки на км през деня и 1,16 лева - през нощта. \"Сегашните тарифи са приети от СОС през 2011 г.\", припомни Райна Димитрова от таксиметровия синдикат пред БНР. Водачите настояват още стоянките им в София да са повече, да са добре обозначени и да не спират други автомобили на тях. Друго тяхно искане е да ползват бус лентите, което по думите им ще бъде полезно за клиентите им. Тези свои искания таксиметровите водачи внесоха вчера в Столичния общински съвет и очакват отговор. Решение обаче ще бъде взето, след като темата бъде обсъдена. Минималната тарифа трябва да гарантира сигурността, качеството и комфорта на таксиметровата услуга, зави преди ден председателят на БСП–София и на групата на социалистите в СОС Калоян Паргов след срещата с представители на различни организации и съюзи в таксиметровия бранш.  Минимални цени за таксиметровите услуги ще бъдат въведени в София. Конкретните стойности ще бъдат определени от Столичния общински съвет, а от ГЕРБ смятат да внесат конкретно предложение за това следващата седмица. Въвеждането на минимални тарифи се налага по закон, но от доста време местната власт в София не спазва това изискване. Намерението то да бъде изпълнено идва след протеста. Общински съветници от ГЕРБ ще внесат доклад за въвеждане на минимални тарифи, ще се разгледат и максималните стойности. \"Трябва да внесем предложение за минимални цени, защото така изискват разпоредбите\", обясни зам-председателят на транспортната комисия Зафир Зарков. той добави, че като конкретни размери на най-ниските цени се разглеждат три варианта. Единият е да се приеме най-ниската съществуваща в момента цена на пазара в столицата - 58 ст. на километър през деня. Вторият е да се приеме най-разпространената стойност на пазара - 77-79 стотинки на км. Третият вариант е да се изпълни искането на протестиращите превозвачи за повишаване на цените на дневната и нощната тарифа, но той е и най-малко вероятен. Причината е, че в момента 80% от таксиметровите шофьори работят на цени до около 80 стотинки на км през деня, въпреки че максималният праг от 1,30 лева им дава възможност да вдигнат цените и без нормативни промени.", "date": "2018.11.29", "title": "Таксиметрови шофьори излязоха на протест"}
{"url": "https://duma.bg/hronichniyat-stres-namalyava-chuvstvitelnostta-na-ochite-n180293", "text": "Изследователи от Сибирския федерален университет (СФУ) установиха връзка между хроничния стрес и намаляването на чувствителността на очите към контраста. Над 40 души са взели участие в експеримента. Индивидите са били тествани за контрастна чувствителност - способността на окото да улавя разликите в яркостта на два обекта, разположени в близост. Колкото по-голяма е чувствителността на контраста, толкова по-ясно окото улавя най-малката разлика. Оказало се, че диагностицираните с \"професионална преумора\" са намалили своята контрастна чувствителност в сравнение с хората от другите групи. \"Открихме, че подлагането на лицето на хроничен стрес има значително влияние върху способността му за качествено обработване на информация, постъпваща по визуален път. Това проучване дава по-точни отговори за естеството на последиците от хроничен стрес върху човешкото тяло, в частност относно характеристиките на възприемане и обработване на визуална информация, и също така предоставя възможност да се обмисли как бързо да се диагностицират симптомите на емоционална преумора в дадена организация, за да се предприемат оперативни мерки, способстващи възстановяването на работниците\", обясни Елена Федоренко, доцент в катедра \"Психологическо развитие и консултиране\" в Института по педагогика, психология и социология на СФУ. Получените данни ще позволят на учените да напреднат в изучаването на ефектите от хроничния стрес върху човешкото тяло и да разработят по-бързи начини за диагностициране на професионалната преумора, смятат авторите на изследването.", "date": "2018.11.29", "title": " Хроничният стрес намалява чувствителността на очите"}
{"url": "https://duma.bg/prodadoha-24-stapala-ot-ayfelovata-kula-n180294", "text": "Стълбищна секция от Айфеловата кула в Париж бе продадена за 169 хил. евро на търг. Сумата е три пъти по-голяма от първоначално очакваната от експертите. От аукционната къща смятаха, че печалбата ще е между 40 и 60 хил. евро. Малко над 24 стъпала от желязо от оригиналното спираловидно стълбище между втория и третия етаж на знаковата френска забележителност бяха купени от колекционер, който живее в Близкия изток. Стълбите, високи 4,3 метра, са били собственост на канадец. Той се сдобива с тях, тъй като се е наложило стъпалата да бъдат демонтирани през 1983 г., за да се направи място за асансьор.", "date": "2018.11.29", "title": "Продадоха 24 стъпала  от Айфеловата кула"}
{"url": "https://duma.bg/meksiko-postroi-boen-korab-za-prav-pat-ot-80-godini-n180288", "text": "Холандската корабостроителна група “Дамен” може да се похвали с нов успех, след като в мексиканския град Салина-Круз бе спусната на вода първата, построена за северноамериканската страна, фрегата от проекта SIGMA 10514, която поучи името “Реформатор”. На церемонията по спускането на вода присъстваше и президентът на Мексико Енрике Пеня, съобщи блогът bmpd. Фрегатата “Реформатор” бе спусната на вода във висока степен на готовност и се очаква да бъде предадена на флота през април 2020 г.  “Реформатор” е първият голям мексикански боен кораб, който е новопостроен от 80 години насам. Последните бойни кораби, построени преди това специално за Мексико, са били шест канонерки лодки от 30-те години на XX век, испанско производство. След това всички големи бойни кораби в мексиканския флот са били предоставяни като помощ от САЩ.  Първите две корпусни секции са били построени във Флисинген (Холандия) и по-късно са превозени до Мексико, където са построени останалите четири секции. Стойността на кораба, без въоръжението, се оценява на 337 млн. евро. Плановете на мексиканците са да построят осем такива фрегати през следващите 20 години.  Фрегатата за Мексико от проект SIGMA 10514 е подобна на фрегатите, построени от “Дамен” за Индонезия. “Реформатор” е с водоизместване от 2575 т, дължина 107,14 м, ширина 14,8 м. Най-голямата му скорост е 28 възела, а икономичният ход е от 18 възела. При далечина на плаване от 5000 мили, 122-членният екипаж има 20 дни автономност.  Въоръжението на мексиканската фрегата е представено от четири пускови установки за американски противокорабни ракети “Харпун”, една осемконтейнерна пускова установка за ЗРК със среден обсег и една 21-зарядна установка за ЗРК с малък обсег на действие. Освен това “Реформатор” е въоръжен с едно 57-мм оръдие, две 25-мм автоматични оръдия, шест 12,7-мм картечници и два тритръбни 324-мм торпедни апарата. В хангар на борда ще се базира противолодъчен вертолет MH-60R “Сийхоук”.", "date": "2018.11.29", "title": "Мексико построи боен кораб за пръв път от 80 години"}
{"url": "https://duma.bg/sarbiya-prodalzhava-s-modernizatsiyata-n180290", "text": "На церемония в германския град Донаувьорт, в края на миналата седмица, министърът на отбраната на Сърбия Александър Вулин получи от представители на “Еърбъс” първия от поръчаните за сръбските ВВС девет леки многоцелеви вертолета Н-145М. Следващият месец други два вертолета от този тип ще бъдат предадени на сръбското МВР, съобщи руският Център за анализ на световната търговия с оръжие (ЦАМТО).  По данни на “Джейнс Дифенс Уикли” първият, предаден на Сърбия, Г-145М е в модификация за търсене и спасяване, с апаратура за оптико-електронно разузнаване, прожектор, лебедка и система за защита от сблъсък с електропроводи.  Преговорите между сръбското МО и “Еърбъс Хеликоптерс” за покупката на Н-145М са започнали през 2016 г. и през декември с.г. е подписан договорът за покупката и обслужването на 9 вертолета Н-145М. В договора освен доставките на резервни части, инструменти, обучение е предвидено и сертификацията на авиоремонтното предприятие “Мома Стоянович” в Батайница, където да се поддържат тези машини. За самото военно министерство са предназначени 6 хеликоптера, а три са за вертолетното подразделение на МВР, разположено на територията на белградското международно летище “Никола Тесла”, пише ЦАМТО. Четири от предназначените за ВВС Н-145М ще бъдат в щурмова конфигурация със система за управление на въоръжението HForce. Сърбия е първият купувач на тази система. Системата HForce позволява управлението на оръжия като 12,7-мм картечници, 20-мм оръдия и неуправляеми ракети. Н-145М е с максимална полетна маса от 3,7 т. Той притежава ниска акустическа сигнатура и е най-тихият хеликоптер от своя клас. Машината може да бъде транспортирана от самолет A-400M.  Закупуването на деветте Н-145М е поредната стъпка от модернизацията на сръбските ВВС и армия. Преди година Белград подписа споразумения с Русия и Беларус за покупката на общо 10 употребявани изтребителя МиГ-29. С руска помощ бяха модернизирани още четири сръбски МиГ-29, с което страната в момента има ескадрила от 14 боеспособни МиГ-29СМ, които се използват за ПВО на Белград. Разглежда се възможността за покупката на още 4 МиГ-29 от Беларус. Сърбия заплаща само ремонта, модернизацията и транспорта на изтребителите.  Освен авиационната техника Белград води и преговори с Русия и Беларус за закупуването на зенитно-ракетни комплекси. С Минск се преговаря за два дивизиона втора ръка ЗРК “Бук-М1”, които по-късно да бъдат модернизирани от Русия до варианта “Бук-М1-2Э”. С Москва също се водят преговори за покупката на по-новите “Бук-М2”, както и на самоходните зенитно-оръдейни комплекси “Тунгуска”. Сърбия искала да закупи и два дивизиона С-300ПМУ-2, но е счела цената им за твърде висока.  Освен тази техника, Сърбия получи безплатно от Русия 30 танка Т-72 и патрулно-дозорни бронирани машини БРДМ-2.", "date": "2018.11.29", "title": "Сърбия продължава с модернизацията"}
{"url": "https://duma.bg/datata-n180291", "text": "МЕЖДУНАРОДЕН ДЕН ЗА СОЛИДАРНОСТ С ПАЛЕСТИНСКИЯ НАРОД. Отбелязва се от 1978 г. с резолюция на Общото събрание на ООН. Поводът е решението на световната организация от 29 ноември 1977 г. за премахване на британския протекторат над Палестина, обявен на 11 септември 1922 г., и за разделянето й на две държави - еврейска и арабска. 1643 - УМИРА КЛАУДИО МОНТЕВЕРДИ, ИТАЛИАНСКИ КОМПОЗИТОР (Р. 1567 Г.). Творчеството му бележи прехода между ренесансовата и бароковата музика. Автор на 18 опери, от които днес са запазени единствено \"Орфей\", \"Коронацията на Попея\", \"Завръщането на Одисей\" и известната ария \"Lamento\" от неговата втора опера \"l'Arianna\". Смятан за майстор на мадригала. 1797 - РАЖДА СЕ ГАЕТАНО ДОНИЦЕТИ, ИТАЛИАНСКИ КОМПОЗИТОР (УМИРА 1848 Г.). Автор на около 75 опери, 16 симфонии, 19 струнни квартета, 193 песни, 45 дуета, 3 оратории, 28 кантати, инструментални концерти, сонати и др. Най-популярни от музикалните му творби са \"Любовен еликсир\", \"Лучия ди Ламермур\", \"Фаворитката\", \"Дон Паскуале\". 1803 - РАЖДА СЕ КРИСТИАН ДОПЛЕР, АВСТРИЙСКИ МАТЕМАТИК И ФИЗИК (УМИРА 1853 Г.). Най-известен е с изследванията си за промяната на честотата на вълни при преместване на източника спрямо неподвижен наблюдател - т.нар. Доплеров ефект. Професор по физика и астрономия в Пражката политехника (дн. Чешки технически университет), а след това - ръководител на Института по експериментална физика на Виенския университет. 1858 - УМИРА КОНСТАНТИН ФОТИНОВ, ПРОСВЕТЕН ДЕЕЦ (Р. ОК. 1790 Г.). Възрожденски книжовник и преводач. Редактор и издател на първото българско сп. \"Любословие\", чрез което съдейства за укрепване на националното съзнание на българския народ и за повдигане на неговото самочувствие чрез примери от родната история. 1986 - УМИРА КАРИ ГРАНТ, АМЕРИКАНСКИ АКТЬОР (Р. 1904 Г.). Роден в Бристол (Англия) като Арчибалд Александър Лийч. 20-годишен заминава за САЩ с трупа, в която играе от 13-годишен, и остава в Америка. Звездата му изгрява окончателно през 1937 г. Грант става любим актьор на Алфред Хичкок, който казва: \"На Кари не трябва да се дават указания, трябва просто да го поставите пред камерата.\" Носител на почетна награда \"Оскар\" за цялостния си принос в киноизкуството (1969). 2001 - УМИРА ДЖОРДЖ ХАРИСЪН, БРИТАНСКИ ПЕВЕЦ И КОМПОЗИТОР (Р. 1943 Г.). Водещият китарист на рок групата \"Бийтълс\". Често наричан \"тихият бийтълс\", Харисън е последовател на индийския мистицизъм, като допринася за неговото популяризиране. След разпадането на \"Бийтълс\" има успешна кариера както самостоятелна, така и с групата \"Травълинг Уилбърис\", като филмов и музикален продуцент.", "date": "2018.11.29", "title": "Датата"}
{"url": "https://duma.bg/bednostta-sreshtu-elitite-n180307", "text": "Днешните протести до голяма степен приличат на предишните, но малката разлика е, че днешните искат да променят политическата система, а с тях и елитите. Хората се умориха да чакат и пак да чакат и да живеят живота си в бедност и нарастващи неравенства. Това чакане много ми прилича на постановката на Бекет \"В очакване на Годо\". Естрагон и Владимир чакат да дойде Годо, така и протестиращите чакат своя Годо, в случая промяна на политическия елит, който може да промени и системата на управление на страната и да се справи с бедността и неравенството в обществото. Тези елити - политически, икономически или други, държат в своите ръце властта и я запазват на своя страна с които разполагат. В голяма степен се опитват да ни манипулират, като ни всяват страхове, отправят ни заплахи, а целта е само една - да запазят своето положение за сметка на нас, гражданите. Гладът, бедността и неравенството обаче могат да са по-силни от тях и идва времето, в което тази част от обществото ще промени политическата и икономическата система, така че да отговаря на очакванията и необходимостите на всички слоеве от обществото.   Според изследване на Евростат \"В риск от бедност на безработни лица\" България заема едно от призовите места с 60%, докато в страна като Финландия този риск е 35% при средно европейски - 47%. Което означава, че ако останеш без работа в България, рискът да изпаднеш в бедност е гарантиран. Докато през 2006 година рискът от бедност при безработни лица у нас е бил 47%. Това ясно показва, че политическият елит е големият длъжник на гражданите, той а точно обратното - проблемите се задълбочават и рисковете да изпаднеш в бедност, като че са гарантирани от политическия елит. Връщайки се към пиеса, която сякаш ни представя именно статистиката, но под формата на диалог между Владимир и Естрагон, които си припомнят миналото \"Хванати ръка за ръка, ние щяхме да се качим на Айфеловата кула, едни между първите. Бяхме порядъчни хора тогава. Сега е късно. Няма да ни пуснат дори да се качим\". Така е, когато спиш в канавката и всяка сутрин се събуждаш, очаквайки, че ще срещнеш Годо, но той така и не идва, а положението ти става по-лошо и по-лошо, тънейки в нищета, бедност и просия. Според друго изследване на Евростат за \"Работещите бедни в ЕС на възраст между 18-64 години\" България заема едно от последните места в класацията заедно със страните от Южна Европа и Румъния. При нас този дял е 10%, докато при страни като Чехия този дял е 3,6%. В най голям риск са заетите на временни работни места - 16,2%, следвани от работещите на непълен работен ден, чийто дял е 15,4%. Голямата част от  Борбата с бизнес елита на нацията е много трудна, тъй като на негова страна са политическият елит, в известна степен и синдикатите, тъй като през изминалите години се правеше всичко възможно за насърчаване на бизнес климата, но се подминаваше с лека ръка отговорността на бизнеса към трудещите се. Крайният резултат са ниски доходи, както и липса на каквато и да била социална отговорност, стигаща до неплащане на изработеното, което си е и престъпление.  Други двама герои от пиесата на Бекет са Поцо и Лъки. Поцо е властен и садистичен господар, докато Лъки е покорен роб. В първо действие те влизат на сцената. Първият направлява втория с помощта на въже, вързано около врата му. Лъки носи тежък куфар, сгъваем стол, кошница с провизии и преметнато на ръката му палто. Поцо държи камшик, с който налага Лъки. До голяма степен тази сцена изразява отношението в страната България между бизнес елита и работниците.  Към тези данни на Евростат трябва да добавим и над милион пенсионери, които получават пенсия под линията на бедност, но не трябва да забравяме и бедността при младежите. А цялата тази бедност заедно показва тежкото положение на всички в България. Затова и протестите, и недоволството ще продължават, докато не се променят в този смисъл системата и елитите.  Държавата ни угнетява, законите са против нас, богатите днес управляват, беднякът няма равен глас. Но стига толкова търпение, ний старий свят ще разрушим. Във нас е нашето спасение, с борба ще се освободим!", "date": "2018.11.29", "title": " Бедността срещу елитите"}
{"url": "https://duma.bg/rusiya-izpitva-nay-noviya-si-patrulen-korab-v-cherno-more-n180289", "text": "Най-новият руски патрулен кораб от проект 22160 “Дмитрий Рогачов” успешно е провел морските изпитания и първите артилерийски стрелби в Черно море, са съобщили от пресслужбата на руското Министерство на отбраната, цитирани от сайта “ФлотПром”.  Артилерийските стрелби са били изпълнени в щатен режим, на максимални ъгли по имитатори на морски, брегови и въздушни цели. По време на изпитанията е проверявана съгласуваността между различните оръжейни и корабни системи за управление, се посочва в официалното съобщение на руското МО.  “Дмитрий Рогачов” е първият сериен боен кораб от проекта 22160. Той бе заложен на стапелите на Зеленодолския завод през лятото на 2014 г. и спуснат на вода три години по-късно. Очаква се до края на т.г. “Дмитрий Рогачов” да бъде предаден на руския ВМФ. Челният кораб от серията “Василий Биков” трябваше да бъде предаден на флота в началото на годината, но към октомври т.г. продължава да бъде на изпитания.  Патрулните кораби, по друга класификация корвети от проект 2216 са разработени от Северното проектно-конструкторско бюро. Те са предназначени за охрана на морската икономическа зона, а също така за провеждане на спасителни операции, съпровождане на морски кервани, борба с пирати, пише “ФлотПром”. Корветите са с водоизместване 1300 тона и скорост до 30 възела. Максималната далечина на плаване е 6000 мили, а автономността - 60 денонощия. Корветите от проект 22160 са проектирани с повишен комфорт за 80-членния им екипаж, в сравнение с други патрулни кораби. На борда им може да се базира хеликоптер Ка-27ПС, а при поръчка от страна на клиента допълнително могат да бъдат въоръжени с 8 управляеми ракети от семейството “Калибър”, разположени по четири в два подпалубни контейнера, в кърмовата част, както и зенитно-ракетен комплекс “Штил-1” в носовата част, зад новата 76,2-мм артилерийска установка. Според някои публикации на борда им ще има и десантно-щурмова лодка. ", "date": "2018.11.29", "title": "Русия изпитва най-новия си патрулен кораб в Черно море"}
{"url": "https://duma.bg/chinovnitsite-s-po-visoki-zaplati-ot-chastniya-sektor-n180322", "text": "Чиновниците у нас получават по-високи средни заплати от частния сектор, става ясно от анализ на Райфайзенбанк България. Средната работна заплата се повишава с 80 лв. - от 1037 лв. през третото тримесечие на 2017 г. на 1117 лв. през същото тримесечие на 2018 г. Ръстът в публичния сектор е с 97 лв., а в частния - с 85 лв. Така средната работна заплата в публичния сектор - 1147 лв., остава по-висока от тази в частния - 1108 лв.   Ръстът на БВП продължава да се забавя, показва анализът. От банката отбелязват, че според експресните оценки на НСИ, през третото тримесечие на 2018 г. реалният ръст на БВП достигна 3% на годишна база - отново по-ниско от очакваното. Най-значителният компонент на БВП от страна на търсенето - крайното потребление, нарасна с 6,9% на годишна база. По-малкият компонент - брутното образуване на основен капитал, се увеличава с 6,2%. На този фон износът намалява с 3,2%, докато вносът се увеличава с 5,1%. \"От страна на производството резултатите също бяха относително скромни. Така индустрията нарасна само с 0,6% през тримесечието (спрямо същото тримесечие на предходната година), а строителството спадна с 1,2%, при това за второ поредно тримесечие, коментира икономическият анализатор на банката Емил Калчев. \"Данните потвърждават, че българската икономика е достигнала пика си през 2017 г. и постепенно се забавя. Въпреки това очакваме тя да продължи да расте и през следващите години. Нашата прогноза е за реален ръст на БВП на България от около 3% през 2019 г., казва Калчев.", "date": "2018.11.29", "title": "Чиновниците с по-високи заплати от частния сектор"}
{"url": "https://duma.bg/gruziya-izbira-prezident-n180317", "text": "Кандидатът за висшия държавен пост Григор Вашадзе пристига в избирателния участък в град Кутаиси, за да гласува на втория тур от президентския вот. Негова конкурентка е независимата кандидатка Саломе Зурабашвили. На първия тур той отстъпи с по-малко от един процент от Зурабашвили ", "date": "2018.11.29", "title": "Грузия избира президент"}
{"url": "https://duma.bg/kontsert-v-pamet-na-biser-kirov-v-hrama-hristos-spasitelya-n180302", "text": "Концерт в памет на легендата на българската естрада Бисер Киров под наслов \"Ничего не жалеть для друзей\" ще се състои днес, 29 ноември, в храма \"Христос Спасителя\" в Москва. В събитието ще участват приятели и колеги на именития изпълнител - Лев Лешченко, Михаил Ножкин, Ренат Ибрахимов, Николай Добронравов, Александра Пахмутова, Филип Киркоров, Бедрос Киркоров, Йорданка Христова, Ивайло Филипов и др. Концертът ще бъде своеобразен подарък за московчани. Човек с огромно сърце и талант, в СССР Бисер Киров е изнесъл около 2000 концерта в различни градове. Определяха го като най-известния български певец в Русия. Неслучайно той наричаше Русия своя творческа родина. Много работи и в руската телевизия: бил е водещ на програмата \"Золотой ключик\" на РТР и на детските предавания на канал \"Култура\". През 2012 г. участва в програмата, посветена на 45-годишния юбилей на Филип Киркоров. През 2015 г. отказа да получи украинската премия \"Човек на годината\" в знак на протест против войната в Източна Украйна. Бисер Киров бе удостоен с много награди и звания. От 1985 г. е заслужил артист на НРБ, а от 2009 г. е заслужил артист на Руската федерация - заради големия му принос в развитието на руско-българското културно сътрудничество и многогодишната му творческа дейност.", "date": "2018.11.29", "title": "Концерт в памет на Бисер Киров в храма \"Христос Спасителя\""}
{"url": "https://duma.bg/tramp-mozhel-i-da-otmeni-sreshtata-si-s-putin-n180318", "text": "Стопанинът на Белия дом Доналд Тръмп заяви, че може и да отмени срещата си с руския президент Владимир Путин на предстоящата среща на Г-20 в Аржентина. Вашингтон и Москва възнамеряваха да обсъдят в Буенос Айрес двустранните отношения, а също така проблемите на контрола над въоръженията. Сега обаче Тръмп предупреди, че срещата може и да не се състои заради събитията в Керченския проток. \"Може и да не разговаряме. Ние, може би, изобщо ще отменим срещата... Не ми харесва тази агресия. Аз изобщо не харесвам агресията... И между другото, Европа също не бива да харесва тази агресия. Германия също не бива да харесва тази агресия\", цитира думите на Тръмп \"Вашингтон пост\". Не стана обаче ясно кого обвинява американският лидер за тази агресия, която той толкова не харесва - Киев или Москва. Говорителят на руския президент Песков от своя страна съобщи, че Кремъл не е получавал информация за отмяна на срещата. \"Ние продължаваме подготовката по план\", заяви Песков. Съветникът по национална сигурност на Белия дом Джон Болтън по време на брифинг пък каза, че в Аржентина ще продължи дискусията между двамата лидери, започната в Хелзинки. Междувременно американските власти призоваха Европа да \"направи повече\", за да подкрепи Украйна, включително по-строго придържане към санкции срещу Русия. \"Много европейски държави са наложили санкции на Русия заради Крим и Украйна. Не всички тези санкции бяха напълно изпълнени\", подчерта говорителят на Държавния департамент на САЩ Хедър Науъртдобави. Тя отбеляза, че американските власти очакват съюзниците им в Европа да следят за цялостното изпълнение на санкциите. Европейците обаче са против засилване на санкциите срещу Москва. Поне това е мнението на Германия и Франция, които са провели тайно заседание по този въпрос, съобщи в. \"Ди велт\". Според информация на изданието на тайна среща между европейските дипломати в Брюксел двете страни са подкрепили необходимостта да се развиват \"мерки за укрепване на доверието\". А санкциите едва ли биха помогнали за това. Американците обаче са готови да окажат всякаква необходима помощ на Украйна. Това става ясно от думите на украинския президент Порошенко, който разговаря по телефона с американския държавен секретар Помпео. \"Майк Помпео ми обеща, че САЩ ще окажат пълна помощ, включително военна, за да защитят суверенитета на Украйна\", каза Порошенко пред Си Ен Ен. Украинските власти обсъждат със САЩ и  създаването на американска военна база в източната част на страната или в близост до Крим. За това пише руският в. \"Известия\", позовавайки се на депутат от Върховната Рада от партията \"Блок Петро Порошенко\" Иван Винник. \"Ако говорим за политическо равнище, то диалогът с американците е налице. А ако говорим юридически, тогава вероятно би трябвало да говорим колко по-близо до интеграцията в НАТО е Украйна. Базата, разбира се, е ясна, в противен случай не можем напълно да гарантираме нашата дългосрочна сигурност във връзка с политиката на Руската федерация\", каза Винник пред руското издание.  Москва също не стои със скръстени ръце. Началникът на пресслужбата на Южния военен окръг в Русия Вадим Астафиев съобщи пред журналисти, че до края на годината в Крим ще бъде дислоциран четвърти дивизион от зенитно-ракетната система С-400 \"Триумф\". Подобни дивизиони вече са разположени в района на Теодосия, в Севастопол и в Евпатория. С-400 \"Триумф\" може да поразява аеродинамични цели на разстояние до 400 км и височина над 5 метра. Зенитно-ракетният комплекс е предназначен за неутрализиране на крилати ракети, самолети и междуконтинентални балистични ракети.  От вчера Украйна вече официално е във военно положение. То ще засегне 200 000 етнически българи, обитаващи районите, в които ще е в сила извънредното положение. \"В интерес на всички е Руската федерация и Украйна да проявят сдържаност, а напрежението да бъде преодоляно с диалог. Призоваваме руските власти да освободят незабавно задържаните плавателни съдове и техните екипажи. Очакваме Руската федерация да зачита свободата на преминаване през Керченския пролив в съответствие със задълженията на руската страна съгласно действащото международно право\", пише в позицията.", "date": "2018.11.29", "title": "Тръмп можел и да отмени  срещата си с Путин"}
{"url": "https://duma.bg/napusna-ni-goran-stefanovski-n180297", "text": "Именитият македонски писател и драматург Горан Стефановски почина след кратко боледуване на 66-годишна възраст във Великобритания, където живееше в последните години. Автор е на повече от 30 пиеси, поставяни в много страни, носител е на престижни отличия. Вестта за загубата на Горан Стефановски отекна с болката от загуба на велик драматург и скъп наш приятел, пишат от НАТФИЗ \"Кр. Сарафов\". Само преди месец той прие почетното звание доктор хонорис кауза на театралната академия. Наред с многото други отличия, които вече имаше, Горан Стефановски посрещна нашето признание със силно вълнение и го оцени високо, вероятно защото го получи не от официални институти, а от колеги и приятели. Такива хора и такива приятелства не се забравят, добавят от НАТФИЗ.", "date": "2018.11.29", "title": "Напусна ни Горан Стефановски"}
{"url": "https://duma.bg/sredno-harchim-106-lv-mesechno-kogato-plashtame-s-karta-n180323", "text": "Значителен ръст в ползването на банковите карти през първата половина на 2018 г. отчитат от банковия сектор. По данни на Сосиете женерал експресбанк за първите шест месеца на 2018 г. средната сума, похарчена на месец с една карта, е 106 лева, което представлява 28% увеличение в сравнение със същия период на 2017 г. Ръстът при броя на плащания с карти е 34%. От банката отчитат и промяна в потребителското поведение - през 2018 г. за първи път броят на плащанията с карти надвишава броя на тегленията на пари в брой. Част от тази тенденция са нарастващите с бърз темп покупки онлайн.  С развитието на електронната търговия онлайн плащанията стават все по-разпространени в Европа като цяло. По последни данни на Европейската централна банка, общият брой разплащания по електронен път - с карта, прехвърляне на пари от една сметка в друга, чекове и т. н., са нараснали с близо 8% за изминалата година и са достигнали 134 млрд. евро. Разплащанията с карта са скочили с над 11% миналата година и са съставлявали над половината от разплащанията по електронен път - 52%, спрямо над 37% преди десет години. За сравнение - БНБ отчита 32% ръст на плащанията с карти в интернет за предходната година, а броят на извършените транзакции бележи увеличение от 38%.", "date": "2018.11.29", "title": "Средно харчим 106 лв. месечно, когато плащаме с карта"}
{"url": "https://duma.bg/51-vi-sme-po-energiyna-sigurnost-n180324", "text": "Според Международния индекс на рисковете пред енергийната сигурност от 2018 г., България страната се нарежда на 51-во място сред 75-те най-големи енергийни потребители, като се изкачва от 73-тото си място през 2015 г. и се доближава още повече до средните стойности за страните членки на Организацията за икономическо сътрудничество и развитие (ОИСР). Това e един от изводите в анализ по темата, подготвен от Центъра за развитие на демокрацията. Въпреки това, остава да се преодолеят проблемите на енергийната сигурност в четири основни направления. Доброто управление в сектора е по-скоро изключение, отколкото правило, като краткосрочните политически цели надделяват над спазването на задълженията по подписаните с Брюксел стратегически документи, а прозрачността и последователността в публичния енергиен сектор остават ниски.  Енергийната бедност е широко разпространена, тъй като равнището на доходите в България е далеч под средното за ЕС, а темповете на сближаване са бавни. Енергийната ефективност е в процес на повишаване благодарение на европейското финансиране в сектора и държавните програми за саниране на жилищните сгради, но продължава да е под средното равнище в ЕС. Диверсификацията и либерализацията на енергийните пазари напредва с изключително бавни темпове, а най-силно монополизиран е газовият пазар, което спъва ключовата роля, която ще играе природният газ в енергийния преход и снижава конкурентоспособността на българската промишленост, допълват авторите на доклада. Над 2,8 млрд. лв. ще са нужни, за да се изгради инфраструктура, която да съответства на новите газови потоци в региона. Това заяви пред ресорната парламентарна комисия енергийният министър Теменужка Петкова. Основната част от инвестицията ще е за нови 484 км тръби от Провадия до Зайчар в Сърбия и за нови две компресорни станции и 11,5 км газопровод от българо-турската граница до станция \"Странджа\". Промяната в енергийната стратегия се наложи след индикации от \"Газпром\", че след пускането на втората тръба на \"Турски поток\" ще спре транзитът от Украйна, което означава и през България към Турция. Планът е след 2020 г.по новите тръби да идва газ от три източника, каквито са изискванията на ЕК. Петкова заяви още, че ако се спазят стъпките в актуализираната енергийна стратегия, държавната компания \"Булгартрансгаз\" ще излезе на плюс с 4,4 млрд. лв. и четири пъти по-малко, ако не бъдат приети поправките. Сърбия е готова за започване на работа по прокарване на газопровода \"Турски поток\" през своя територия, заяви генералният директор на \"Сърбиягаз\" Душан Баятович пред  телевизионния канал \"Първа ТВ\" във вторник, цитиран от руската агенция ТАСС. Всичко е готово за строежа, всички необходими запитвания за прокарването са подадени и проблем с разрешението не би трябвало да възникне, каза Баятович. Той увери, че от техническа гледна точка съществува пълна готовност за започване на работа.", "date": "2018.11.29", "title": "51-ви сме по енергийна сигурност"}
{"url": "https://duma.bg/zhilishtata-v-sofiya-nyamalo-da-poskapvat-v-sledvashtite-2-g-n180325", "text": "През следващите 2 години цените на имотите в София няма да растат, става ясно от анализ \"Бългериан пропертис\". \"Основните показатели за жилищния пазар в София за 2018 г. са забавяне на темпа на нарастване на цените до около 5% на годишна база, стабилизация на пазара на ценови нива около 1000 евро за кв.м и нарастващо предлагане на жилища ново строителство, което продължава да бъде предпочитано от купувачите. Перспективите за пазара са положителни, като очакванията ни са цените да се задържат около настоящите нива през следващите 1-2 години\", обобщава изпълнителният директор на компанията Полина Стайкова. Интересът към имотите в столицата е останал голям и през тази година, а значителна част от търсещите жилище все още не са го купили. Анализът отчита, че през 2018 г. цените са задържали достигнатите в края на 2017 г. нива. Средната цена на жилищата в София през третото тримесечие на тази година е 1090 евро на кв.м. Средната покупна цена на жилищата в София е 86 260 евро при нива около 90 хил. евро в предходните тримесечия. Двустайните апартаменти продължават да бъдат най-търсени на пазара. През третото тримесечие с най-голям дял от закупените жилища са двустайните апартаменти. Те съставляват 65% от общо закупените имоти. 25% от закупените жилища са тристайни, а 1-стайните са 8%. Средната площ на закупените жилища е 79 кв.м. Двустайните апартаменти са със средна площ около 70 кв.м, а тристайните - 105 кв.м. 95% от закупените жилища са в тухлени сгради, повечето от които ново строителство. Само 7% са сделки с напълно обзаведени жилища. 40% от закупените жилища се отопляват на парно. На годишна база ръстът на продажбите е с 1,2%, пише още в анализа, като се уточнява, че статистиката е занижена, тъй като в нея не влизат закупените жилища ново строителство, които ще бъдат вписани като продажби при тяхното завършване. Издадените нови разрешителни за строеж в София нарастват с 14,5% за първите девет месеца на годината спрямо същия период на 2017 г. Най-предпочитаните квартали за покупка на имот са \"Витоша\", \"Студентски град\", \"Кръстова вада\" и \"Манастирски ливади\".", "date": "2018.11.29", "title": "Жилищата в София нямало да поскъпват в следващите 2 г."}
{"url": "https://duma.bg/ek-afrikanskata-chuma-mozhe-da-obhvane-tsyala-rumaniya-n180326", "text": "Африканската чума по свинете, която вече е засегнала 17 окръга в Румъния, може да се разпространи скоро на цялата територия на страната, съобщи румънският информационен сайт Зиаре, като се позовава на документ на Европейската комисия. На пръстите на едната ръка се броят окръзите, в които поне засега няма риск от епидемия, отбелязва сайтът. Карта на ЕК, която представя начина на разпространение на болестта в Европа, показва ясно, че рисковата зона покрива вече почти цялата територия на страната. Картата също така показва, че африканската чума по свинете се е развила най-агресивно в Румъния сред страните от ЕС. По данни на Националната санитарно-ветеринарна служба 361 132 животни са умрели или са били умъртвени превантивно в опит да се спре разпространението на болестта. Над 7000 фермери, останали без животни, получиха обезщетения в размер на повече от 44 милиона евро. В първоначалния етап голяма част от тази сума бе изплатена от държавния бюджет, а властите в Букурещ ще опитат да си възстановят средствата от Европейската комисия. Редица европейски представители заявиха, че обезщетения ще се отпускат, само ако властите докажат, че са изпълнили задълженията си за превенция на разпространението на болестта. От докладите на ЕК за минали години става ясно, че румънските власти не са направили всичко необходимо, за да обуздаят африканската чума по свинете, отбелязва Зиаре.", "date": "2018.11.29", "title": "ЕК: Африканската чума може да обхване цяла Румъния"}
{"url": "https://duma.bg/poleditsi-v-tsyala-balgariya-temperaturite-padat-n180353", "text": "Температурите продължават да падат в цялата страна. Студ и мраз сковаха България през нощта срещу четвъртък. За днес жълт код за опасно ниски температури е обявен за голяма част от страната. В Югоизточна България и по Черноморието има предупреждение за силен вятър. И дневните температури ще останат под нулата. АПИ информира, че пътните настилки са предимно мокри, по усойните и планински райони частично заледени, обработени и проходими при зимни условия. От сутринта всички автомагистрали и първокласни пътища са отворени за движение. София осъмна със заледени тротоари и улиците. От общината съобщиха, че над 140 снегопочистващи машини са на терен.. Обработват се трасетата на обществения транспорт, основни улици в кварталите, стръмни участъци и мостове и частично вътрешноквартални улици. В Смолянско натрупа 15 см сняг, няма затворени пътища в региона. Без ток все още са пет села в Шуменско. В Русе обстановката е нормализирана и няма проблеми с движението. От Добрич предупреждават, че очакваният силен вятър ще доведе до снегонавявания и натрупване на преспи. Минути преди 7 ч. е подаден сигнал за закъсал микробус до село Сенокос, тръгнал да превозва пациент за хемодиализа.  Все още няма ток в някои села в Монтанско, работи се по отстраняване на проблема. Пет села са още без електрозахранване. Причината е – паднали дървета върху проводници. Граничният пункт при Кайнарджа край Силистра е затворен заради обявения жълт код вчера от румънската метеорологична администрация. Очакванията са в област Калараш да има снегонавявания и обилни снеговалежи. От Гранична полиция обявиха, че фериботните обстановки на Свищов-Зимнич, на Никопол няма да работят, а тази на Оряхово ще работи само през светлата част на деня. Пътят Русе-Бяла, Русе-Силистра, Русе- Разград е отворен за движение. Ситуацията е нормална, почистено е до асфалт. Снеговалежите днес ще отслабват и до обяд ще спрат. В следващите часове ще превалява главно в южните райони. В Северна България температурите ще са отрицателни през целия ден - от минус 5 до минус 2 градуса, а на изток вятърът ще е силен до бурен от север-североизток. В Южна България дневните стойности ще са около и малко над нулата днес. В София максималната температура ще е минус 2 градуса.  Утре сняг ще превали на отделни места в източните райони. Там ще е все още ветровито с умерен до силен северен вятър. В нощта срещу събота вятърът ще стихне и минималните температури ще са доста ниски - между минус 15 и минус 10 градуса в Северна България, а в Южна България- до минус 5 градуса. Дневните стойности в Северна България ще остават под нулата – предимно между минус 7 и минус 2 градуса, в Южна ще са между 0 и 5 градуса. В неделя и през първите два дни от следващата седмица ще се затопля, повече в планините и планинските райони. В западната и централна част на Дунавската равнина ниската облачност ще се задържа през целия ден и там максималните температури ще остават отрицателни.  ", "date": "2018.11.29", "title": "Поледици в цяла България, температурите падат"}
{"url": "https://duma.bg/s-39-stotinki-dnevno-se-uvelichava-pensiyata-na-okolo-900-hil-dushi-n180344", "text": "Минималната пенсия за осигурителен стаж и възраст от 1 юли догодина става 219,43 лв., което се равнява на 39 ст повече дневно от сегашните пари.  Това предвижда бюджетът на държавното обществено осигуряване (ДОО) за 2019 г., който вчера депутатите приеха с гласовете на мнозинството. Обсъждането започна във вторник вечер и след неколкочасови словесни престрелки бе прекратено 2 мин. преди полунощ. Дебатът продължи вчера сутрин. Нито едно от предложенията на БСП не бе прието. Депутатите от ГЕРБ и партньорите им от \"Обединени патриоти\" не представиха аргументи в защита на предложенията си през всичките над 11 часа обсъждания. \"Управляващите се намират в парадокса да предложат \"най-социалния бюджет\" за последните 10 години, а той изкара хората на социални бунтове по улиците за доходи, за пенсии, за помощ за майки, семейства и деца\", заяви от парламентарната трибуна председателят на БСП Корнелия Нинова.  \"Спомням си за едни предизборни обещания за 300 лв. минимална пенсия от \"Обединени патриоти\". Като гледам, сме доста далеч от тази сума и няма предложение, направено от патриотите, за такава пенсия. Това означава само едно - отказали са се от това предложение\", заяви депутатът от левицата Георги Гьоков. \"Може би, защото сте заплашени от големия коалиционен партньор, че ще счупите коалицията и ще съборите правителството, а на вас не ви се изпуска властта\", попита Гьоков. \"Добре че бяха „Обединени патриоти“, за да се повишат срамно ниските минимални пенсии\", заяви депутатът от \"ОП\" Валери Симеонов. От ДПС също предложиха минималната пенсия да стане 300 лв. \"Не знам дали сте се срещали с пенсионери - те нямат пари да идат в болницата, а тези хора построиха Прохода на републиката, Димитровград... За какво са на българския пенсионер евроизбори, щом пенсията му не е като за Европа\", заяви доц. Георги Йорданов от БСП и попита управляващите как очакват българските пенсионери да гласуват за тях.  От левицата неколкократно припомниха, че са внесли подписка в деловодството на Народното събрание с над 30 хил. подписа за преизчисляване на т.нар. стари пенсии, но съдбата на подписката не е ясна. ДУМА припомня, че БСП предлага преизчисляването на тези пенсии да стане на базата на средния осигурителен доход за 2013 г., но управляващите упорито отказват. Според Нинова това щеше да струва на бюджета около 800 млн. лв. ДУМА припомня, че близо 900 хил. възрастни в момента получават минимална пенсия от 207,60 лв. Не бе прието и предложението на левицата за увеличаване на минималното дневно обезщетение за безработица от 9 на 16 лв., за да може безработните да получават заместващ доход от около 60% от минималната заплата. от БСП предложиха максималният размер на обезщетението да е 85,71 лв., но той остана 74 лв. Така за втора година обезщетенията за безработица са замразени.  От БСП предложиха максималният размер на гарантираните вземания догодина да бъде 1960 лв., но управляващите приеха сумата да е 1400 лв. Отхвърлено бе и предложението обезщетението за отглеждане на дете от 1 до 2 г. да стане 640 лв. То остана 380 лв. \"В този бюджет не се предприемат никакви мерки за борба с демографската катастрофа. Под 400 лв. няма как да се отглеждат деца в България\", категоричен бе Филип Попов от БСП.   ", "date": "2018.11.29", "title": " С 39 стотинки дневно се увеличава пенсията на около 900 хил. души"}
{"url": "https://duma.bg/sotsialistite-sa-protiv-promenite-v-byudzheta-na-stara-zagora-n180342", "text": "На последната сесия на Общинския съвет в Стара Загора днес съветниците от БСП ще гласуват против предложението на кмета Живко Тодоров за промяна в разходната част на бюджета и инвестиционната програма за 2018 г. Сред точките в дневния ред, срещу които ще застанат от левицата, е и предложението за продажба на земеделски земи и на общински жилища. Според общинския съветник от БСП Иван Митров земеделските земи трябва да бъдат давани под аренда, а жилищният фонд на общината да се увеличава, за да бъдат удовлетворявани нуждите на  младите семейства. Предстои да бъде взето решение в групата на левицата по предложението за изменение и допълнение на Наредбата за местните такси преди второто й четене в Общинския съвет, каза още Митров.", "date": "2018.11.29", "title": "Социалистите са против промените в бюджета на Стара Загора "}
{"url": "https://duma.bg/pensioneri-protestiraha-pred-parlamenta-n180343", "text": "Над 300 пенсионери от София и други градове на страната се събраха вчера пред парламента, докато депутатите обсъждаха бюджета на ДОО за 2019 г. \"Бяхме поканили всички парламентарни групи, но единствено \"БСП за България\" откликна на нашите искания и внасят нашите предложения\", заяви ген. Васил Върбанов - председател на Инициативния комитет за петицията и декларацията за преизчисляване на пенсиите.  \"Чувстваме се забравени от държавата си, която сме изградили и сме дали всичко за нея\", заяви Димитър Кисимов, представител на Българската асоциация на пенсионерите. Единствено депутати от левицата вчера излязоха на площада и се срещнаха с протестиращите.", "date": "2018.11.29", "title": "Пенсионери протестираха пред парламента"}
{"url": "https://duma.bg/pravitelstvoto-razdava-predizborno-oshte-milioni-n180347", "text": "Правителството похарчи вчера предизборно още 37 млн. лв. Кабинетът отпусна близо 1,6 млн. лв. по Национална програма \"Информационни и комуникационни технологии (ИКТ) в системата на предучилищното и училищното образование\". Парите са за интернет свързаност за всички държавни и общински училища и техническо обезпечаване на учебния процес в 149 институции от системата.  МОН ще отпусне и близо 7,4 млн. лв. по програма \"Оптимизация на вътрешната структура на персонала в институциите от системата на предучилищното и училищното образование\" за 2018 г. С парите ще бъдат изплатени обезщетенията на съкратените кадри за месеците септември и октомври. Над 1,5 млн. лв. отиват за заплащане на допълнително обучение по български език и математика на ученици от основната степен на образование. Кабинетът отпусна допълнително на общините и близо 8 млн. лв. за компенсиране на безплатния транспорт на деца и ученици от селата. 7,4 млн. лв. от тези средства са от бюджета, а 600 хил. лв. са от МОН. Министерството на отбраната получава допълнителни 3,1 млн. лв. за административни реформи и обезщетения и още 4 млн. лв. - за ремонт на сградата на \"Военна информация\".  Правителството ще извади и 19 млн. лв. от бюджета за довършване на \"Арена Бургас\". ", "date": "2018.11.29", "title": " Правителството раздава предизборно още милиони"}
{"url": "https://duma.bg/vlastta-dava-200-mln-lv-za-remont-na-ruskite-samoleti-n180346", "text": "Кабинетът одобри близо 200 млн. лв. за ремонта на старите руски изтребители МиГ-29 и Су-25. Рамковото споразумение за ремонт на 8-те МиГ-29 не може да надхвърли 81 294 416 млн. лв. без ДДС, реши вчера правителството. Припомняме, че Министерството на отбраната възложи тази поръчка само на руската фирма производител РСК МиГ, която държи лиценза за ремонта им. За да се сключат конкретни договори по споразумението с РСК МиГ, правителството дава тази година на МО допълнителни 46 млн. лв. Средствата са за сметка на преструктуриране на разходите по централния бюджет за 2018 г. \"Реализирането на проекта е в пряка зависимост от осъществяването на проекта за придобиване на нов тип боен самолет и е от изключителна важност, както за националната сигурност и отбраната на страната, така и за прилагане на механизмите на колективната отбрана на НАТО и общата политика за сигурност и отбрана на ЕС\", посочват от МС. За ремонта на 14-те Су-25 ще бъдат отпуснати до 99 012 000 лв. с ДДС, реши още правителството. За да се сключат конкретни договори по този проект, бюджетът ще отпусне на МО тази година 82 510 000 лв. Поръчката ще се изпълни от беларуската компания \"558-ми авиоремонтен завод\". До нея също бе допуснат само един кандидат, след като другият поканен - \"Обединена авиостроителна корпорация - Русия\", не подаде оферта. Припомняме, че поръчката стана повод БСП да обвини МО в \"поредния грабеж\", тъй като заложената прогнозна цена беше до 41 млн. евро без ДДС, а офертата на беларуската компания беше за 310 млн. лв. Според МО обаче разминаването не било основание за отстраняване на компанията. Процедурата предвижда с беларуския завод да бъде сключено рамково споразумение, а след това - конкретни договори за ремонт в зависимост от нуждите и финансовите възможности на министерството. Тъй като и двете поръчки на МО за ремонт на изтребителите са за под 100 млн. лв., няма да се налага парламентът да ги одобрява.", "date": "2018.11.29", "title": "Властта дава 200 млн. лв. за ремонт на руските самолети"}
{"url": "https://duma.bg/yordan-tsonev-ochakva-tri-pati-izbori-dogodina-n180348", "text": "Догодина ще има избори три пъти, предсрочният вот е неизбежен, прогнозира вчера зам.-шефът на ПГ на ДПС Йордан Цонев. Според него оставката на Валери Симеонов е победа на гражданското общество, но за ДПС тя не решава проблема, тъй като правителството генерира само нестабилност и трябва да си ходи. Най-големият недостатък на бюджета е, че не е ориентиран към икономическия цикъл, многото разходи в тези неформирани системи не са насочени към реформи, а към неефективни плащания, смята зам.-шефът на бюджетната комисия. \"Всяка година се наливат все повече пари, а пациентите и лекарите са все по-недоволни. Бюджетът за здравеопазване за 20 години е нараснал 8 пъти, а недоволството - 80 пъти. Реформата спря през 2000 г.\", даде пример той. \"Няма система за регулиране на парите за лекарства. Ние сме на първо място в света по процент на разходи за лекарства. Средно в Европа за лекарства се дават 15-18%, в България са 35-40%, при това без болничната помощ\", отбеляза Цонев. Той обяви още, че ДПС е против предложението на БСП депутатските заплати да бъдат замразени. ", "date": "2018.11.29", "title": "Йордан Цонев очаква три пъти избори догодина "}
{"url": "https://duma.bg/euraktiv-karakachanov-zaharieva-i-kovachev-sa-zameseni-v-shemata-s-pasportite-n180345", "text": "Вицепремиерът Красимир Каракачанов, бившият министър на правосъдието Екатерина Захариева (сега външен министър) и евродепутатът Андрей Ковачев (от партията ГЕРБ на Бойко Борисов) са хората на най-високи постове, обвинени в извършването на измама, която позволи на хиляди чужденци да получат български паспорти срещу пари, като с тези документи безвизово пътуват в целия ЕС. Това твърди в свое разследване базираният в Брюксел сайт \"Еурактив\", позовавайки се на документи, предоставени от Катя Матева, бивш директор на Съвета за гражданство - орган, участващ в процеса на вземане на решения за предоставяне на българско гражданство на чужденци. Матева бе уволнена от Захариева през 2016 г., след като отказва да участва в измамата. Подалата сигналите и до прокуратурата Матева твърди, че основният източник на доходи за ВМРО, под ръководството на Каракачанов, е схемата за паспорти срещу пари, действала по времето, когато тя е била в Съвета за гражданство. Тя споделя, че Каракачанов е получавал между 550 и 1500 евро за всеки македонски гражданин, уредил се с български паспорт от тази измама. Броят на кандидатите на ден е бил 150-200, заявила Матева пред прокуратурата. Според схемата македонците плащат пари, за да получат фалшив сертификат за български произход от ДАБЧ. Матева се противопоставила на измамата и блокирала над 7000 заявления. Каракачанов оказал натиск върху Захариева да я уволни и да деблокира заявленията. Първоначално Захариева се е противопоставила, докато евродепутатът Андрей Ковачев не организира среща на 3 юни 2016 г. с представители на българска неправителствена организация в Македония. Матева твърди, че е предоставила достатъчно доказателства за твърденията си пред прокуратурата, но никой от тримата високопоставени служители не е разследван. Тя твърди, че отстраняването й и последователното игнориране на нейните свидетелски показания е част от коалиционното споразумение между ОП и ГЕРБ. И тримата уличени от Матева отрекоха обвиненията, че са замесени в подобни корупционни схеми.", "date": "2018.11.29", "title": "\"Еурактив\":  Каракачанов, Захариева и Ковачев са замесени в схемата с паспортите "}
{"url": "https://duma.bg/ruska-banka-prevede-po-pogreshka-12-mlrd-dolara-n180327", "text": "Бедната Централноафриканска република извади голям късмет във вторник, поне на хартия, след като получи заем от 12 милиарда долара от руската държавна Външнотърговска банка (ВТБ), предаде агенция Ройтерс. Оказа се обаче, че заем няма, а е станала грешка. Сумата фигурира във финансовия доклад на банката за тримесечието, публикуван от Руската централна банка. В доклада е включена таблица с финансовите претенции на ВТБ към десетки държави до 1 октомври т.г. Срещу Централноафриканската република (ЦАР) стои сумата от 801 933 814 000 рубли (12 милиарда долара), което е над шест пъти брутния вътрешен продукт на страната. Агенция Ройтерс е потърсила информация от банката относно заема. Финансовата институция е отговорила, че реално такъв заем не съществува. \"ВТБ няма експозиция от подобен размер в ЦАР. Най-вероятно става дума за операционна грешка в системата, когато са били кодирани страните\", е посочила банката. ВТБ не посочва кой е отговорен за грешката и как подобна огромна сума е била публикувана, без да бъде забелязана, отбелязва агенцията. Говорителят на правителството на ЦАР Анге Максиме Казагуи заявява, че няма информация за такъв заем. \"Но не звучи правдоподобно, защото 11 милиарда долара е над дълговия капацитет на ЦАР\", каза той. Централноафриканската република има население от пет милиона души, а брутният й вътрешен продукт възлиза на 1,95 милиарда долара, по данни на Световната банка.", "date": "2018.11.29", "title": "Руска банка преведе по погрешка 12 млрд. долара "}
{"url": "https://duma.bg/balgarite-sa-patuvali-poveche-v-chuzhbina-prez-oktomvri-n180328", "text": "Пътуванията на българи в чужбина са нараснали с 3,6% през октомври 2018 г. прямо същия месец на предходната година и са 454,7 хил., сочат данните на НСИ. Най-много са пътуванията към Турция. Към Турция увеличението е с 20,9%, към Германия - с 4,5%, Испания - с 3,5%, Австрия - с 3,3%, Италия - с 3%, Сърбия - с 2,6%, Румъния - с 2%. Същевременно са намалели пътуванията на български граждани към Обединеното кралство - с 2,7%, Гърция - с 2,4%, и Македония - с 1,5%. През октомври посещенията на чужденци в България са 739,3 хил., или с 3,8% повече в сравнение с октомври 2017 г. От общия брой чужденци делът на гражданите от Европейския съюз е 55,5%, или с 2,7% повече в сравнение със същия месец на предходната година. Увеличават се посещенията на граждани от Франция - с 8,2%, Полша - със 7,6%, Обединеното кралство - с 5,9%, Германия - с 3,9%, Румъния - с 1,2%. Същевременно са намалели посещенията на граждани от Италия - с 3,7%, Австрия - с 1,8%, Гърция - с 0,6%. Увеличават се и посещенията на граждани от групата \"Други европейски страни\" - с 6,7%, като най-голям е ръстът на посещенията на граждани от Сърбия - с 24,9%.", "date": "2018.11.29", "title": "Българите са пътували повече в чужбина през октомври"}
{"url": "https://duma.bg/samo-edna-firma-iska-da-dostavi-luksoznite-dzhipove-na-api-n180329", "text": "Само една фирма иска да достави двата нови луксозни джипа за ръководството на Агенция \"Пътна инфраструктура\" (АПИ) на обща стойност 222 хил. лв. с ДДС. Това става ясно от публикувана в сайта на агенцията информация за отворените оферти по търга. Фирмата е \"Вестауто-М\" ООД, вносител на марките Audi и Volkswagen за България. При другата обособена позиция - за много по-евтините 51 нови автомобила за редовите служители на АПИ, са подали документи две фирми - \"Омникар ауто\" ООД и \"Еспас ауто\" ООД. Поръчката с двете обособени позиции веднъж вече беше спряна от предишния регионален министър Николай Нанков. Едната обявена причина беше, че той не бил уведомен от ръководството на АПИ за поръчката, а втората причина - имаше грешка в изискванията към участниците. Впоследствие поръчката пак беше пусната - с оправената грешка, а ръководството на АПИ беше направило компромис с комфорта си и цветът на джиповете вече можеше да не е най-скъпият черен металик. Според АПИ луксозните джипове ще служат за преминаване през пресечени местности в зимни условия, което нямало как да се осъществи с автомобил за градски условия. Според Закона за обществените поръчки АПИ има право да откаже офертата на \"Вестауто-М\" и да проведе нов търг, за да може да получи още предложения. ", "date": "2018.11.29", "title": "Само една фирма иска да достави луксозните джипове на АПИ"}
{"url": "https://duma.bg/kratki-novini-n180319", "text": "Има \"добра възможност\" президентът на САЩ Доналд Тръмп да постигне сделка с Китай, която да реши спора на Вашингтон с Пекин, заяви представител от Белия дом. Тръмп ще се срещне с китайския лидер Си Дзипин в Буенос Айрес по-късно тази седмица в кулоарите на срещата на Г-20. Няколко хиляди души са евакуирани от 14 търговски центъра в Москва след сигнали за поставени взривни устройства. Според агенция ТАСС оперативните служби са получили сигнали за бомбени заплахи в над 10 мола. По-късно броят на евакуираните търговски центрове нарасна на 14. Огледите продължават, но досега устройства не са открити. Източници от полицията уточняват, че сигналите са били получени от чужбина.  Милиони деца от Близкия изток и Северна Африка са заплашени от зимата. За това предупреди УНИЦЕФ. След войните и принудителните изселвания на милиони бежанци, идват и последиците като лоши условия на живот и безработица. Рискове за здравето на подрастващите са също така недохранването и лошото здравеопазване. Северна Корея може да допусне инспектори до ядрения си център Йонбьон, предаде Ройтерс. Лидерът Ким Чен Ун има намерение да позволи инспекцията, както и да затвори обекта. Това съобщава агенцията \"Йонхап\", като цитира влиятелни свои източници. Не се оповестяват повече детайли около посещението на експертите. Експлозия и пожар в близост до химическа фабрика в Северозападен Китай убиха 22 човека и раниха още толкова, заявиха местните власти. Инцидентът е станал на 200 км северозападно от Пекин и в него са изгорели 50 малки и голеи камиона. От снимки в туитър се вижда, че пожарната продължава да се работи на мястото, където има пръснати останки от автомобили и камиони.", "date": "2018.11.29", "title": "Кратки новини"}
{"url": "https://duma.bg/snegat-ostavi-stotitsi-bez-tok-n180349", "text": "Първият голям сняг, който обхвана цялата страна, усложни пътната обстановка и причини проблеми с електрозахранването в няколко населени места. Най-сериозно бе положението в Северна България. Тежка бе ситуацията на път Е-79 между Видин и Монтана, където ТИР се обърна и затвори пътя. Спряно бе движението на големи камиони между Мездра и Ботевград, имаше закъсали ТИР-ове и по пътя към Оряхово.  Обстановката в Русенско бе усложнена от снеговалежа и силния вятър, чиято скорост е над 50 км/час. Снежната покривка на места в региона достигаше до 25 сантиметра. Областният управител Галин Григоров заяви, че 23 населени места са без ток, а в други три електрозахранването е частично нарушено. Причината са повредени от мокрия сняг и силния вятър електропроводи. Заледявания имаше по пътя Варна-Златни пясъци, на Аспаруховия мост и в района на село Куманово. Ограничено бе движението на всички автомобили по автомагистрала \"Хемус\" в участъка между Шумен и Варна поради снегопочистване. Силният вятър в Балчик повреди част от покрива на средното училище \"Христо Ботев\".  Поне три автомобила бяха закъсали заради снега в Добрич. Снежната покривка в района бе не повече от 1-2 сантиметра, но под нея имаше заледяване, което предизвиква проблемите с движението на автомобилите. Усложнена бе и ситуацията в Силистренско, като лек автомобил и бус закъсаха на пътя между Алеково и Алфатар. Временно бе преустановено преминаването през ГКПП \"Кайнарджа\". Спря и дейността на фериботните платформи, обслужващи граничните пунктове Свищов - Зимнич и Никопол - Турну Мъгуреле.   Силни ветрове оставиха новата хижа \"Ком\" без покрив. Тя се намира в Берковския Балкан и пострада сериозно заради поривите на вятъра през последните дни в Северозападна България. Към момента покривът е покрит с найлон. Над 12 часа нямаше ток в бургаски квартал заради наводнен трафопост и късо съединение, причинено от проливен дъжд. По думи на хората аварийни екипи на EVN пристигнали чак в 9 часа сутринта, но само направили оглед и си тръгнали. Час по-късно пристигал втори екип, който се заел да покрива с найлон протеклия покрив на трафопоста.", "date": "2018.11.29", "title": "Снегът остави стотици без ток"}
{"url": "https://duma.bg/podigravka-po-39-stotinki-dobavka-na-den-shte-vzemat-900-000-pensioneri-n180350", "text": "Около 900 хил. пенсионери ще получат увеличение от 39 стотинки на ден от 1 юли 2019 г., когато минималната пенсия стане 219,43 лв. Обезщетенията за безработица и за отглеждане на малко дете остават непроменени. Това предвижда Законът за бюджета на ДОО за 2019 г. Предложенията на БСП за увеличаване на тези пари, както и минималната заплата да стане 640 лв.,  11 часа мълчите за бюджета, аргументи ли нямате или компетентност, обърна се към мнозинството от парламентарната трибуна Корнелия Нинова. Тя припомни, че прагът на бедност е 348 лв., а най-ниската пенсия - 219 лв.  Докато се обсъждаха пенсиите, над   пред парламента, но депутатите от мнозинството не се срещнаха с тях.", "date": "2018.11.29", "title": "Подигравка:    По 39 стотинки добавка на ден ще вземат 900 000 пенсионери"}
{"url": "https://duma.bg/sasht-kosovo-da-mahne-antisrabskite-mita-n180320", "text": "На среща с косовския президент Хашим Тачи американският държавен секретар Помпео призова Прищина да премахне митата върху вноса от Сърбия и БиХ и да избягва провокации и напрежения. Помпео призова Прищина да се възползва от възможността за историческо споразумение за нормализиране на отношенията в рамките на диалога в Брюксел. Косовският премиер Рамуш Харадинай повиши митата със 100%, като поиска от Сърбия да признае Косово.  Отговорът на Прищина бе не по-малко красноречив. По-скоро ще падне правителството, отколкото новите мита, написа премиерският съветник Авни Арифи за уебсайта Lajmi, цитиран от B92. Сърбите от Северно Косово проведоха вчера нов протест в Северна Митровица заради решението на Прищина да увеличи на 100% митата върху сръбските стоки, предава скопското електронно издание ДПлюс инфоУ. Това е третият протест от въвеждането на търговската блокада, а косовските сърби твърдят, че ще продължат да протестират, докато правителството на премиера Рамуш Харадинай не я отмени. Към днешния протест са се присъединили и миньори от Трепча.", "date": "2018.11.29", "title": "САЩ: Косово да махне антисръбските мита"}
{"url": "https://duma.bg/italiya-zalovi-bosa-na-kamorata-n180315", "text": "Италианската полиция изненадващо залови шеф на мафията, който бе включен в списъка на най-опасните бегълци в страната, след като откриха луксозното му скривалище в Неаполския хинтерланд, съобщи Франс прес. Антонио Орландо, предполагаем основен играч в безмилостната организирана престъпна група Камора, е закопчан след 15 години на бягство, по време на които продължава да дава заповеди на клана, съобщи полицията. \"Добрите времена свършиха\" за 60-годишния гангстер, коментира министърът на вътрешните работи Матео Салвини. Агенти откриват Орландо в апартамент в Муняно, който е оборудван така, че самозаточилият се мафиот да пази през годините и здравето си с фитнес, пътека за бягане, сауна и солариум. \"Той дори се похвали с тайно скривалище под седалката на сауната\", допълни полицията. Орландо, който се е подготвял да се премести в друго скривалище, тъкмо е унищожавал фалшиви документи за самоличност и просто е вдигнал ръцете си, когато полицията нахлува в скривалището, обясни регионалният полицейски началник Убалдо дел Монако. При претърсване на апартамента са открити 6000 евро в брой, както и някои от съобщенията, които са му изпратени от неговите \"лейтенанти\", представляващи го навън. Орландо е издирван за подозрения за връзки с организираната престъпност, а неговият клан е специализиран в трафик на наркотици от Мароко и Испания, както и пране на пари, но има история и в изнудване и убийство, уточни полицията. Шефовете на Камора се отнасят за средиземноморското крайбрежие на Испания като \"Коста Ностра\" или \"Нашето крайбрежие\", които се позовават на сицилианската мафия \"Коза Ностра\", според италианския журналист Роберто Савиано, специалист относно подземния свят на Неапол. Местните медии съобщават, че семейството на Орландо има силни връзки с брак с клана Нуволета - единствената група от Камора, която има връзка със сицилианската мафия и Корлеоне, които станаха синоним за мафия чрез филмите на Франсис Форд Копола. Полицията е подпомогната от убиец, който се превръща в информатор и подробно описва издигането на Орландо на власт и изграждане на съюз през 90-те години между клана Орландо и фамилията Полверино. Полверино са в съюза с Нуволета, но фамилиите се обръщат една срещу друга, след като бос зашлевява друг, според италиански медии. Орландо е принуден да избере страна и избира Полверино, но през 2012 година Нуволета са върнати обратно и според информацията Антонио Орландо би трябвало да води съюз между всички три фамилии.", "date": "2018.11.29", "title": " Италия залови боса на Камората"}
{"url": "https://duma.bg/avstriya-osadi-balgarin-za-terorizam-n180352", "text": "Българин е осъден на 7 години затвор в Австрия, след като у него били открити планове за терористична атака. Това съобщи Франс прес, цитирайки информация на прокуратурата. 24-годишният мъж се прибрал от Сирия през 2015 г. При операция в неговия дом е открита флаш памет, съдържаща инструкции как да се използват взривни вещества и химическо оръжие, включително как да се взривят устройства с мобилен телефон.  Според държавното обвинение става дума за \"курс за терористи\", докато позицията на защитата беше, че става дума просто за съдържание от интернет, свалено от любопитство. По същото дело 38-годишен австриец с българо-турски корени бе осъден на 8 години затвор за това, че убедил две двойки и общо деветте им деца да се присъединят към джихадистката групировка \"Ислямска държава\" в Сирия. Според прокуратурата той имал \"централна идеологическа роля\" в религиозна група и убедил семействата \"да отидат директно в Ада\".   ", "date": "2018.11.29", "title": "Австрия осъди българин за тероризъм"}
{"url": "https://duma.bg/poroshenko-iska-natovski-korabi-v-azovsko-more-n180354", "text": "Петро Порошенко продължава с провокациите си към Москва. След като вчера от Киев заговориха за американска база в Украйна, днес президентът призова НАТО да изпрати военни кораби в Азовско море, за да пази украинците от Русия. В интервю за германското издание \"Билд\" Порошенко развива тезата, че целта на Владимир Путин е да окупира Азовско море. Президентът твърди, че натовските кораби трябва да бъдат дислоцирани в Азовско море, за да помагат на Украйна и да й осигурят сигурност. Германия е един от нашите най-близки съюзници и се надяваме, че държавите в НАТО са готови да придвижат военните си кораби към Азовско море, добавя Порошенко пред немското издание. Той дори съветва Берлин да си зададе въпроса: \"какво ще направи следващия Путин, ако не го спрем\". Припомняме, че в сряда Порошенко се похвали, че от Вашингтон са му обещали пълна подкрепа, включително и военна помощ срещу действията на Москва. Генералният секретар на НАТО Йенс Столтенберг също изрази категорична подкрепа за Украйна и призова Русия да освободи украинските кораби и моряци. Той обясни, че блокът ще продължи да предоставя \"политическа и практическа подкрепа\" на Украйна, която е страна партньор на НАТО. Позицията на Москва е, че кризата в Азовски море е умишлена провокация с цел нови санкции срещу Русия. Министерството на външните работи на Русия обвини Украйна, че е координирала със САЩ и ЕС \"планирана провокация\" за налагане на нови санкции срещу Москва. От своя страна Украйна счита инцидента за съзнателна провокация, с която Кремъл цели да установи пълен контрол върху Азовско море.", "date": "2018.11.29", "title": "Порошенко иска натовски кораби в Азовско море"}
{"url": "https://duma.bg/raketna-sdelka-za-15-mlrd-dolara-podpisaha-sauditska-arabiya-i-sasht-n180355", "text": "Саудитска Арабия копува американски системи за противоракетна отбрана за 15 млрд. долара. Сделката вече е подписана, съобщава Ройтерс.  Още през октомври 2017 г. Държавният департамент уведоми Конгреса на САЩ за потенциалната сделка по продажбата на 44 пускови установки THAAD, 360 ракети прихващачи, 16 пункта за управление и 7 радара за тези комплекси на стойност 15 милиарда долара. Точно тази сделка стана причина Вашингтон да не заема категорична позиция по случая с убийството на саудитския журналист Джамал Хашоги.    Продажбата на системи за противоракетна отбрана THAAD ще бъде полезна за националната сигурност на САЩ, ще съдейства за осигуряването на дългосрочна безопасност на Саудитска Арабия и региона на Персийския залив пред лицето на растящата заплаха от балистични ракети на иранския режим и подкрепяните от Иран екстремистки групировки, се отбелязва в изявление на Държавния департамент. Според \"Ройтерс\" администрацията на Вашингтон \"е предприела агресивни стъпки\", за да приключи тази сделка. В края на септември Тръмп разговаря със саудитския крал Салман бин Абдул Азиз Ал Сауд, за да обсъди този последен договор. По този начин сделката, която страните започнаха да обсъждат през декември 2016 г. е завършена. Изпълнението е предоставено на Lockheed Martin. След убийството на журналиста Джамал Кашоги в генералното консулство на Саудитска Арабия в Истанбул американските депутати остро разкритикуваха американските военни договори за продажба на оръжия в Саудитска Арабия на стойност 110 млрд. долара.  През февруари 2018 г. Владимир Кожин, асистент на Владимир Путин за военно-техническо сътрудничество, заяви, че са подписани документите за доставка на системи С-400 на Саудитска Арабия и договорени всички параметри. В същото време в началото на този месец саудитският посланик в Москва Райд Халед Кримли коментира, че окончателното решение към момента за доставката на системи С-400 в Саудитска Арабия все още не е направено.", "date": "2018.11.29", "title": "Ракетна сделка за 15 млрд. долара подписаха Саудитска Арабия и САЩ"}
{"url": "https://duma.bg/kratki-novini-n180279", "text": "На стадион \"Локомотив\" ще бъде открита плоча в памет на Аян Садъков. Церемонията ще е преди градското дерби между Локо и Ботев на 4 декември. Част от средствата са осигурени от собственика на \"черно-белите\" Христо Крушарски, но инициативата бе подкрепена и от много фенове и приятели на отбора. Клубната легенда почина на 1 юли 2017 г. след дълга битка с амиотрофичната латерална склероза. В кариерата си един от най-великите играчи на Локо записа мачове и за Ботев и \"жълто-черните\" също ще засвидетелстват уважението си. За откриването на мемориала са поканени легенди от отбора, с който Садъков игра на Мондиала в Мексико 1986, начело с Наско Сираков. Аматьорският национал Запро Динев подписа с Ботев Пд. Той ще влезе в сила от 1 декември и е за срок от 3 г. Младокът вече участва в заниманията на \"жълто-черните\", но треньорът Николай Киров няма да може да го използва в мачовете до края на сезона. Белия обаче харесва качествата на фланговия футболист и със сигурност и след зимната подготовка ще остане в представителния отбор. Ивайло Йорданов ще бъде обявен за помощник-треньор на младежкия ни национален отбор. На Изпълкома на БФС в средата на декември ще бъде избран и новият селекционер на тима до 21 г. Според запознати това ще е бившият треньор на Витоша Б, Локо ГО, Берое и др. Александър Димитров. Той има опит и успехи като селекционер на юношеските ни формации до 17 и 19 г. Треньорът на Черно море Илиан Илиев отклони оферта от Саудитска Арабия и ще продължи да води \"моряците\" от Варна. \"Да, имах предложение от отбор от Саудитска Арабия, но не е коректно в този момент да оставя Черно море\", призна бившият национал. Илиев води \"моряците\" от началото на годината.  Шампионска лига V кръг Група Е: АЕК - Аякс 0:2 Тадич (68-д и 72), ЧК: Ливая (67-АЕК); Байерн М - Бенфика 5:1 2:0 Робен (13 и 31) 3:0 Левандовски (37) 3:1 Фернандеш (46) 4:1 Левандовски (51) 5:1 Рибери (77). 1. Байерн 13 2. Аякс 11 3. Бенфика 4 4. АЕК 0. VI кръг (12.12): Бенфика - АЕК и Аякс - Байерн. Група F: Хофенхайм - Шахтьор Донецк 2:3 0:1 Исмаили (14) 0:2 Тайсон (15) 1:2 Крамарич (17) 2:2 Цубер (40) 2:3 Тайсон (90+3), ЧК: Шалай (60-Х); Лион - Манчестър Сити 2:2 1:0 Корне (55) 1:1 Лапорт (63) 2:1 Корне (81) 2:2 Агуеро (83). 1. Ман Сити 10 2. Лион 7 3. Шахтьор 5 4. Хофенхайм 3. VI кръг: Ман Сити - Хофенхайм и Шахтьор - Лион. Група G: ЦСКА М - Виктория Пилзен 1:2 1:0 Влашич (10-д) 1:1 Прохазка (56) 1:2 Хейда (81), проп. дузпа Прохазка (44-В); Рома - Реал М 0:2 0:1 Бейл (47) 0:2 Васкес (59). 1. Реал 12 т. 2. Рома 9 3. Виктория 4 4. ЦСКА 4. VI кръг: Виктория - Рома и Реал - ЦСКА. Група H: Ювентус - Валенсия 1:0 Манджукич (59); Манчестър Юнайтед - Йънг Бойс 1:0 Фелаини (90+1). 1. Ювентус 12 2. Ман Юнайтед 10 3. Валенсия 5 4. Йънг Бойс 1. VI кръг: Валенсия - Ман Юнайтед и Йънг Бойс - Ювентус. Футбол по БНТ 1 19.55 Байер Л - Лудогорец по БНТ 3 19.50 Ворскла - Арсенал 21.55 Челси - ПАОК по БТВ Екшън 18.00 Спартак М - Рапид В 19.55 Милан - Дюделанж 22.00 Рейнджърс - Виляреал по Ринг 19.40 Бетис - Олимпиакос 22.00 Стандард Л - Севиля по Макс спорт 1 Волейбол 18.30 и 21.30 Световно клубно първенство в Полша по Макс спорт 2 Баскетбол 22.00 Реал М - ЦСКА М по Макс спорт 3 21.05 Макаби ТА - Байерн М", "date": "2018.11.29", "title": "Кратки новини"}
{"url": "https://duma.bg/sokolov-s-20-t-pomogna-na-lube-da-eliminira-zenit-n180283", "text": "Цветан Соколов стана най-резултатен за Кучине Лубе Чивитанова при победата над Зенит Казан с 3:2 гейма (-20, 22, -24, 23, 17) в мач от II кръг на група А на Световното клубно първенство в Полша. Пред 1311 души в \"Орлен Арена\" в Плоцк дупничанинът се отличи с 2 блока и 56% ефективност в атака. Така италианският тим елиминира 6-кратния и настоящ еврошампион. И късметът беше с Лубе, защото руснаците профукаха 8 мачбола. В тайбрека състезателите на Владимир Алекно поведоха с отчайващото 14:9, но съперниците им записаха 6 поредни точки и принудиха Зенит да капитулира. Кубинецът Робертланди Симон, който се очаква да заиграе за националния отбор на България догодина, добави 18 т., а сънародникът му Йоанди Леал завърши с 15. За тима от Казан френският посрещач Ървин Нгапет приключи с 22 т., а Максим Михайлов с 21. В другия мач от групата Факел Нови Уренгой на бившия национален селекционер Камило Плачи обърна от 0:2 до 3:2 (-23, -27, 28 , 21, 19) домакина СКРА и така елиминира поляците. Топреализатор стана Егор Клюка с 28 т. Довечера Лубе и Факел излизат в пряк дуел за първото място. В група В снощи Тренто (Ит) спори със Сада (Браз), а Асеко Ресовия (Пол) с Хатам Ардакан (Иран).", "date": "2018.11.29", "title": "Соколов с 20 т. помогна  на Лубе да елиминира Зенит"}
{"url": "https://duma.bg/balgarite-zapazvat-pravata-si-sled-brekzit-n180321", "text": "В българското посолство в Лондон се проведе информационна среща за българските граждани на територията на Обединеното кралство за техните права след \"Брекзит\" и схемата за кандидатстване за \"статут на уседналост\", съобщи БНР. Присъстващите българи получиха уверения от служители на британските ведомства, ангажирани в този процес, че нямат основания за притеснения за съблюдаването на правата им дори и в случай на излизане от Европейския съюз без сделка. Българското посолство организира този семинар съвместно с министерството за \"Брекзит\" и министерството на вътрешните работи. На въпроса дали българите трябва да се притесняват за получаването на така наречения \"статут на уседналост\" и да побързат след обявената дата за \"Брекзит\" - 29 март 2019 година, заместник-министърът за \"Брекзит\" Робин Уокър отговори: \"Тези, които са граждани на ЕС, които са тук легитимно, независимо дали са с техните семейства, дали работят или учат, ще бъдат защитени от сключеното споразумение, а това означава, че ще имат право на \"статут на уседналост\". Няма нужда да се бърза. Те ще имат две години след напускането на ЕС да уредят този статут и дори допълнителен гратисен период след \"преходния период\". На срещата присъстваше и българският заместник- министър по труда и социалната политика Зорница Русинова.  Още подобни семинари се предвиждат и на други места както в Обединеното кралство, така и в България. В проектодоговора между Лондон и Брюксел е подчертано, че европейските граждани и техните семейства ще продължат да имат право да се местят да живеят и работят във Великобритания до края на преходния период - декември 2020 г. Тези, които успеят да вземат жителство до края на преходния период, ще могат да останат след прехода, а ако те останат да живеят 5 години, ще могат да останат за постоянно. Но след като приключи този период, Великобритания може да изиска от гражданите на ЕС допълнителни документи за пребиваване. В споразумението се казва, че формулярите за това трябва да бъдат \"кратки, ясни и удобни за гражданите\". Всичко това се отнася и за британските граждани в страните от ЕС. В черновата се казва, че страните може да изискат от хората \"доброволно\" да започнат тази процедура за жителство преди края на преходния период. За бъдещето след 2020 г. в документа пише, че ЕС и Великобритания трябва да постигнат съгласие за временно влизане в страната за \"бизнес цели\", безвизово пътуване за кратки посещения в страната и проследяване на незаконната миграция. В същото време за първи път британски министър публично заяви, че оставането на Великобритания в ЕС би било най-добре за икономиката. Това каза вчера сутринта министърът на финансите Филип Хамънд преди публикуването на икономическите анализи за последствията от \"Брекзит\".", "date": "2018.11.29", "title": "Българите запазват правата си след \"Брекзит\""}
{"url": "https://duma.bg/balgarskiyat-otbor-v-polsha-pred-razpad-n180280", "text": "Амбициозният проект за създаването на нов волейболен гранд в Полша продължи само няколко месеца. Сточния Шчечин, където Радостин Стойчев беше привлечен за спортен директор, е пред разпадане. Новакът в елита не успя да подпише договор с генералния спонсор, който бе анонсиран първоначално, и изпадна в тежка финансова криза. Причината е, че фирмата Орлен Ойл беше планирала да се откаже от партньорството с националния отбор на Полша и да пренасочи парите към Сточния. \"Дружина полска\" обаче защити световната си титла на Волеймондиала в България и Италия и националният гигант за гориво в страната се отказа от намеренията си и ще продължи партньорството, за да се възползва от успеха на отбора. Така се очаква скоро БГ Сточния да остане без звездите си. В клуба играят Матей Казийски и Николай Пенчев, а младият Аспарух Аспарухов е резерва. През лятото Стойчев успя да привлече и други звезди в лицето на лидера на Полша Бартош Курек, опитния разпределител Лукаш Жигадло (Браз) и Николас Хоаг (Кан). Преди дни президентът на Сточния Якуб Маркевич потвърди пред полските медии, че волейболистите му са получили само по една заплата от началото на сезона. Според медии в Италия вече се водят разговори за преминаването на скъпоплатените звезди в отбори на Апенините. Стойчев е вариант да поеме италианския Сиена. Новакът в серия А1 също стартира с големи амбиции, но се представя доста неубедително от началото на сезона. \"Изглежда доста вероятно Стойчев отново в тандем с Казийски да се озоват там\", предрича най-големият специализиран сайт volleyball.it.", "date": "2018.11.29", "title": "Българският отбор в Полша пред разпад"}
{"url": "https://duma.bg/lyubomir-iliev-e-prevodach-na-noemvri-v-stolichnata-biblioteka-n180298", "text": "Новата поредица \"Преводач на месеца\" продължава днес, 29 ноември, от 18.30 ч. в литературния клуб на библиотеката (пл. \"Славейков\" 4). Този път във фокус ще бъде известният наш преводач от немски език Любомир Илиев, на когото дължим възможността да четем на български произведения на Гьоте, Новалис, Себастиан Брант, Херман Хесе, Франц Кафка, Гюнтер Грас, Хайнрих Бьол, Херман Брох, Роберт Музил и десетки други. За него ще говорят Иглика Василева, с която през октомври започна инициативата \"Преводач на месеца\", и поетът и журналист Марин Бодаков. Входът е свободен.", "date": "2018.11.29", "title": "Любомир Илиев е преводач на ноември в Столичната библиотека"}
{"url": "https://duma.bg/sbp-predstavya-dvutomna-antologiya-n180300", "text": "Двутомната антология с поезия и белетристика, посветена на 105-годишнината на СБП, ще бъде представена днес, 29 ноември, от 18 ч. в Националната библиотека \"Св. св. Кирил и Методий\". Изданието излиза с подкрепата на Министерството на културата.", "date": "2018.11.29", "title": "СБП представя двутомна антология"}
{"url": "https://duma.bg/avangardist-zakriva-alarma-pank-dzhaz-n180292", "text": "Нюйоркският прогресив-дарк авангардист Тоби Драйвър ще представи песните от новия си албум They Are The Shield на концерт в София днес, 29 ноември. Мястото е Mixtape 5, B-Side, където преди две години Тоби участва с легендарната си група Kayo Dot. Организатор отново е радиофестивалът \"Аларма пънк джаз\" на БНР, за който предстоящият концерт е финал за 2018-а и кулминация на десетгодишнината. Концертът ще е в три части. Преди супер групата на сцената ще има и два солови сета: на Ник Хъдсън от Брайтън, Великобритания, и на Дел Джудас - сценичното сингър-сонграйтърско алтер его на барабаниста Чарли Шмид.  Вратите на столичния клуб (бул. \"България\" 1, подлез \"Галерия\") отварят в 21 ч., а началото на тройния концерт е половин час по-късно. Билети се продават онлайн в системата на EpayGo и на касите на EasyPay в цялата страна.", "date": "2018.11.29", "title": "Авангардист закрива \"Аларма пънк джаз\""}
{"url": "https://duma.bg/zhivopis-na-nikolay-angelov-gari-v-galeriya-evropa-n180299", "text": "Изложба живопис \"Полет над мечтите\" на Николай Ангелов-Гари представя столичната арт галерия \"Европа\" (ул. \"Леге\" 3). Откриването е днес, 29 ноември, от 18.30 ч., а платната ще останат на разположение на ценителите до 31 декември.", "date": "2018.11.29", "title": "Живопис на Николай Ангелов-Гари в галерия \"Европа\""}
{"url": "https://duma.bg/pravitelstvoto-se-hvali-s-niska-detska-smartnost-n180334", "text": "Достигнатото през 2017 г. равнище на детската смъртност от 6,4 на 1000 е най-ниското в цялата история на демографската статистика на България, но все още нивото е по-високо отколкото в ЕС (3.6). Това се посочва в приетия вчера от кабинета Годишен доклад за състоянието на здравето на гражданите и изпълнението на Националната здравна стратегия за 2017 г. Намаляването на детската смъртност обаче най-вероятно е функция на намалената раждаемост - коефициентът на обща раждаемост през м.г. е 9,0 на 1000 при 9,1 за 2016 г. В европейските страни този коефициентът е средно 10 на 1000. Статистиката отчита, че през 2017 г. средната продължителност на живота у нас се увеличава до 74,76 г. при 74,65 г. за 2016 г., но е далеч от тази в ЕС - 80,9 г. От доклада става ясно, че най-значим е напредъкът по постигане на националните здравни цели за намаляване на смъртността сред младите, а най-незадоволителен за увеличаване на продължителността на живота на хората над 65 г.  Според доклада м.г. намалява заболеваемостта от злокачествени новообразувания спрямо предходната година. Тук обаче не се посочва, че през м.г. имаше проблем с регистрирането на заболелите от рак, за което ДУМА писа. \"Същинските проблеми на онкологията и в частност на регистрацията на рака не бяха правилно разбрани и се осъществиха структурни промени, несъобразени със спецификата на дейността на Националния раков регистър\", обясни директорът на НРР проф. д-р Здравка Валерианова. По думите й липсата на съвременен, ясен и точен регламент на дейностите по регистрация на злокачествените новообразувания и намаляващото с времето финансиране на НРР, дори липсата на субсидия за поддържане на регионалните ракови регистри, доведе до срив в системата за регистрация на рака в страната, коментира преди близо година проф. Валерианова.", "date": "2018.11.29", "title": " Правителството се хвали с ниска детска смъртност"}
{"url": "https://duma.bg/2000-minori-i-energetitsi-branyat-rabotnite-si-mesta-n180339", "text": "Над 2000 миньори и eнepгeтици протестираха вчера пpeд aдминиcтpaтивнaтa cгpaдa нa мини \"Марица-изток\" в Раднево. Митингът бе организиран от синдикaлнитe cтpyктypи нa KHCБ в дружеството. Исканията са за зaпaзвaнe нa вcички paбoтни мecтa в мините, яcни и конкретни мepки зa гapaнтиpaнe paбoтaтa нa комплекса \"Mapицa-изток\". В срок до края на март миньорите и енергетиците настояват да бъде изготвена 20-годишна енергийна стратегия, която да бъде подкрепена от всички парламентарно представени партии, съобщи Наско Митев, председател на синдикалната структура на КНСБ в комплекса. В момента ТЕЦ-2 е задължена да заплаща за 9 милиона тона вредни емисии, които се равняват на 180 млн. лева за 2019 г. В цената на тока за крайния потребител са включени само 4 лв., а останалите са заем от енергийния холдинг. Това поставя в критично положение работата на комплекса и налага спешни действия, каза Деян Дяков, председател на КНСБ в ТЕЦ \"Марица-изток 2\".  И двамата синдикални лидери са категорични, че спирането на работата на комплекса означава сигурен режим на тока и безработица за 10 000 души. Те планират серия от общонационални протестни действия от март, за които имат подкрепата на всички енергийни дружества в страната. По време на протеста се появи министърът на енергетиката Теменужка Петкова. Тя увери хората, че мини \"Марица-изток\" и ТЕЦ \"Марица-изток 2\" категорично имат бъдеще и обеща държавата да вземе необходимите мерки за тяхната работа. Министърката бе категорична, че съкращения на персонал в дружествата няма да има. \"Централите в Маришкия басейн са стратегически обекти от енергийната инфраструктура на България. Нали не смятате, че някой ще тръгне в посока да подлага на риск енергийната и национална сигурност на България\", попита протестиращите Петкова.   От думите на Петкова стана ясно още, че държавата няма да подкрепи завишаването на нормите за въглеродни емисии. Освен това 1/4 от емисиите за ТЕЦ-а вече са закупени, а до 21 декември енергийният холдинг ще купи всички необходими емисии, за да може да работи дружеството нормално.  Митингът е част на поредица от действия, които синдикатите предприемат в защита на топлоцентралите и българския въгледобив. Днес в София се очаква нов протест, организиран от КТ \"Подкрепа\". Шествието ще започне в 13 ч. и ще премине през софийските улици, като ще спре пред основните министерства, които могат да решат проблема.", "date": "2018.11.29", "title": " 2000 миньори и енергетици бранят работните си места"}
{"url": "https://duma.bg/pak-natiskat-tsyalata-banya-v-sofiya-da-e-muzey-n180335", "text": "Управляващите в Столичната община от ГЕРБ отново ще се опитат да прокарат през общинския съвет скандално решение за преустройството на Северното крило на сградата на Централна минерална баня, за да стане то музей. За целта бе обявено обществено обсъждане и в рамките на 14 дни всички заинтересовани могат да подадат своите позиции по предложението. Управляващите вече опитаха да внесат доклад с идеите си в началото на ноември, но го отложиха след бурен отпор от страна на съветниците от БСП. Социалистите определиха намерението двата басейна в сградата да се превърнат в концертни зали като скандално. Те са категорично срещу отнемането на възможността на гражданите на столицата, гостите и туристите, да се ползват от богатството на минералната вода. Тогава вносителят - зам.-кметът Тодор Чобанов, обясни, че ремонтът на втората част на сградата ще струва между 7 и 10 млн. лева, но ако трябва да се използва като минерална баня, инвестицията щяла да е още по-голяма. Шефката на комисията по култура и председател на групата на ГЕРБ Малина Едрева пък излезе с обяснението, че досега отдаването на банята на концесия не било успешно заради липсата на паркоместа около сградата. В същото време обаче имало търсене на зали за сценични събития. За да обоснове новия опит за прокарване на доклада си, Тодор Чобанов е приложил допълнителен финансов анализ, който показва, че поддържане на баня ще струва много по-скъпо от издръжка на музей.  Въпросът не е толкова финансов, става дума за духа на града, като се върви към унищожаването на историческата памет на София, коментира вчера Милка Христова, общински съветник от БСП. Според нея след закриването на баните в \"Овча купел\" и \"Горна баня\", новото предложение слага край на ползването на минералната вода в София. Тя определи идеята за ремонт като самоцелна. Това е ремонт заради самия ремонт и безумието не бива да се позволява, категорична е общинската съветничка.  След като мине срокът за получаване на предложения от столичани и организации, ГЕРБ могат да вкарат доклада за обсъждане на последната сесия на СОС в края на годината, когато ще бъде разглеждана и план-сметката за чистота. По традиция тогава дневният ред е с десетки точки, между които тихомълком минават скандални и важни решения.", "date": "2018.11.29", "title": "Пак натискат цялата баня в София да е музей"}
{"url": "https://duma.bg/nad-7000-kardzhaliytsi-shte-vzemat-po-100-lv-poveche-za-energiyni-pomoshti-n180332", "text": "7225 социално слаби граждани в област Кърджали ще получат по 100 лева допълнително за енергийни помощи през зимния сезон, съобщи директорът на регионалната дирекция \"Социално подпомагане\" Цветомир Хаджиев. Това е окончателният брой на хората, чиито молби за енергийни помощи са одобрени от дирекцията. Парите ще бъдат получени до средата на декември. Месечният размер на целевата помощ за отопление през настоящата зима е 74,82 лева, или общо 374,15 лева за целия отоплителен сезон - от ноември 2018 г. до март 2019 г. С допълнително отпуснатите средства подкрепата ще се увеличи до 474,15 лева.", "date": "2018.11.29", "title": "Над 7000 кърджалийци ще вземат по 100 лв. повече за енергийни помощи "}
{"url": "https://duma.bg/roditelite-ot-sistemata-ni-ubiva-se-gotvyat-da-obnovyat-protestite-n180331", "text": "\"Ако протестите се възобновят, те вече трябва да са за отговорност за това защо няма средства, кой не го реши, кой и как го прецени, дали няма средства или няма воля\". Това коментира Мая Стоицева, която е представител на родителите на деца с увреждания. Родителите на деца с увреждания от инициативата \"Системата ни убива\" публикуваха протестно отворено писмо до председателя на Народното събрание, премиера, министрите на финансите и на социалната политика, омбудсмана и медиите. В него те заявяват, че отново са излъгани, а след заседанието на социалната парламентарна комисия в сряда стана ясно, че в проектозакона за личната помощ са подменени текстове и законът ще влезе в сила, без да има финансов ресурс за неговото прилагане. В лично обръщение към премиера Бойко Борисов и финансовия министър Владислав Горанов, майките заявяват: \"Освен че ни излъгахте отново, вие ни се подигравате\".  \"150 млн. са факт, но те не отиват за Закона за личната помощ. Не може да се гласува закон, за който няма пари. Това е прах в очите\", коментира Стоицева. По думите й парите отиват по Закона за хората с увреждания и са за новата финансова подкрепа, която ще влезе в сила от януари и която вече се определя до линията на бедността. \"Реално тези 150 млн. отиват за политики за хората с увреждания. Проблемът е, че се гласува един закон - този за личната помощ, за който няма финансиране. Това, което завчера \"взриви\", беше добавена алинея към преходните и заключителни разпоредби, която казва, че тези 71 млн., предвидени за лични асистенти, всъщност са предвидени от януари до септември и на практика оставят Закона за личната помощ без нито един лев подкрепа\", обясни Стоицева.", "date": "2018.11.29", "title": "Родителите от \"Системата ни убива\" се готвят да обновят протестите  "}
{"url": "https://duma.bg/arestat-na-nikolay-tsonev-shte-struva-108-hil-lv-na-danakoplattsite-n180337", "text": "Бившият военен министър Николай Цонев ще получи 108 хил. лв. обезщетение за бруталния му арест във Военномедицинската академия на 1 април 2010 г. Върховният касационен съд не допусна вчера разглеждане на делото и компенсацията влиза в сила. Арестът срещу т.нар. \"Абсолютен престъпник\" бе ръководен лично от тогавашния зам. градски прокурор Роман Василев. На разпространеното от БВР видео от ареста се чува гласът на Роман Василев, който казва: \"Г-н Цонев, ще бъдете обвинен в престъпление корупционно, тъй като сте си абсолютен престъпник, колеги, като всеки един престъпник, както трябва - долу на земята\". Цонев бе накаран да коленичи под дулото на огнестрелното оръжие на спецполицай. Софийският градски съд присъди обезщетение от 50 000 лв. на бившия министър, а Софийският апелативен съд го увеличи на 100 000 лв. Мотивите на съда са, че Цонев е бил подложен на унижение, бил е обект на подслушване и следене, продължилото 5 години дело се е коментирало в медиите, процесът е бил описван и в докладите на ЕК за България и всичко това е влошило здравето и е затруднило политическата реализация на Николай Цонев. Досега бившият военен министър е осъдил държавата за близо 180 000 лв. за четирите дела, по които съдът го оправда. Роман Василев беше наказан от ВСС с порицание и напусна съдебната система през 2014 г. - дни преди фалита на КТБ. Бившият прокурор успя да спаси парите си в банката и взе десетина брутни заплати обезщетение за вярна служба.", "date": "2018.11.29", "title": "Арестът на Николай Цонев ще струва   108 хил. лв. на данъкоплатците"}
{"url": "https://duma.bg/prokuraturata-razporedi-proverka-za-zhilishteto-v-koeto-zhivee-goranov-n180338", "text": "По искане на Сотир Цацаров Върховна касационна прокуратура (ВКС) разпореди на антикорупционната комисия да извърши проверка за жилището, в което живее финансовият министър Владислав Горанов. Между 26 и 27 ноември са снети писмени обяснения от Горанов и от две лица - собственици на жилището, съобщиха вчера от прокуратурата. Срокът на проверката е 20 дни.  Припомняме, че миналата седмица главният прокурор обеща в \"Шоуто на Слави\" да провери апартамента от 180 кв. м в луксозен жилищен комплекс, предоставен безвъзмездно на министъра от български бизнесмен, който според медийни публикации е Кирил Домусчиев. Самият Горанов твърди, че апартаментът му е даден за ползване през 2012 г. от \"близък роднина\". \"Декларирах ползването на този имот с ясно съзнание, че не представлява конфликт на интереси. Твърдо заявявам, че този конкретен имот няма общо с Домусчиеви, с техния бизнес или собствености. Става въпрос за близък мой роднина - кръстник на двете ми деца и на мен\", обясни преди дни Горанов. \"Кръстникът\" на Горанов е масонът бизнесмен Иван Сариев, а апартаментът е регистриран на съпругата му Снежана Сариева, според \"Капитал\". Сайтът \"Биволъ\" пък разкрива, че финансовият министър ползва и луксозна вила на Сариеви в столичния квартал \"Ярема\". Междувременно се разбра, че синът на Сариев е работил в Министерството на финансите. Горанов призна за това назначение пред журналисти в парламента вчера, но отрече да има нещо общо и увери, че няма конфликт на интереси.  Припомнямее, че БСП поиска антикорупционната комисия да провери жилището на Горанов, както и апартаментите на депутатите от ГЕРБ Десислава Атанасова, Делян Добрев, Красимир Велчев и на бившия парламентарист Антон Тодоров. Социалистите се позовават на медийни публикации, че и те живеят в имоти на \"кръстника\", но за разлика от Горанов, не са ги декларирали.", "date": "2018.11.29", "title": " Прокуратурата разпореди проверка   за жилището, в което живее Горанов"}
{"url": "https://duma.bg/prebroyavame-se-otnovo-prez-yanuari-2021-g-n180336", "text": "Следващото преброяване на българското население ще се проведе през януари 2021 г. Това предвижда законопроект за преброяване на населението и жилищния фонд в България, одобрен вчера от Министерския съвет. Преброяването се провежда на всеки 10 години. То е най-мащабното и изчерпателно статистическо изследване в страната и е основен източник на информация за броя и характеристиките на населението и жилищния фонд, обясниха от правителствената пресслужба. За референтна дата, към която ще се отнасят събраните от преброяването данни, е определен 22 януари 2021 г. Самото изследване ще се проведе от 22 януари до 15 февруари. За втори път у нас преброяването ще е на два етапа, като при първия (22-31 януари) ще може да се попълва електронна преброителна карта, а при втория (1-15 февруари) ще се извършват посещения на домакинствата, сградите и жилищата от преброители. Събраните данни ще се използват от централната и местната власт, бизнеса, научната общност, неправителствения сектор и от Евростат. Националната статистика ще разполага с информация за броя и структурата на населението по пол, възраст, образование, икономическа активност, професия, икономическа дейност и други демографски, социално-икономически и етнокултурни признаци. Преброяването ще осигури и информация за броя и основните характеристики на сградния и жилищния фонд в страната, както и за жилищните условия.  През 2021 г. се планира преброяване на населението и жилищния фонд и във всички държави членки на Европейския съюз. Досега в България са проведени 17 преброявания на населението а последното през 2011 г. отчете 7,3 млн. българи.", "date": "2018.11.29", "title": " Преброяваме се отново през януари 2021 г."}
{"url": "https://duma.bg/edinstvenoto-uchilishte-za-planinski-vodachi-se-bori-za-otselyavane-n180333", "text": "Единственото училище за планински водачи в троянското село Черни Осъм се бори за оцеляване. Директорът му Румяна Велешка обясни, че в момента в училището учат 79 деца от I до XII клас. В професионалната паралелка има 40 ученици. Един от проблемите за бъдещето на школото е демографският срив, а другият, че то се намира в малко населено място. Велешка подчерта, че има бъдеще пред професията планински водач с оглед развитието на страната ни като туристическа дестинация. \"Планината крие рискове\", подчерта Велешка и предупреди, че там никога не трябва да бъдеш сам.", "date": "2018.11.29", "title": "Единственото училище за планински водачи се бори за оцеляване"}
