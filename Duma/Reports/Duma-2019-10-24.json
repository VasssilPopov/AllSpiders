{"url": "https://duma.bg/firmi-ne-osiguryavat-predpazni-sredstva-n202077", "text": "Не се осигуряват лични предпазни средства, съобразени с рисковете, не се изискват от производителите информационни листове за безопасност на химичните агенти на български език и не се вземат предвид данните от листовете, не се извършват задължителните периодични медицински прегледи на работещите с опасни вещества. Това са част от нарушенията, които инспекторите по труда установили по време на проведените 1873 проверки в 1754 предприятия, работещи с опасни вещества. Засиленият контрол е в рамките на двугодишната кампания на Европейската агенция за безопасност и здраве при работа (EU-OSHA) \"Здравословните работни места управляват опасните вещества\". Проверяващите са установили, че във фирмите не се изготвя актуален списък на работещите, за които при оценката на риска е установено, че са застрашени от излагане на канцерогени, мутагени и др. Проверените обекти работят в областта на растениевъдството, производството на мебели, хуманното здравеопазване, строително-монтажни работи, ветеринарно-медицинска дейност, производство на обувки, хлебни и тестени изделия, автобояджийски услуги и др.  Проверяващите са спрели 5 машини, пряко застрашаващи живота и здравето на работещите, и са издали 2 предписания за въвеждане на специален режим за безопасна работа, където не е било възможно прилагането на мярката спиране. Общо установените нарушения са 8019, а инспекторите са издали 10 032 задължителни за изпълнение предписания. В 74 случая е потърсена административно-наказателна отговорност, като 33 от актовете са във връзка с осигуряване на здраве и безопасност при работа, поясняват от ГИТ.", "date": "2019.10.24", "title": "Фирми не осигуряват предпазни средства"}
{"url": "https://duma.bg/v-ruse-osadiha-kompromatnata-voyna-n202078", "text": "Предизборният щаб на коалиция \"Обичаме Русе\", която издига за кмет депутатa от БСП Пенчо Милков, излезе с позиция, в която осъжда компроматната война срещу представителите си. Атаките започнали още в началото - чрез публикуване на обидни коментари по адрес на Милков и други кандидати. \"Постепенно експертите в черния пиар се фокусираха само върху Милков, защото за все повече русенци той е надеждата за промяна и развитие на града. Безсилни срещу аргументите му, пуснаха оскърбителна брошура. Поради липса на компромат, се заровиха в семейството му. Лепят плакатите си върху неговите и им слагат други номера, за да заблудят русенци\", възмущават се от щаба. \"За всеки е ясно, че който води мръсна кампания, не може да управлява чисто. Промяната, за която се борим, изисква достойнство, принципи и уважение към хората. Очевидно някои опоненти са останали във времената на Гочоолу и Дочоолу\", пише в позицията. \"Обичаме Русе\" призовава гражданите да санкционират с вота си политическите шарлатани и да не се доверяват на кандидати, които в отчаянието си прибягват до компроматни войни.", "date": "2019.10.24", "title": "В Русе осъдиха компроматната война"}
{"url": "https://duma.bg/sportat-po-televiziyata-dnes-ludogorets-igrae-v-liga-evropa-n202099", "text": "19.55 Лудогорец - Еспаньол 19.50 Партизан - Ман Юнайтед 21.55 Хетафе - Базел 19.55 Рома - Борусия М 22.00 Селтик - Лацио 19.45 Порто - Рейнджърс 22.00 Арсенал - Виктория Г 3.00 Атланта Юнайтед - Филаделфия Юниън 5.30 Лос Анджелис ФК - Лос Анджелис Галакси 15.00 Локо Сф - Литекс 18.30 ЦСКА - Левски 19.30 ЦСКА Москва - Йокерит 15.00 Турнир във Виена (мъже) 16.00 Турнир в Базел (мъже)", "date": "2019.10.24", "title": "Спортът по телевизията днес, Лудогорец играе в Лига Европа"}
{"url": "https://duma.bg/izlagaha-balgarski-stroiteli-v-germaniya-n202080", "text": "Български строителни работници, командировани от януари до август 2019 г. от наша строителна компания за работа на обект в Германия, са получили многократно по-ниско възнаграждение. Това става ясно от информация на Федерацията на независимите строителни синдикати - КНСБ и КНСБ, които са се обърнали към Европейската федерация на работниците в строителството и дървообработването. Казусът е представен за разглеждане от Европейския орган по труда (ЕОТ). Българската компания е подизпълнител на германска фирма, но собственик и управител и на двете е едно и също лице. В момента строителството на жилищните сгради е готово и командированите от България извършват довършителни работи. Някои от българите изпратили работното си време в ЕОТ, от което станало ясно, че от понеделник до петък са работили по 9 часа, а в събота - 6,5 часа. По изчисление на ЕОТ от 1 юни до края на август строителите имали 642,5 работни часа. Въз основа на минималната почасова заплата за квалифицирана работа (работниците не са помощници на обекта) трябва да получат бруто около 9766 евро за трите месеца. На 13 септември са им платени по 2700 лв. (около 1350 евро).  Българската фирма е \"М-Стронг\" ООД, а германската е \"Младенов GmbH\" - и двете са на Недко Младенов, поясниха от КНСБ.  \"Към момента нямаме информация дали българската компания плаща дължимите данъци и социални вноски в България и на каква основа. Това трябва да бъде разследвано от властите в България. Имаме предположение, че може да има случай на фалшиви данни. Някои факти подкрепят тази теза: собственикът и управителят на главния изпълнител и подизпълнителят са едно и също лице, работници са наети и няколко дни по-късно са изпратени на строителната площадка в Германия. Доколкото знаем, те не работят за българската компания, когато не са командировани в Германия, а тя няма значителна дейност в България\", коментират от КНСБ. Главната инспекция по труда е информирана за случая и работи по разследването му, заявиха за ДУМА от ГИТ.", "date": "2019.10.24", "title": " Излъгаха български строители в Германия"}
{"url": "https://duma.bg/balgariya-e-na-danoto-v-es-po-kachestvo-na-zhivot-n202083", "text": "България продължава да е лидер в Европейския съюз в редица негативни класации за качество на живот, показва анализ на европейската статистическа агенция Евростат за 2018 г. От него се вижда, че в общо 6 изследвани сектора страната заема две първи и две втори места, обобщава \"Дневник\". Страната ни е на първо място по хора, които не могат да поддържат домовете си топли през зимата - това е проблем за всеки трети българин. На второ място е Литва с 27,9%, които не могат да отопляват жилищата си. Гърция е трета. Малко над 31% от българите не могат да си позволят месо или риба в менюто си на всеки втори ден. По този показател, който почти не се променя спрямо 2017 г., страната отново е на първо място, като далеч на втора позиция е Румъния с 16,3 на сто. Литва е на трето място с 14,5%. Почти 32% от анкетираните българи твърдят, че имат просрочени ипотека, наем, комунални сметки или друг тип финансови задължения. Единствено Гърция е пред България по този показател. Въпреки че сме една от страните в ЕС с най-много автомобили на глава от населението, по данни на Евростат през 2018 г. 18,5% от българите не са можели да си позволят кола. Румъния е лидер с 27 на сто, следвана от Унгария със 17,5%.", "date": "2019.10.24", "title": "България е на дъното в ЕС по качество на живот"}
{"url": "https://duma.bg/mvr-se-zaopravdava-s-neseriozni-signali-n202084", "text": "Признание, че МВР прави проверки за предизборни нарушения и по несериозни сигнали направи в тв интервю вътрешният Министър Младен Маринов. В тази кампания се натъкнахме на много случаи, които стоят несериозно, каза той. С наближаването на 27 октомври жалбите до МВР за подобни нарушения са се увеличили, само в понеделник били проверени 5-6 сигнала. Голяма част от сигналите явно са злонамерени, но няма как да не бъдат проверени, допълни той. \"Схемите са най-различни. Всички действия по преценка на остротата на сигнала се провеждат и под надзора на прокуратурата. Постъпват и анонимни сигнали, и от явни заявители по отношение на всички политически сили. Всеки сигнал е проверен\", заяви Маринов в опит да опровергае твърденията на БСП, че властта покрива жалбите на левицата и акцентира само върху тези срещу опозицията. \"Не разбирайте купуването на гласове като съответна транзакция. Има най-различни начини за купуване на вот, някои от които трудно могат да бъдат определени дали са купуване на вот или предизборна кампания\", заяви министърът. По думите му сигнали за насилие нямало. \"Има за палежи, свързани с конкуренция, в малките населени места, но това са хора, които се конкурират и в живота, не само в кампанията\", продължи Маринов. Министърът обясни, че проверките в Горна Оряховица са завършили с извинение от МВР до народния представител от \"БСП за България\" Явор Божанков. Петимата задържани кандидати от Несебър бяха конвоирани в София по обвинение за престъпления срещу изборните права. Главният прокурор Сотир Цацаров заяви, че арестите нямало да окажат влияние на изборния процес, а вотът щял да се проведе спрямо разпоредбите на ИК. Не се прави нищо необичайно, настоя той. Междувременно четирима от кандидатите за кмет в община Червен бряг подадоха общ сигнал до премиера, МВР, ДАНС, прокуратурата и БТА за безпрецедентно купуване на гласове. По думите им лицата, занимаващи се с това, са публично известни, но мерки не се взимат. Кандидатите на \"БСП за България\" - ген. майор о.з. Петър Петров, на ВМРО - Пламен Спасов, на \"Атака\" - Драгомир Якимов, и Мирослав Макавеев от местна коалиция \"Движение за радикална промяна Българската пролет\" призовават органите на реда да пресекат това и да потърсят отговорност от нарушителите. Те настояват за масирано полицейско присъствие в общината в деня на вота.", "date": "2019.10.24", "title": "МВР се заоправдава с \"несериозни сигнали\""}
{"url": "https://duma.bg/market-links-prognozira-balotazh-vav-veliko-tarnovo-n202081", "text": "Очаква се да има балотаж между кандидатите за кмет на Велико Търново Весела Лечева от \"БСП за България\" и Даниел Панов от ГЕРБ. Това показват резултатите от експресно проучване на \"Маркет Линкс\", проведено сред 404 души по метода на прякото лично интервю. Лечева събира подкрепата на 16 на сто от анкетираните, а за Панов биха гласували 34 на сто от избирателите. Трети е кандидатът на ВМРО-БНД Милен Михов с 3%. 55 на сто от великотърновци декларират, че ще гласуват в неделя, а 24% не са решили още дали ще застанат пред урните. Ако изборите бяха днес, ГЕРБ ще има 27% от общинските съветници, а БСП - 14 на сто, коментира социологът Добромир Живков. В навечерието на местния вот 42% от избирателите декларират, че със сигурност ще гласуват, а 24% заявяват, че по-скоро ще упражнят правото си на глас. Това показват резултатите от проучване на агенция \"Тренд\", проведено сред 1000 човека по поръчка на в. \"24 часа\". 55% от тези, които със сигурност ще гласуват или по-скоро ще гласуват, твърдо са решили коя политическа сила ще подкрепят, докато 26% все още не са решили. Оптимизмът продължава да преобладава в 50 на сто от българите, докато 39% продължават да са песимисти за бъдещето на страната.", "date": "2019.10.24", "title": "\"Маркет Линкс\" прогнозира балотаж във Велико Търново "}
{"url": "https://duma.bg/borisov-vavlyakal-nso-v-izbornata-kampaniya-n202087", "text": "Националната служба за охрана (НСО) е крайно вбесена от видеоклиповете, които министър-председателят Бойко Борисов публикува във фейсбук от служебния автомобил на ведомството. От службата апелират към премиера да не ги въвлича в предизборна кампания, съобщи сайтът \"Офнюз\". В един от епизодите на предизборното шоу на министър-председателя, нашумяло като \"Севдалина ТВ\" по името на ръководителя на пресцентъра на МС, излъчено на 22 октомври, се вижда как колите на НСО избутват в аварийната лента други автомобили, за да премине кортежът на премиера. Освен това колата се движи върху две платна едновременно и пречи на другите водачи. На видеото се вижда, че Борисов е без предпазен колан, което също е нарушение.  \"НСО не одобрява, но не може да забрани, нито да контролира, заснемането на кадри в свои автомобили, когато това се извършва със съгласието на охраняемите лица. Апелираме да не бъдем въвличани в изборното съревнование на основата на каквото и да било противопоставяне\", заявили от НСО пред \"Офнюз\".  От службата подчертали, че видеозаснемането не компрометира сигурността и неприкосновеността на охраняемите лица, но въпреки това специално заради точно това видео ще последват наказания. На екипа, който е осигурил транспорта на охраняемото лице, показан във видеоматериал, публикуван във фейсбук профила на министър-председателя на 22 октомври т.г., ще бъде направена забележка за поведението им на пътя, с което е провокирана чувствителността на гражданите, коментирали още от НСО.", "date": "2019.10.24", "title": "Борисов въвлякъл НСО в изборната кампания"}
{"url": "https://duma.bg/borisov-pak-se-zagrizhi-za-razprostranenieto-na-pechata-n202082", "text": "Държавното дружество \"Български пощи\" ще разпространява печатните издания в страната \"в подкрепа на свободата на словото\", реши вчера правителството по разпореждане на премиера Бойко Борисов. \"Български пощи\" обаче и сега могат законно да вършат тази дейност, и дори това е записано на сайта на дружеството, но вече не разполагат с нужната логистика и финансови средства, за да го правят. Пощите осигуряват само абонамента на печатните издания. Допълнението обаче е във възможността те да могат и да продават книги и вестници. \"Кабинетът прие решение \"Български пощи\" ЕАД да извършва дейността по разпространение и продажба на печатни издания на територията на страната. Възлага се на министъра на транспорта, информационните технологии и съобщенията да предприеме необходимите действия, включително ако е необходимо да инициира законодателни изменения. \"Български пощи\" е еднолично търговско дружество със 100% държавно участие в капитала и разполага с необходимата инфраструктурна мрежа и човешки ресурси. По този начин ще се осигури ефективното разпространение на печатни издания в цялата страна. Това дава възможност за диверсификацията на разпространението, без да се ограничава конкуренцията\", мотивират се управляващите.  Идеята бе анонсирана от Борисов и идва след изказване на генералния секретар на международната организация \"Репортери без граници\" Кристоф Делоар, който на среща с президента Румен Радев отбеляза лошата медийна среда у нас. Само преди дни Делоар каза, че от 3 години не могат да се срещнат с Борисов - на запитванията им или няма отговор, или получават отказ от МС. Борисов се оправда, че последния път не се срещнал с \"Репортери без граници\" заради Европейския съвет. \"Единственото нещо, което държавата може да направи в подкрепа на свободата на словото, е да не оставяме частници да правят разпространението. \"Български пощи\" са 100% държавни, имат достъп до всички обществени места, така че гарантираме, че всяко издание ще иде там, където трябва\", каза премиерът и обяви предложението си като допълнителна точка в дневния ред на МС. Припомняме, че в последната класация на \"Репортери без граници\" по свобода на словото България изпадна до 111-о място. Като основен проблем в доклада на организацията се посочваше, че 80% от този пазар е монополизиран от медийната група на депутата от ДПС Делян Пеевски. Идеята на Борисов пощите да поемат разпространението не е нова. Премиерът я предложи през май 2018 г., след като ГЕРБ обявиха за \"манипулативна\" класацията на \"Репортери без граници\". Последици тогава нямаше. ", "date": "2019.10.24", "title": "Борисов пак \"се загрижи\" за разпространението на печата"}
{"url": "https://duma.bg/darzhavata-plati-250-mln-lv-avansovo-za-turski-potok-n202076", "text": "Държавната компания \"Булгартрансгаз\", която финансира \"Турски поток\" през наша територия, е платила авансово близо 250 млн. лева за строителството на газопровода, обяви енергийният министър Теменужка Петкова пред БНТ вчера. Това плащане е залегнало в договора с изпълнителя но проекта, саудитския консорциум \"Аркад\". По думите на Петкова има две възможности за финансиране на газопровода - строителят да осигури заем или \"Булгартрансгаз\" да потърси финансиране след построяването на първите 308 км. Петкова каза, че газопроводът ще бъде завършен през първата половина на 2020 г. заради забавяне на обществената поръчка за строителството му. \"Балкански поток\" е алтернативният маршрут за доставка на руски газ през Турция вместо през Украйна. Цената на проекта е над 2 млрд. лева, а капацитетът му - над 15 млрд. куб. метра. В същото време стана  ясно, че БЕХ е превел 41 463 590 лв. към проектната компания \"Ай Си Джи Би\", която реализира проекта за изграждане на газовата връзка между България и Гърция и където БЕХ държи половината акции.  Преди дни от \"Булгартрансгаз\" съобщиха, че процедурата за предоставяне на банково финансиране на проекта върви успешно. Девет банки са изразили готовност да отпуснат общо 200 млн. евро. Парите ще бъдат използвани за покриване на инвестиционни разходи на дружеството, както и за авансови плащания към компаниите, ангажирани с реализацията на проекта - консорциума \"Аркад\", както и ДЗЗД \"Ферощал Балкангаз\", която строи двете компресорни станции \"Расово\" и \"Нова Провадия\". Намерението на държавния газов оператор да търси кредити за изграждането на \"Турски поток\" у нас ще стане по интересна схема, при която компанията вероятно ще се опита да спечели. Той ще предостави като обезпечение по заемите си бъдещи доларови депозити в банките кредиторки в размер на 102%\" от отпуснатите средства. Дружеството обаче поставя условие банките да дадат по-висока лихва по обещавания доларов депозит, отколкото ще е плащаната от него лихва по заема в евро. Освен това БТГ настоява да разполага с определен период от време в месеца, в което да може да тегли от обезпечителния депозит и срок за възстановяването на тези средства, без да се нарушава размерът на лихвата. Държавната фирма ще поеме ангажимент да върне парите в срок от шест месеца, но си запазва правото да го удължи до една година, като ще уведоми банките за подобно решение 15 дни преди настъпването на падежа. В началото на месеца изпълнителният директор на \"Булгартрансгаз\" Владимир Малинов обясни, че това ще е първи заем за предприятието. Задълженията ни към момента са нула\", каза преди дни  Малинов и не даде повече обяснения как точно и за какво ще се харчи парите, освен че ще са по двата договора за \"Турски поток\". Тогава той посочи, че се чакат документите от \"Аркад\" за извършване на авансовото плащане. Вероятно същата ще е процедурата и по договора с \"Ферощал Балкангаз\". Анализатори обаче допускат, че средствата може да са необходими за необявени договорени плащания към доставчици.", "date": "2019.10.24", "title": "Държавата плати 250 млн. лв. авансово за \"Турски поток\" "}
{"url": "https://duma.bg/spasitel-na-mediite-n202086", "text": "Три дни преди изборите Борисов се сети, че в България има монопол върху  . Осъществяван от съуправляващия в сянка депутат от ДПС и бизнесмен Делян Пеевски. Пазарен монопол, който процъфтява над 10 години при авторитарното управление на Вожда от Банкя. Който самият Борисов позволи, за да го хвали медийната империя на Пеевски. И който придворната им КЗК благослови.  Седмица преди изборите омразните на Борисов \"Репортери без граница\" имаха наглостта да го търсят за среща, за да му набиват канчето за лошата медийна среда. И Борисов ги отряза за незнайно кой път. \"Репортерите\" обаче му го върнаха тъпкано, като се срещнаха с президента. За разлика от Него, Радев ги прие радушно като истински държавник в цивилизована и демократична държава. Така огромният проблем на деформираната ни демокрация - липсата на медийна свобода, който Борисов продължава да отрича, продължи да се мултиплицира и заплаши да срине имиджа на ГЕРБ точно преди вота. А това е твърде неуместно за Него на фона на катастрофалното 111-о място в света на България по медийна свобода и неотминалия още скандал със заглъхналото БНР.  В името на рейтинга и верен на правилото да превръща управленските гафове в лични позитиви, Борисов се изкара спасител...  И на медиите.  Подобна екзотична мисъл за премиера направо граничи с абсурда. Ако досега вечната роля на спасител му се получаваше къде повече, къде по-малко, то с последната Борисов направо се закопа. Защото заповедта му да се направят законови промени, които да позволят на държавните пощи да продават и вестници при положение, че и сега го правят законно, говори или за крещяща неграмотност, или за поредния намек, че сме народ от \"главанаци\". Ясно е, че пиар акцията на Борисов е електорално насочена, но освен търсения популистки ефект преди вота, нищо особено от нея няма да произтече. Иначе на пръв прочит патетичната му реч в Министерския съвет целеше да внуши, че в името на свободния печат Вождът е готов да одържавява, дори и с цената да ощети лошия частен монополист. Остава да видим как правителството ще задължи държавно дружество да разпространява частни вестници. Друг е въпросът, че единственото по-лошо от държавния монопол е частният такъв.  Идеята на Борисов държавните пощи да се върнат на разпространителския пазар е свързана с пари. При това немалко. Кой ще ги даде? Държавата? А частникът, който трябва да бъде \"избутан\", ще гледа ли? А ако пощите станат монополист? А ако частният монополист превземе пощите? А ако работодателят на държавните пощи не хареса някой твърде опозиционен коментар във вестник, ще го разпространява ли? Куп въпроси...  Разбира се, името на Пеевски не бе споменато от Него. То и не е нужно, защото тоталната му доминация в този пазарен сектор е обществена тайна. Посланието обаче за евентуална корекция на този пазарен дял със сигурност ще предизвика ответна реакция. Все пак \"октоподът\", отгледан под грижите на Ахмед Доган, прекалено се разрасна като бизнес и влияние в държавата.", "date": "2019.10.24", "title": "Спасител на медиите"}
{"url": "https://duma.bg/spetszveno-v-ek-shte-nishti-brekzit-n202068", "text": "Европейската комисия сформира специална Целева група по отношенията с Обединеното кралство, която ще координира дейностите по Брекзит, съобщи Брюксел. \"Целевата група ще отговаря за завършването на преговорите по чл. 50 от споразумението за ЕС, за работата на Европейската комисия по вариант \"без споразумение\", както и за преговорите по бъдещите отношения с Великобритания\", се казва в съобщение на сайта на ЕК. Групата ще действа под прякото ръководство на председателя на ЕК. Междувременно председателят на Европейския съвет Доналд Туск предупреди, че ЕС трябва да се подготви за ново отлагане на Брекзит до 31 януари 2020 г. Той заяви това, след като британският парламент реши, че не може да ратифицира сделката за напускането на Обединеното кралство, договорена от премиера Борис Джонсън и ЕС, в оставащите 10 дни. При гласуване в Камарата на общините във вторник вечерта графикът на премиера Джонсън за ратификация беше отхвърлен с 322 на 308 гласа, което означава, че сделката няма да бъде одобрена навреме, за да влезе в сила. По-рано депутатите гласуваха и Лондон да не напуска без сделка. Ситуацията принуди премиера да заяви, че ако процесът се забави, той ще изостави договореното с Брюксел и ще се опита да прокара идеята за предсрочни избори.", "date": "2019.10.24", "title": "Спецзвено в ЕК ще нищи Брекзит"}
{"url": "https://duma.bg/korneliya-ninova-da-osvobodim-horata-ot-straha-n202085", "text": "\"Властта насади страх у българите. Страх, че ако изразят различно мнение, ще бъдат преследвани на работното си място, ако работят в администрацията. Ако имат бизнес, той ще бъде проверяван. Това е голямото предизвикателство пред нас и то няма партиен цвят - да освободим хората от този страх и те без натиск да изберат водачите си\". С тези думи се обърна към плевенчани Корнелия Нинова, която бе в града, за да подкрепи кандидата за кмет от левицата Илиян Йончев. \"Навсякъде ме посрещат с притеснения за купуване на гласове и фалшификации. 50 лева за гласа ви днес ви гарантират четири години от същото. Човешкото достойнство не се продава и не се купува\", подчерта Нинова. Тя се обърна към плевенчани като победители и припомни, че след евроизборите Борисов се закани да чисти \"до корен\" в ГЕРБ-Плевен заради загубата от социалистите. Пожелавам ви да се представите още по-добре на 27 ноември, каза тя. \"Доверието в БСП расте. Време е на местните избори да докажем отново тази тенденция, да удвоим кметовете и увеличим общинските съветници. Да постигнем такова участие в местната власт, че да имаме реална възможност да ви помогнем\", заяви Нинова.", "date": "2019.10.24", "title": "Корнелия Нинова:  Да освободим хората от страха"}
{"url": "https://duma.bg/praznik-sreshtu-sanktsiite-n202069", "text": "В Зимбабве обявиха нов официален празник - ден на протест срещу санкциите на САЩ. Новият празник ще се отбелязва на 25 октомври и ще преминава под знака на протестите. Управляващите са на мнение, че честването ще допринесе за икономическата еманципация и благополучието на Зимбабве.", "date": "2019.10.24", "title": "Празник срещу санкциите"}
{"url": "https://duma.bg/gratski-kater-se-blasna-v-lodka-s-bezhantsi-n202070", "text": "Патрулен катер на гръцката брегова охрана миналата нощ се е врязал в лодка с мигранти във водите на Егейско море. Произшествието е станало източно от гръцкия остров Кос. Инцидентът се е случил, когато катер на бреговата охрана е извършвал планово патрулиране в района. Служителите не са забелязали лодката с мигранти, защото е била без навигационни светлини. На лодката са били 34 мигранти. След сблъсъка всички са паднали във водата. Трима от тях - тригодишно дете и двама мъже, са в неизвестност. Останалите 31 са спасени от екипажа на кораб на Фронтекс, патрулиращ в района. Шестима мигранти са ранени.", "date": "2019.10.24", "title": "Гръцки катер се блъсна  в лодка с бежанци"}
{"url": "https://duma.bg/otkriha-39-tela-v-kamion-ot-balgariya-n202071", "text": "Британската полиция заяви, че близо до Лондон са били открити 39 тела в контейнера на камион, за който се смята, че е дошъл от България. Полицията в Есекс заяви, че хората са обявени за мъртви на мястото на събитието - индустриален парк \"Уотърглейд\" в град Грейс, който е на около 36 километра източно от Лондон. Ранните индикации предполагат, че жертвите са 38 възрастни и един тийнейджър. Камионът е бил с хладилно ремарке, което може да означава, че хората са измръзнали до смърт. 25-годишен мъж от Северна Ирландия е арестуван по подозрение за убийство. \"Това е трагичен инцидент, при който голям брой хора са загубили живота си\", гласи изявление на главния началник на полицията в Есекс Андрю Маринер. \"Нашите разследвания продължават, за да установим какво се е случило.\" Сигналът е подаден от Бърза помощ малко преди 1:40 ч. в сряда след откриването на контейнер за камиони с хора вътре в Индустриалния парк Уотърглейд. \"В момента сме в процес на идентифициране на жертвите. Обаче предвиждам, че това може да бъде дълъг процес\", каза Маринер. \"Вярваме, че камионът е от България\", каза Маринер. Той каза, че се смята, че камионът е влязъл във Великобритания в събота в Холихед на северозападния край на Уелс - едно от основните пристанища за фериботи от Ирландия. Разстоянието между Холихед и Грейс е повече от 5 часа с автомобил, над 500 километра. Шеймъс Лийни, представител на Асоциацията за товарен транспорт, заяви, че ако наистина камионът идва от България, това е нетрадиционен маршрут, който добавя още един ден към пътуването. През миналата година британските власти са били предупредени, че трафикантите гледат на ирландската граница като слаба точка на британската граница и мигрантите са транспортирани до Ирландия, преди да бъдат прехвърлени във Великобритания. Не е ясно дали този случай е такъв. \"Официална информация по линия на Министерството на вътрешните работи или други канали не е постъпвала до момента”, заяви министърът на вътрешните работи Младен Маринов.", "date": "2019.10.24", "title": "Откриха 39 тела в камион от България"}
{"url": "https://duma.bg/putin-i-erdogan-se-razbraha-za-kyurdite-v-siriya-n202072", "text": "Русия и САЩ постигнаха историческо споразумение за регулиране на ситуацията в Североизточна Сирия, обявиха президентите Владимир Путин и Реджеп Ердоган в Сочи след 6-часовите им преговори във вторник вечерта. Такава оценка дават и турските медии. Двете страни приеха Меморандум за разбирателство, което предвижда съвместно патрулиране. Анкара спира операцията \"Източник на мира\", но ще продължи контрола в нейната зона. Съгласно меморандума от 12:00 часа в сряда започва да действа план за изтегляне на кюрдските формирования на разстояние 30 км от границата  с Турция. За изпълнението на плана са отредени 150 часа. \"След отредените 150 часа ще започне турско-руско патрулиране на изток и запад от зоната в Сирия, в която действаше \"Източник на мира\", заяви след преговорите Реджеп Ердоган. По думите му съвместното патрулиране на изток и запад ще се осъществява на дълбочината 10 км от границата с Турция. Отделно ще има руско-сирийско патрулиране в останалата част от 30-километровата зона от турската граница - руската военна полиция и сирийските граничари ще патрулират извън зоната на \"Източник на мира\". Ердоган разкри също, че бойците от кюрдските формирования ще напуснат сирийските градове Тел Рифаат и Манбидж.  \"Ние неведнъж отбелязвахме, че се отнасяме с разбиране към стремежа на Турция да предприеме стъпки, за да гарантира надеждно своята национална сигурност\", заяви на свой ред Владимир Путин на съвместното изявление с Ердоган след преговорите. Той добави, че Русия и Турция са единодушни за необходимостта да се съхрани териториалната цялост на Сирия. Отделно Путин е информирал сирийския президент Башар Асад да преговорите с Ердоган и подчертал, че главната им цел е да се запази териториалната цялост на Сирия. Асад е изразил подкрепа за приетите решения, информира президентският говорител Дмитрий Песков.  Турският външен министър Мевлют Чавушоглу заяви, че краят на операцията \"Източник на мира\" \"не означава, че ние се изтегляме оттам, ние ще запазим присъствие. \"И това е отбелязано в договореностите с Русия и САЩ\", добави той.  Според в. \"Тюркие\" \"В Сирия започна нов период, след като САЩ напуснаха редица сирийски територии и там влязоха Русия и режимът на сирийския президент Башар Асад. Точно казано, това стана, след като САЩ оставиха тези територии на Русия\".  \"Съдейки по всичко, има добри новини за Турция, Сирия и Близкия изток\", написа Доналд Тръмп в туитър.  НАТО смята за преждевременно да дава оценки за договореностите между Путин и Ердоган, каза генсекът Йенс Столтенберг. ", "date": "2019.10.24", "title": "Путин и Ердоган се разбраха   за кюрдите в Сирия"}
{"url": "https://duma.bg/protest-zaradi-zamarsyavaneto-na-struma-i-yazovir-pchelina-n202079", "text": "Жители на Перник излязоха на протест срещу замърсяването на река Струма и язовир \"Пчелина\". Преди месец от водоема изплуваха тонове мъртва риба, според протестиращите причината са изсипани в реката вредни вещества от близките предприятия. Протестиращите донесоха и ковчег, за да погребат ритуално Струма. Хората определят реката като отпаден канал и припомнят, че от май тя тече мътна, черна, червена, кафява или сива. Те обвиняват държавата, че не е взела мерки и никой не си е направил труда дори да види колко умряла риба има. Местните припомниха, че според директора на \"Басейнова дирекция\"-Благоевград, инж. Радослав Георгиев причините са природни явления като цъфтеж на водорасли, слаб приток на вода, презарибяване.  Анелия Дренска от РИОСВ в Перник отрича твърденията на недоволните. Проверени били 12 предприятия от началото на годината, част от тях са санкционирани, а на всички сигнали е реагирано своевременно. Не може да говорим за тотално замърсяване, настоя експертката.", "date": "2019.10.24", "title": " Протест заради замърсяването  на Струма и язовир \"Пчелина\""}
{"url": "https://duma.bg/zapochna-stroitelstvoto-na-tunel-zheleznitsa-n202073", "text": "След неколкократно отлагане на обществената поръчка за избор на строител и забавяне най-накрая започва строителството на тунела \"Железница\" от магистрала \"Струма\" и на пътните участъци непосредствено преди и след него, съобщиха от Агенция \"Пътна инфраструктура\". Изпълнението е обособено в три части - на тунела, на пътя преди и на пътя след него, за да може на обекта да се работи едновременно и да бъде приключен в срока на оперативната програма \"Транспорт и транспортна инфраструктура\" 2014-2020 г. Изпълнител на обекта е консорциумът \"АМ Струма Тунел 2018\", в който участват \"Джи Пи Груп\" АД, \"Глобал Кънстръкшън\" ООД и \"Виа План\" ЕООД. Стойността на договора е над 185,3 млн. лева без ДДС, или почти 222,4 млн. лева с ДДС. \"Джи Пи Груп\" спечели поръчката въпреки нареждането на премиера Бойко Борисов компанията да бъде извадена от всички търгове с европейско и национално финансиране, след като европейската служба ОЛАФ започна разследване за корупция и схеми, осигуряващи европейски пари за фирмата. \"Джи Пи Груп\" първоначално заяви, че ще се откаже от тази поръчка, но така и не подаде официално заявление в пътната агенция и по-късно подписа договора. Решението на агенцията за избор на изпълнител беше обжалвано от отстранената от търга гръцка компания \"Актор\". Комисията за защита на конкуренцията отхвърли жалбата и потвърди решението за избор на изпълнител, както и Върховният административен съд.", "date": "2019.10.24", "title": "Започна строителството на тунел \"Железница\" "}
{"url": "https://duma.bg/severna-makedoniya-v-top-tri-za-nay-dobar-turizam-n202066", "text": "Туристическият портал Lonely Planet състави рейтинг на страните, които ще бъдат посещавани най-често през 2020 година. На първо място се оказало кралство Бутан. \"Това е малка част от хималайския рай и дава възможност за шофиране по планинските пътеки, незамърсени с боклук, в компанията на хора, които са будисти и се намират в хармония с околната среда\", казват от изследването. Второто място в класацията държи Англия, където можете да се насладите на отличната гледка към морски бряг. Третата в списъка е Северна Македония, която е добре известна със собствената си кухня, древните традиции и природата, твърдят експертите по туризъм.", "date": "2019.10.24", "title": "Северна Македония в топ  три за най-добър туризъм"}
{"url": "https://duma.bg/sredno-po-419-lv-shte-poharchat-kupuvachite-na-cherniya-petak-n202074", "text": "Българите, които ще пазаруват по време на предстоящия Черен петък, са склонни да похарчат средно по 419 лв. по време на намаленията, показва проучване на платформата \"Блек фрайдей глобал\". На 29 ноември се очакват значителни отстъпки в търговските центрове и в интернет, като в България те често започват още в четвъртък и продължават до края на календарната седмица или на месеца. Според резултатите от проучването 60% от анкетираните знаят за съществуването на Черен петък в нашата страна. Участие в разпродажбите ще вземат 43% от българите, като това е с 11% повече от миналата година. По данни на \"Блек фрайдей глобал\" за 2018 г.  в България е регистриран ръст на продажбите от 612% по време на Черния петък в сравнение с обикновените дни. 34% от българите посочват, че вече са взели решение за покупка и знаят какво ще купят. Известно е също, че на един участник в разпродажбите се падат средно 3,7 закупени стоки. Статистиката от последните години показва, че в България в първата петица влизат дрехи, обувки, електроника, козметика и парфюмерия, битова техника. 42% от купувачите ще търсят изгодни предложения само във физическите магазини, а 28% ще предпочетат пазаруването онлайн. 30% от купувачите няма да се задоволят само с един канал за продажби, а ще се опитат да се възползват от отстъпки както онлайн, така и офлайн. Тези, които смятат да използват и двата начина за покупка, са готови да похарчат по 419 лева, или приблизително 242 щатски долара. Трябва да се отбележи, че броят на тези купувачи в сравнение с миналата година е нараснал почти 3 пъти. Данните от предните години сочат, че в България средната отстъпка в деня на разпродажбите е 51%. Тези цифри съвпадат с очаквания от българите размер на отстъпките през този ден  -  49%. Това, предвид прогнозираните разходи на българите по време на Черния петък 2018, би могло да донесе икономия от 427 лв.", "date": "2019.10.24", "title": "Средно по 419 лв. ще похарчат купувачите на Черния петък"}
{"url": "https://duma.bg/diplomat-razoblichava-tramp-n202067", "text": "Официален представител на Държавния департамент е заявил, че американска военна помощ за Украйна била обвързана с разследване на компания, свързана със семейството на Джо Байдън. Информацията e била оповестена по време на изслушване при закрити врата в Конгреса като част от течаща процедура по импийчмънт на президента Доналд Тръмп. Във встъпителното си слово действащият американски посланик в Украйна Бил Тейлър споделя разговор с посланика на САЩ в ЕС Гордън Сондланд. Речта бе оповестена от в. \"Вашингтон пост\" и съдържанието й бе потвърдено от други американски медии. По време на разговора Содланд казва, че \"всичко\", което Киев се надява да получи от САЩ, е зависело от това дали ще се предприеме разследване на компания, свързана със семейството на политическия опонент на Тръмп Джо Байдън, както и разследване на информация за украинска намеса в  изборите през 2016 г. От това, според документа, е зависела среща с президента Тръмп и военна помощ за милиони долари. Тейлър казва още, че подобно послание е получено и от Белия дом.  За демократите разкритията показват нещо, което Тръмп настоятелно отрича -  че е прекрачил правомощията си в желанието да разследва политически опонент. По-рано в правната комисия в Конгреса по време на изслушване за сигурността по изборите трима федерални служители, един от които от ФБР, са заявили, че за тях е неуместно президентът да иска от чужда държава да разследва политически опонент.  Тръмп отрича действията му да са били неуместни. В същото време той сравни с \"линч\" задействаната процедура по импийчмънт, с което си навлече остри критики и от демократи, и от републиканци.", "date": "2019.10.24", "title": "Дипломат разобличава Тръмп"}
{"url": "https://duma.bg/ekspert-loshite-krediti-se-pokrivat-ot-savestnite-plattsi-n202075", "text": "В България преобладава нагласата, че некоректните платци са задължително хора, изпаднали в крайна невъзможност да покрият дълговете си и на тях се гледа като на жертва, а това много рядко е така. В крайна сметка излиза, че лошите кредити се покриват от съвестните клиенти. Един от големите проблеми зад това статукво е липсата на публични регистри на некоректните платци. Това стана ясно от думите на Лилия Димитрова, изпълнителен директор на Frontex International, цитирана от economic.bg. Тя е участвала в международен форум за управление на необслужвани задължения в Атина.  По думите й в повечето случаи един и същи потребител има по няколко необслужени кредита, като регулярно тегли и трупа нови. За разлика от повечето държави в Европа обаче, България е една от малкото, в които информацията за некоректните платци е сведена до минимум. В повечето страни на Стария континент се изготвят изчерпателни регистри с данни на клиентите още на етап изтегляне на кредит, за да е възможно събирането впоследствие. \"Информацията, с която разполагаме ние, е толкова оскъдна, че задачата да търсим дължимото от кредитополучателите става изключително трудна. По този начин кредиторите губят пари, които впоследствие калкулират в лихвите по кредитите. А тези лихви се плащат от коректните потребители\", отбеляза тя. Димитрова обясни, че в много страни съществува ефективна практика за следене на това кой как покрива дълговете си, а институциите подпомагат събираемостта, за да осигурят финансова стабилност на населението. \"България има нужда от национална платформа за преструктуриране на дълговете, каквато съществува в много държави\", изтъкна Димитрова.  Според нея трябва да се преустанови порочната практика некоректните платци безусловно да влизат в ролята на жертва, защото тези, които плащат за това, всъщност са именно отговорните клиенти - и физическите, и юридическите лица.", "date": "2019.10.24", "title": "Експерт:  Лошите кредити се покриват от съвестните платци"}
{"url": "https://duma.bg/datata-n202056", "text": "МЕЖДУНАРОДЕН ДЕН НА ООН. Влиза в сила уставът на организацията, приет и подписан от 50 държави на 26 юни 1945 г. в Сан Франциско (САЩ). Денят се отбелязва от 1948 г. ПРОФЕСИОНАЛЕН ПРАЗНИК НА ЧАСТНИТЕ НОТАРИУСИ. На 24 октомври 1998 г. се провежда учредителното събрание на Нотариалната камара, а от 1 октомври 1998 г. България има частен нотариат. ПРАЗНИК НА РАЗЛОГ. На тази дата през 1912 г. градът е освободен от турско робство от Родопския отряд под командването на ген. Силян Ковачев. До 26 март 1925 г. градът носи името Мехомия, след което е кръстен на котловината Разлог, в която се намира. 1838 - УМИРА ДЖОУЗЕФ ЛАНКАСТЪР, АНГЛИЙСКИ ПЕДАГОГ (Р. 1778 Г.). Открива училище за бедни, в което използва метода и системата на взаимното обучение - по-напреднали ученици обучават част от своите съученици. Методът на Ланкастър става \"кралска система на обучение\" от 1801 г. Приложен е и от Неофит Рилски при откриването на първото взаимно училище в Габрово (1835) по инициатива на Васил Априлов. Самият Ланкастър, чийто модел се налага в цяла Северна Америка, умира в крайна бедност. 1873 - РАЖДА СЕ ЖУЛ РИМЕ, ФРЕНСКИ ФУТБОЛЕН ДЕЯТЕЛ (УМИРА 1956 Г.). Смятан заедно с Енрике Буеро за основател на Световното първенство по футбол. В периода 1919-1945 г. е президент на Френския футболен съюз, а от 1921 до 1954 г. - президент на ФИФА. Риме възлага на френски ювелир изработката на Световната купа. Абел Лафльор създава фигура с височина 35 см, изобразяваща древногръцката богиня на победата Нике, от масивно злато с цокъл от полускъпоценния камък лапис лазули. 1882 - РАЖДА СЕ ИМРЕ КАЛМАН, УНГАРСКИ КОМПОЗИТОР (УМИРА 1954 Г.). Един от символите на оперетата. Творбите му са забранени в нацистка Германия. Сред най-известните му произведения са \"Царицата на чардаша\", \"Принцесата на цирка\", \"Графиня Марица\", \"Баядерка\". 1929 - РАЖДА СЕ ЙОРДАН РАДИЧКОВ, ПИСАТЕЛ (УМИРА 2004 Г.). Зам.-председател на СБП, депутат в VII ВНС. Автор е на сборниците с разкази \"Сърцето бие за хората\", \"Свирепо настроение\", \"Водолей\", \"Ние, врабчетата\", \"Прашка\", \"Лазарица\", \"Опит за летене\" и много други. Автор е на сценариите на филмите \"Последно лято\", \"Горещо пладне\", \"Привързаният балон\" и др. Лауреат и носител на престижни награди и ордени. Почетен гражданин на Сливен, София и Монтана. 2004 - ЧЕТИРИМА БЪЛГАРСКИ ВОЕННОСЛУЖЕЩИ СА РАНЕНИ В ИРАК, ЕДИН ОТ ТЯХ ЗАГИВА. Инцидентът става, когато военен конвой се връща от Хила в Кербала. На един от контролните пунктове при влизането в града се взривява устройство, поставено в камион. Ст. серж. Владимир Пашов умира вследствие на силна кръвозагуба, докато е транспортиран от полската база \"Лима\" за Багдад. Пашов е произведен посмъртно в офицерски кандидат и е отличен с награден знак \"За вярна служба под знамената\" I степен.", "date": "2019.10.24", "title": "Датата"}
{"url": "https://duma.bg/blago-solov-obedinihme-se-za-da-gradim-mostove-n202057", "text": "- Обичам Пазарджик, тук съм роден, тук съм градил кариера и развивал бизнес. Вярвам, че можем да живеем по-добре в Пазарджик и знам как да го направим. Ако миналия път не спечелих, то със сигурност и не загубих. Научих много повече за местните избори - как да се справям с конкретните проблеми, как да вляза в надпреварата много по-подготвен, за да успея. Това не е моята битка за кмет, а предизвикателство пред нашата община по пътя към промяната. - Никога не съм членувал в политическа партия. Но чувствам своята работа, своя бизнес като социална отговорност. Човек не може да живее добре, ако хората около него не живеят добре. Представете си ситуацията, при която вие сте напълно задоволен и имате всичко. И какво от това, ако приятелите ви не се чувстват добре, съседите ви не се чувстват добре, хората от улицата ви не се чувстват добре!? Със сигурност и вие няма да се чувствате добре. Човек не е отговорен само пред себе си, а когато има възможности, трябва да помага на околните и да променя към по-добро и средата, в която живее. Вярвам, че решението да си протегнем ръка с БСП беше мъдро, защото е по-важно да градим мостове и да работим в екип в интерес на жителите на Пазарджик. - Идвам от реалния бизнес. Умея да водя преговори и да търся потенциални партньори. Вярвам, че ще привлечем качествени инвестиции, но това може да се случи само с прозрачност, която задължително трябва да осигурим на хората, които имат интерес да създадат свой бизнес в Пазарджик. Кметът не е просто административна фигура, той трябва да е добър стопанин и мениджър. Аз съм привърженик на добрата дисциплина и реда и бързото взимане на решения. Бих въвел и гъвкаво работно време за административно обслужване на гражданите и фирмите. Повишаването на квалификацията и уменията на служителите е нещо, на което също много държа. Това води както до по-добро заплащане, така и до подобряване на обслужването и качеството на работа. - Направил съм своята преценка и нямам притеснения от нищо, защото при мен всичко е открито. Бях единственият кандидат за кмет, който още в началото на кампанията публично оповести своите годишни данъчни декларации. Приканих и другите кандидати да го направят, защото в една кампания се влиза с открити карти. Надявах се да покажат, че доходите им отговарят на стандарта им на живот и са успели хора, с мениджърски умения, които искат да управляват общината, за да дават, а не да вземат. Не го направиха. Честно отговарям и на този въпрос, който ми задавате. Имам съдружници в бизнеса, както и пораснал, и подготвен вече син, който може да продължи започнатото. Аз съм постигнал достатъчно за себе си и сега искам да дам на Пазарджик от времето и професионалната си подготовка, така че заедно да живеем по-добре. - Община Пазарджик е с 26 млн. лв. задължения към банкови и небанкови финансови институции. Около 4 млн. лв. са неразплатените задължения към доставчици. Обаче много от фирмите, работили за общината, имат т.нар. актуване, но не им е платено. Допускам обаче, че реалният размер на задълженията към фирми и доставчици е около 8 млн. лв. Трябва да се добавят и още 8 млн. лв. общински задължения за управление на битовите отпадъци. Тези пари с години са събирани от гражданите като такса смет, но Тодор Попов не ги е плащал и така е оформил един нов голям дълг. Освен това всяка година общината генерира допълнителни задължения между 2 и 4 млн. лв., т.е. харчи повече отколкото има и завършва годината с бюджетен дефицит. Очаквам в края на 2019 г. брутният размер на задълженията на община Пазарджик да са около 50 млн. лв. Това са много пари. Ако ги разделим на броя на жителите на общината, излиза, че всеки един трябва да извади по 810 лв., за да покрие задълженията й. Преди 12 години Тодор Попов пое общината с хазна, в която имаше излишък. Няма да коментирам кой е виновен, но изводите са очевидни.  Очертаващата се дългова криза не разколебава желанието ми да поема управлението на Пазарджик. Ще водя разговори с всеки от кредиторите - банки, държава, фирми, частни лица. Убеден съм, че е възможно да постигнем разсрочване на дълговете, така че общината да продължи да функционира нормално. Всъщност тези 50 млн. лв. са цената на фонтаните по кръстовищата и всички други \"екстри\", които Попов построи. Но нещата не опират само до фонтани, а и до това хората да имат работа, да посрещат по-спокойно харчовете си и да плащат данъците си, за да има повече приходи в общинската хазна.  - Ще подкрепяме местните предприемачи и ще им осигурим административна помощ и равен достъп до всички общински поръчки. Ще стимулираме земеделските производители, като осигурим изкупуване на продукцията им от малки местни производствени цехове и като им предоставим безплатен достъп до общинските пазари и тържища. Тези и много други мерки, с които ще рестартираме икономиката, ще доведат до повишено търсене на работна ръка и увеличаване на заплащането в община Пазарджик. За съжаление през последните години системата за платено паркиране в Пазарджик се превърна в средство за облагодетелстване на една близка до властта фирма и постоянен тормоз над гражданите. \"Синята зона\" ще бъде премахната в сегашния й вид. След задълбочен анализ и дебат с гражданите ще се въведе зона само за места, където е необходима, или където паркирането натоварва придвижването на обществения превоз. Успоредно с това ще бъде приета нова схема за движение на автобусния транспорт в града и селата. За никого не е тайна апетитът на досегашните управляващи да разпродават общинско имущество. Моят подход е по-различен. Общинското имущество трябва да се управлява разумно и да се мисли за години напред. Например градският пазар е един от символите на Пазарджик и трябва да остане общински. Ще ремонтираме пазара и ще го направим едно от най-приятните места за разходка и пазаруване в центъра. Ще направим детските градини в Пазарджик безплатни. Това е част от грижата ни за децата и младите семейства.  - Листата ни с кандидатите за общински съветници е представена най-вече от млади хора, усмихнати, позитивни и професионалисти в своята област. Само в нашата листа има толкова много дами - 21 от общо 41 кандидати за общински съветници. Това са умни и амбициозни момичета, готови да дадат всичко от себе си. Изградихме един добър екип, който ще бъде полезен за работата в бъдещия Общински съвет. Убеден съм, че избирателите ще харесат нашия подход да търсим млади, можещи и социално ангажирани кандидати за общински съветници. Аз самият съм диалогичен човек - търся диалог с всеки за разрешаване на проблемите. Има хора, с които сме били на различно мнение през годините, но не се притеснявам да ги потърся, когато трябва, да се обединим около кауза, която е в интерес на всички. Местните хора искат най-сетне общината да бъде управлявана от човек, родом от Пазарджик, който милее за града и селата, познава проблемите и е готов да поеме управлението, за благото на хората.", "date": "2019.10.24", "title": " Благо Солов:  Обединихме се, за да градим мостове "}
{"url": "https://duma.bg/d-r-veselka-zlateva-problemite-na-botevgrad-chakat-reshenie-tvarde-dalgo-n202058", "text": "Доктор Веселка Златева е кандидатът за кмет на Ботевград от \"БСП за България\". Посветила се е на лекарската професия, в момента е управител на практика за Първична медицинска помощ. Има специалност по обща медицина и второ висше по здравен мениджмънт. Признава, че партийната дейност е отнела много от свободното й време. Въпреки това е доволна заради възможността да участва активно в обществените процеси. Смята, че така се е научила сама да си изгражда мнение и да отстоява позициите, на които държи. Член е на БСП от 2008 г. Не бих казала, че това е партията на моето семейство, но това е партията, която събира мои съмишленици и много близки хора, категорична е тя. Веселка Златева държи на подкрепата от околните и се старае да оправдае доверието им. Твърди, че усмивката на пациентите я зарежда и затвърждава увереността й за професионалния избор, който е направила. Затова и влага толкова усилия те да са здрави и доволни. Хората в Ботевград отдавна знаят, че освен за семейството и лекарската практика, докторката влага много плам и усилия и в партийната дейност, и в обществения живот. Зад гърба си тя има достатъчно опит като общински съветник, което определено би помогнало, ако получи доверието на съгражданите си за кметски мандат. \"Искам общината да стане по-привлекателна, искам повече хора да работят тук, да създават семейства и да са щастливи. Мечтая в България да се върнат нашите сънародници от чужбина, всеки да работи според квалификацията си и да има правосъдие и сигурност за всички\", обяснява тя. Вероятно точно тези нейни мечти са част от мотивацията й да приеме номинацията на БСП за кмет на община Ботевград. Д-р Златева признава, че дълго е обмисляла предложението. Преодоляла колебанията след голямата партийна подкрепа, която е получила - масови номинации от всички организации в общината. Преди общинската конференция станало ясно, че ботевградчани и жителите на околните села категорично искат кметът, подкрепен от БСП, да е чисто партиен и познат човек. Доверието, което ми гласуваха, и надеждата за добро представяне на изборите са причината да приема номинацията, казва тя. Задачата, с която са се захванали Златева и екипът й, не е лека. В общината има наболели проблеми, които са трупани с години и чакат своето разрешаване от твърде дълго време. Една от болките на местните е свързана с остарялата водопроводна мрежа, затова и кандидатката за кмет смята, че е наложително системата да бъде поетапно подменена, а неработещите пречиствателни станции отново да минат в активен режим. В плановете й е и разширяване на мрежата от видеонаблюдение, за да се намали престъпността. Златева планира подобряване на материалната база на училищата. Очаквано, сред приоритетите й са модернизация на общинската болница и привличане на млади лекари и медицински специалисти. Като сърцат лекар тя твърди, че здравето на хората е преди всичко. Болката й е, че реформата в здравеопазването продължава с години и има прекалено много недостатъци. Време е всички граждани да си внасят здравните осигуровки, а не да чакаме да се разболеем и тогава да ги внесем, призовава тя. И напомня, че пациентите трябва да имат повече разбиране към лекарите, а не да ги приемат като даденост.  Приоритетите си бъдещият кмет изброява, без да се замисля, от което личи, че ги е приела присърце отдавна. Златева иска Ботевград да кандидатства по повече европейски проекти, за да стане още по-красив и привлекателен. Тя и съпартийците й имат конкретни идеи как да се разширят предлаганите от общината социални услуги. По думите й бъдещето на Ботевград е невъзможно, без да се насърчава културният живот и без да се развива туризмът. Повече зелени площи също са сред подобренията, предвидени от БСП. И още един акцент в програмата на д.-р Златева: ефективността в работата на органите на местната власт.", "date": "2019.10.24", "title": " Д-р Веселка Златева:  Проблемите на Ботевград чакат решение твърде дълго"}
{"url": "https://duma.bg/anton-donchev-predstavya-kniga-za-edna-mayka-n202055", "text": "Най-превежданият и награждаван писател на Северна Македония - акад. Луан Старова, пристига в София за премиерата на най-съкровения си роман - \"Ервехе\" (изд. \"Изида\", превод Мариян Петров), разказващ историята на неговата майка. Събитието е днес, 24 октомври, от 18.30 ч. в Македонския културно-информационен център, на ул. \"Оборище\" 7. Ще присъстват министърът на културата и посланикът на Република Северна Македония - Хусни Исмаили и Марян Гьорчев, както и посланиците на балканските държави, научи ДУМА от издателите. Книгата ще бъде представена от акад. Антон Дончев, автора на една от най-превежданите български книги - \"Време разделно\". Заредена с много любов и топлина е \"Ервехе\", книга за една майка, посветила своя живот на оцеляването на децата и семейството си. Нейната съдба е показана на фона на съдбоносните катаклизми на Балканите през ХХ век, когато границите между държавите се променят, властите се сменят, създават се и рухват империи, а цели семейства са принудени да станат емигранти, за да оцелеят. Границите на Балканите са толкова променливи, че твърде често и самата тя не може лесно да разбере къде започва и къде свършва чужбината и родната страна. Ето какво казва за романа \"Ервехе\" акад. Антон Дончев: \"Луан Старова може да се гордее, че е написал тази книга. С нея той е изпълнил частица от своя дълг към Майката, към Жената. И аз чувствам - незаслужено, че той е изпълнил и частица от моя дълг, от нашия дълг.  В дните, когато някои - и то мнозина, опитват да зацапат с кал образите на Жената и Майката, Луан Старова създаде книга, която е тяхна възхвала. Сега, когато клатят устоите на семейството, той написа: \"Ще се направи най-много за света, ако всеки обича семейството си.\" Книгата на Луан Старова е като високо дърво, пуснало дълбоки корени в земята на Балканите. Тя черпи мъдрост, идеи и надежди от земята майка, която храни и отглежда огромната корона от клони и листа, обърнали лице към слънцето. Листата пазят плодовете, те зреят и дори не се виждат, но някои плодове узряват и капят на земята. Ако сте спрели под орехово дърво, ще чуете и ще видите как падат орехи. Ако сте под дъб, ще съберете желъди. Луан Старова е прострял под балканските великани своята книга-кърпа и събира първите плодове. А не сме ли ние, балканвавилонците, от едно семейство? Синовете на една майка не са ли братя?\"", "date": "2019.10.24", "title": "Антон Дончев представя  книга за една майка"}
{"url": "https://duma.bg/otkriha-lekarstvo-za-altshaymer-n202065", "text": "Американска компания за лекарства твърди, че е създала първата терапия, която може да забави болестта на Алцхаймер, и сега е готова да го въведе на пазара. В момента няма лекарства, които могат да направят това - съществуващите помагат само за забавяне на симптомите, съобщи АФП. Компанията \"Биоген\" твърди, че скоро ще потърси регулаторно одобрение в САЩ за \"новаторското\" лекарство, наречено адуканумаб. Фирмата планира да подаде документите в началото на 2020 г. и да има презентации в Европа. Съобщението е донякъде изненадващо, защото компанията бе преустановила работата си върху лекарството през март 2019 г. след разочароващи резултати от изпитанията. Но компанията заяви скоро, че нов анализ показва, че по-високите дози адуканумаб могат да осигурят значителна полза за пациенти с ранен Алцхаймер, забавяйки клиничния им спад, така че да запазят повече от паметта си и всекидневните си жизнени умения.", "date": "2019.10.24", "title": "Откриха лекарство за Алцхаймер?"}
{"url": "https://duma.bg/ivan-neykov-zanapred-vazrastnite-ne-gi-ochakva-po-dobar-zhivot-n202060", "text": "- Всъщност, ако перифразирам съответния израз, мога спокойно да кажа: \"Скъпи пенсионери, спете спокойно, пари за пенсии има.\" А прогнозата, че 2020-а ще е една от последните спокойни години, се отнася до очакванията сред всички макроикономисти, че има забавяне в световен план на икономиката. Това всъщност е нещото, което трябва да имаме предвид, когато готвим бюджетите на НОИ за следващите години. Но виждам и в прогнозата на Министерството на финансите, че то също отчита тези тенденции и затова вероятно в следващия период бюджетът на НОИ ще изпитва по-големи затруднения, отколкото сега. Но причина за такава конкретна тревога няма. Вече 20 години, откак съществува новият модел, никога не е имало случай, в който НОИ не е в състояние да изплати пенсиите. - Цената на тази финансова стабилност или на тази сигурност, че пенсиите ще бъдат изплатени такива, каквито са, е всъщност ниският размер на пенсиите. Защото това е плащане, което е еднопосочно - ние нямаме дори теоретична възможност, нашето законодателство не приема пенсиите да намаляват, въпреки че не стигат пари. Всъщност за всичко друго може да няма средства, но републиканският бюджет е длъжен да осигури всички пари до последния лев, за да бъдат изплатени веднъж вече отпуснатите пенсии. - Ако приемем, че се сбъднат макроикономическите прогнози за инфлацията, защитниците на бюджета могат да кажат, че ще има все пак минимално увеличение на пенсиите. Но вярно е и това, че усещането на хората, които разчитат единствено на пенсия, няма да бъде усещане за забогатяване, усещане за по-добър живот, независимо от статистиката. По-скоро това ще бъде при равни други условия, задържане на стандарта на живот такъв, какъвто е. Само че, пак казвам, за човек, който разчита само на пенсия, е достатъчен един извънреден разход, който той не е планирал, и неговата лична финансова стабилност отива по дяволите. - Това е наистина дискусия, която е вече десетилетна. Най-странното е, че няма нито един експертен аргумент против това осъвременяване на старите пенсии. Нито един аргумент, нито една институция не казва - не сте прави, не трябва да се извърши това осъвременяване на пенсиите, отпуснати преди 10-15 години. Тоест всички признават необходимостта от тази мярка и въпросът, до който опираме, е имаме ли ги или ги нямаме парите. Експертите очакваха, че в условията на наистина осезаем икономически ръст ще ги има. Човек като погледне, отвсякъде го заливат едни розови вълни, облаци, едни приказки за това колко сме добре и би трябвало точно в такива моменти тези тежки от финансова гледна точка решения да бъдат въведени в действие, да бъдат приети, да започне затваряне на ножицата между старите и новите пенсии. За съжаление не го видяхме.  Просто, ако след година, две, три сме в някаква рецесия или, не дай Боже, в някаква кризисна ситуация, тогава пак ще извадят от килера аргумента \"няма пари\". Сега този аргумент не може да се извади, защото говорим за наистина добро изпълнение на бюджета, говорим за излишъци. Тогава защо сега не предприехме тази мярка, когато имаме възможност да я осъществим? Още повече, както експертите предлагат, това може да не става еднократно, може да се разтегли в рамките на няколко години, на няколко стъпки да бъде решен този въпрос така, че да няма непоносимо финансово бреме върху бюджета на НОИ и върху републиканския бюджет. Но вие виждате - нула, нищо, никаква дума дори няма в бюджета по отношение на този натрупващ се с годините проблем. - Да, за съжаление няколко пъти го виждахме този ефект на забавянето на неизбежните решения и вероятно и тук ще е така - в един момент наистина напрежението в обществения котел ще стане такова, че ще се разтичаме тогава бързо, бързо да успокояваме обществото, само че вече на друга цена. И една част от тази цена отново ще бъде загубеното доверие и убеждението на хората, че решения се взимат само под натиск. А това създава наистина много, много неустойчивост в едно общество, когато хората разбират, че резултат има не от разумни аргументи, а когато улицата започне да вика. - Да, това е неразбираемо, защо всъщност не предприемат стъпката, която всички знаят, че трябва да бъде направена. Нямам отговор на въпроса. - 2020-а, няма да е по-лоша от 2019-а от гледна точка на стандарта им на живот... - Да, онзи, който е очаквал вече да дойде по-доброто време, ще трябва да отложи очакванията си.", "date": "2019.10.24", "title": "Иван Нейков:    Занапред възрастните не ги очаква по-добър живот "}
{"url": "https://duma.bg/zashto-komunistite-pechelyat-izbori-predi-110-godini-n202059", "text": "В нашата седмична рубрика по-миналия четвъртък публикувахме свидетелства за това защо и как социалистите печелят общинските избори в София през 1932 г. и в Дупница десетина години преди това, и как монархът, правителството и буржоазните партии се разправят чрез традиционните за фашизма жестоки репресии с новоизбраните червени кметове и общински съветници.  Но въпросните избори в столицата далеч не са първите у нас, в които социалистите печелят гласовете на избирателите. (Още през 1894 г. \"в Дряново партийната организация успя да спечели общинските избори и да вземе общинската власт в свои ръце. Създаде се първообразът на по-късните комуни...\". Кмет е Михаил Бойчинов, помощник-кмет Колчо Дуфев.) Преди близо 110 години тесните социалисти грабват общинския вот в Самоков и червеният кмет Георги Зуйбаров застава начело на първата голяма комуна у нас, която хвърля в ужас буржоазията от онова време.  Днес продължаваме темата за това как и защо тесните социалисти са печелели масово общински избори в други краища на страната, какво са успели да направят за народа си, бидейки  начело на общинската власт, как са оземлявали дори циганите, за да си строят къщи и да не се шляят безделно по улиците... Доста актуално, нали! Има и комични,  но много показателни куриози - в Троян например боядисват и общинския барабан в червено, а кметът Джуров в с. Дъскот, Великотърновско, \"смъква портрета на цар Фердинанд и окачва портретите на Маркс и Енгелс.\" ...Изборите за нов съвет се провеждат на 13 юни 1910 г. - дата, избрана специално от управляващите демократи, тъй като мнозина от безработните в Самоков, потенциални революционери, напускат града през лятото, за да търсят сезонна работа другаде. Местните буржоазни партии използват всички средства, с които разполагат: подкуп, сплашване, безплатни напитки и измами, за да противодействат на ефекта от програмата на тесните социалисти, която е широко разпространена и обсъждана на предизборните им срещи. Техните машинации до голяма степен са напразни, защото в деня на изборите социалдемократите печелят осем от четиринадесетте места в съвета, оставяйки петте буржоазни партии само с шест места. Борис Хаджисотиров, съавтор на общинската програма на партията, е единият от избраните, другият е Георги Зуйбаров, местен адвокат, който изиграва водеща роля в организирането на стачката на работниците от кибритената фабрика в Костенец (1909 г.). Той става кмет на т.нар. Самоковска комуна, първият \"червен\" градски съвет в България и в целия Балкански полуостров.  Дори с абсолютно социалистическо мнозинство в съвета и с цялостната подкрепа на повечето от градовете задачата за създаване на социалистически оазис в капиталистическата пустиня се оказва изключително трудна, ако не и съвсем невъзможна задача. На всяка крачка, от самото начало, тесните социалисти се сблъскват не само с опозиция, но и с тормоз и явен саботаж от страна на местната буржоазия и централното правителство... Въпреки всички препятствия, поставени от враговете й, Самоковската комуна успява да постигне ред забележителни успехи. Когато тесните социалисти поемат съвета, те намират общинските финанси в жалко хаотично състояние. В рамките на кратко време те събират дълговете, дължими от влиятелни граждани, които не са плащали местните си данъци в продължение на години; изкореняват корупцията и кражбата на публични средства и използват всички възможни източници на доходи, без да облагат бедните, подреждат документацията и грижливо я пазят. Така, въпреки огромните разходи за социални услуги и т.н., общината успява да облекчи положението си, за голямо разочарование на враговете й, които предричат бързото й фалиране. Сред постиженията на общината са въвеждането на улично осветление и канализация в по-бедните квартали, ремонт на чешми за питейна вода, които предходните съвети допускат да се разрушат... Увеличават се заплатите на всички служители на съветите, с изключение на кмета и неговите сътрудници, въвежда се осемчасов работен ден за служителите на съвета (правителството налага вето върху предложението за осемчасовия работен ден във всички предприятия в града), данъчни реформи в интерес на по-нископлатените (тук отново, правителствената намеса спира по-радикалната реформа). Въвежда се здравна инспекция на всички храни, продавани в Самоков и в близкия планински курорт Чамкория (сега Боровец), безплатна медицинска помощ за бедните, открива се общинска аптека, търсят се и се записват в училище всички деца в училищна възраст и се осигуряват безплатни обеди, учебници, дрехи и обувки за тези деца, които бедността принуждава да работят, а не да учат. ...Когато през февруари 1912 г. се провеждат нови общински избори в Самоков, всички буржоазни партии сформират съюз, за да спрат тесните социалисти. Избирателите са подкупени, алкохолизирани и сплашени, а много поддръжници на тесните социалисти са насилствено възпрепятствани да гласуват. По този начин, въпреки че тесните социалисти получават значително повече гласове, отколкото имат през юни 1910 г., те печелят само пет от четиринадесетте места в съвета и комуната приключва... Общинската политика на БКП 1891-1944, Партиздат, 1974 г. През 1912 г., две години след голямата победа на самоковския пролетариат и създаването на Самоковската комуна, в Сливен се роди втората комуна в нашата страна... Сливенската комуна просъществува близо 11 години - от назряването на практическите условия за завладяване на буржоазните общини до настъплението на фашизма... Първите два периода от историята на Сливенската комуна - 1912-1914 г. и 1915-1919 г. съвпадат с тежкото време на трите войни. До 1915 г. тесните социалисти управляваха общината, без да имат болшинство в съвета... Също както и първия път изборната победа в Сливен през 1915 г. беше посрещната с голямо въодушевление от цялата партия... Успехът се оценяваше и като \"най-могъщ протест срещу авантюристичната и войнствена политика\" на българската буржоазия... От 8 представителите на партията станаха 13 души от всичко 20 члена на съвета... В началото на октомври за кмет беше избран пак д-р Юрдан Данчев, а за негови помощници Ат. Кавърджиков и Д.Несторов.        ...Назрелите противоречия намират израз в появата на първата комуна във Великотърновски окръг в с. Дъскот през 1914 г. В общинските избори партията на тесните социалисти участвува и спечелва 7 места... За кмет е избран Георги Джуров... Комуната провежда мероприятия за намаляване на общинските данъци, даване помощ на семействата, чиито мъже са на фронта, разораване за пръв път в селото на общинска земя за оземляване на малоимотните. А след разтуряне на комуната тази земя се дава на училището. Кметът Джуров смъква портрета на цар Фердинанд и окачва портретите на Маркс и Енгелс. За този случай от В.Търново идва околийският управител. По повод инцидента \"Работнически вестник\" пише: \"Джуров - кмет на с. Дъскот, Павликенско, изпрати телеграма с която протестира, че на 21 март Павликенският околийски пристав по заповед на търновския околийски началник взел от общинската канцелария ликовете на Маркс и Енгелс и му съставил акт\".    ...Закърмена с идеите на първите комунисти в окръга Д. Благоев и Н. Габровски, БКП (т.с.) спечелва големи изборни победи през периода 1919-1934 г... Комунистите спечелват общинските съвети и учредяват комуни в следните селища: Лясковец, Свищов, Стражица, Килифарево, Златарица, Дебелец, Самоводене, Арбанаси, Драгижево, Шереметя, Циганово (Правда), Акчаяр (Алеково), Въглевци, Михалци, Мусина. В някои общини като Караисен, Полски Тръмбеш, Капиново, Сухиндол и Драганово комунистите получават половината от мандатите, но комуни не се създават...  \"Победа! Днес, три години от Великата руска революция, Лясковските комунари тържествуват. При гласуване чрез референдум на допълнителния бюджет получихме 758 гласа... бием ги с 285 гласа. Не помогнаха на газдите (богаташи, господари - б.а.) подкупите и многото тичане. Да живее Лясковската комуна! Да живее руската революция\". С такова изявление излиза лясковският комунист Лесев в \"Работнически вестник\"... Първата Стражишка комуна (5.II.1920-2.IX.1920) още с първите си стъпки влиза в остри класови противоречия с буржоазията. Над неотдавнашната крепост на стамболовисти и радослависти високо и дръзко се издига знамето на Стражишката комуна, за да се вее победоносно до Деветоюнския фашистки преврат. За втората комуна в Стражица \"Работнически вестник\" излиза със съобщение: \"На 25.XI.1920 г. комунистическата община отново поема управлението. Тя декларира пред бедните малоимотни селяни, че ще се ръководи в действията си от интересите им и от борбата против съвременния обществен строй на скъпотия, мизерия и престъпления\". Третата комуна, както и четвъртата засилват желанието за борба и вярата у комунистите, че победата ще дойде. Кмет на трите комуни е Михаил Добрев Лесов. Петата Стражишка комуна е обявена през месец юни 1932 г. Неин кмет е Ангел Ненов Трифонов.     ...Комуните предполагат големи грижи за социалното подпомагане и здравеопазване на населението. Наред с прехраната трябва да се помогне на болните, недъгавите, инвалидите, малцинствата, сираците от войните и се заделят значителни суми от общинския бюджет. В Стражица се взема решение да бъдат раздадени на инвалидите дворни места в района на гарата. Така ги снабдяват почти безплатно с място, а някои от тях назначават на работа в пощата, общините и другаде. За благотворителни цели в Свищов предлагат да се увеличат средствата за 1922 г. 80 пъти в сравнение с 1921 г. По време на комуните са признати за бедни стотици жители и получават право да се лекуват безплатно за сметка на общината, като им се отпускат безплатни лекарства от общинските аптеки. За да не се допусне злоупотреба при вземането на лекарства, рецептите се заверяват от комуната, дават се карти за безплатно летуване на бедни. В Свищов е предложено за 1922 г. да се увеличат средствата за здравеопазване 30 пъти в сравнение с 1921 г.  ...Нормират се цените на месото и млечните продукти пак в интерес на бедните и болните.  В Лясковец, за да могат работниците, бедното и малоимотно гражданство да се снабдят с обуща, облекло и други потребности на евтини цени, се решава да се открие общински магазин с клонове обущарство, шивачество и др. За целта в бюджета се предвиждат 200,000 лева.  Комунистите от с. Самоводене провеждат редица мероприятия, насочени срещу интересите на богатите. Едрите търговци и собственици на мелници се облагат с подоходен данък от 500 до 2000 лв... За да се попречи на празното скитане на цигани и власи, Стражишката комуна взема решение да им бъдат предоставени отделни квартали за построяване на собствени домове. Акчаярската комуна избира комисия, която да прегледа плана на селото и да уточни свободните парцели за раздаване на дворни места. Взема решение да се определи квартал за циганите. В Свищов приемат правилник за отпускане на общински места на бедни и бездомни граждани.    Съставили Николайка Дочева и Димитър Колев Историческото значение на първата Кюстендилска комуна - 27.I - 10.VI.1920 г. ...В навечерието на изборите вестникът на Демократическата партия в Кюстендил \"Борба\" призовава градската буржоазия да \"удари своя изборен шамар\" на тесняците, но... уви! Въпреки обявеното военно положение и бесния полицейски терор, партията завоюва блестящ успех, като набра 885 гласа срещу 625 за буржоазната коалиция, 334 за широките социалисти и 300 за стамболовистите... Наистина нито една от политическите партии няма необходимото болшинство за установяването на свое постоянно присъствие, но при гласуването на 27.1.1920 г. комунистите получават най-много гласове... и кмет става Никола Въжаров, а помощник-кметове: Христо Димитров и Павел Петров. Така се ражда Първата кюстендилска комуна, първата голяма победа на кюстендилските трудещи се... И тук съвсем на място се налага изводът на кмета на първата кюстендилска комуна Никола Въжаров, \"че истинско самоуправление ще има само тогава, когато цялата власт се поеме в ръцете на трудещия се народ: когато от управлението се отстранят паразитните класи и се въдвори принципът: \"Който не работи, няма право да яде и управлява!\"  22.XI.1920 - 25.I.1921 г. ...В един от 4-те предизборни позива, издадени от партийната организация, се подчертава: \"Борбата за общината е борба между класата на сиромасите и класата на чорбаджиите. На 3 октомври из урните трябва да възкръсне страшната за чорбаджиите кюстендилска червена комуна. На 3 октомври сиромашта трябва да извика мощно и високо: \"Чорбаджиите вън от общината! Да живее кюстендилската комуна! Да живее комунистическата партия!\"...  На 5.Х.1920 г. \"Работнически вестник\" възторжено отбелязва: \"Старите комуни възкръсват, нови се завоюват\" и помества кратко съобщение, подписано от Комфортов: \"Наши 1192, общогражданска федерация  954, широки 130, радикали 109, земеделци 102. Мандати: наши 7, за федерацията 6. Да живее кюстендилската комуна!\" След дълго протакане на 22.ХI.1920 г. се свиква първото заседание на новоизбрания общински съвет... В резултат на разорението и безработицата населението в града гладува и страда от тежки болести и епидемии... Имайки предвид тежкото положение на трудещите се, Общинският съвет взема важни решения и по трудовата повинност, като... протестира пред правителството за това, че не поема издръжката на бедните семейства, чиито работоспособни членове отбиват трудовата с повинност.  За подобряване на здравеопазването съветът взима решение да се открият още две амбулатории, като за целта се подсигурят и лекари. На 25.I.1921 г. втората кюстендилска комуна написва своя последен протокол, след което по най-брутален начин тя е разтурена от централната власт.  Любомир Трайков, директор на Окръжния народен музей", "date": "2019.10.24", "title": "Защо комунистите печелят избори преди 110 години "}
{"url": "https://duma.bg/nepopravimi-n202062", "text": "Колко точно токсична трябва да стане водата в язовир или река, за да се включи алармата в отговорните държавни институции като регионалните екоинспекции? Как се степенува една екологична катастрофа, за да могат чиновниците от тези звена да оправдаят заплатите си с някакви действия? Колко по-зловещи гледки трябва да видим от разнасяния вчера ковчег за погребване на р. Струма в Перник, за да предизвикат подобаваща реакция? Река Струма и язовир \"Пчелина\" са отровени. Това е факт. Знаем го въпреки мълчанието и слепотата на експерти и дирекции и благодарение на протестиращи потърпевши. Компетентните органи са активни, само когато дават разрешителни на предприятия и заводи. Когато започват пазарлъците кой, по какви правила ще работи и как спазването или незспазването им ще се отрази на околната среда. Тогава на експертите на високо ниво им става по-интересно и забравят за кратко равнодушието си. А резултатите от преговорите са видими.  Любопитно е, че преди близо година и половина в Изпълнителната агенция по околна среда към екоминистерството се направиха странни шефски рокади именно в дирекциите, свързани с издаването на разрешителни за дейност на различни предприятия. Ако случайно целта на кадровите чистки не е била политическа, а е трябвало да възроди изгубена почтеност и коректност, то тя очевидно не е постигната. Затова сега от чешми текат червеи, реки текат цветни, рибата не плува, а експертите се оплитат в оправдания. И така, докато ударят дъното по арогантност и чакат екологичният проблем да се превърне в истинска катастрофа. А източникът на замърсяване по-лесно ще преглътне солена глоба, икономиката ще оцелее някак и при затваряне за провинило се предприятие, но природата няма да може да възстанови част от своите загуби. Те са непоправими.", "date": "2019.10.24", "title": "Непоправими"}
{"url": "https://duma.bg/neserioznoto-mvr-n202063", "text": "Цялостното отношение на властта към проблемите на българите е несериозно. Логично и дейността на МВР изглежда несериозна. Кампанийни акции, медийни сценки, \"извънредни\" хвалебствени брифинги... А престъпленията в България продължават да се увеличават, само дето хората все по-малко виждат смисъл да ги докладват и съобщават.  Вътрешният министър си призна, че подчинените му проверяват дори сигнали, за които е ясно, че са недобронамерени и несериозни. Сериозно??? С половин уста Младен Маринов сподели, че вече са започнали да се извиняват за някои от медийно осветените \"профилактирани\". Но като кажат, че сестра ти е лека, ходи доказвай, че нямаш сестра... И с имиджа е същото, особено преди избори. Особено ако се разшумят около евентуалното ти провинение, а после ти се извинят само на 4 очи. Главният прокурор твърди, че акциите срещу кандидати за вота нямало да се отразят на изборите. Вярва ли си? Ден енти разследващите мълчат, а националните медии \"проспиват\" има ли проверки срещу кадри на ГЕРБ. За тези срещу опозицията разбрахме, че даже и видяхме. Несериозно е да се твърди, че всичко е случайно. БСП би трябвало да защитава хората си много по-категорично и яростно! Несериозно е да чакаме само на местни медии и личните пиари на кандидатите, за да научаваме за сигналите от левицата. Особено когато дори премиерът прави предизборната кампания на хората си. Колкото и да им се иска на социалистите да водят позитивна кампания, необходимо е да осветят публично и шумно гафовете на опонентите си. Тогава и да искат, и да не искат, ГЕРБ и клакьорите им ще трябва да дават обяснения. А МВР и прокуратурата да ги разследват.", "date": "2019.10.24", "title": "Несериозното МВР"}
{"url": "https://duma.bg/bibliotekata-na-sofiya-stava-na-91-godini-n202052", "text": "Столичната библиотека навършва днес, 24 октомври, 91 години от създаването си. По този повод тя предлага на софиянци и гости на столицата да станат част от събитията: Интерактивно студио (от 12 ч. в Детския център) - децата ще могат с 3D очила да се разхождат из музеи, галерии и исторически места; да слушат концерти и да посещават детски театрални постановки; да рисуват и да създават 3D анимации е т.н. Студиото е подходящо да малчугани от 7- до 15-годишна възраст, а 3D очилата - над 12-годишна възраст; \"Непоказвани оригинали от Румен Скорчев\" - графики на проф. Румен Скорчев от фонда на Столичната библиотека. До 1 ноември ще бъдат представени 15 картини от цикъла с илюстрации по произведения на Пушкин, създаден през 1981 г., и \"Родопчанка\", рисувана през 1962 г. още докато художникът е студент в Художествената академия, която е дарение от съпругата му Ели Скорчева; \"Непоказвани издания от личните библиотеки на видни личности\" - изложба с книги с автографи; и непоказваните, получени през последната година, дарения. На събитието ще присъства правнукът на Константин Стоилов - Константин Чипев, от 11.30 ч. в Мраморното фоайе, партер. От Дигиталния център предлагат безплатно копиране и сканиране до 5 страници. Столичната библиотека ще награди своя 57-хиляден читател. Секторите и филиалите на СБ ще посрещнат софиянци със свои програми. Днес е Ден на отворените врати и всички желаещи ще получат безплатни едногодишни читателски карти.", "date": "2019.10.24", "title": "Библиотеката на София става на 91 години"}
{"url": "https://duma.bg/kratki-novini-n202064", "text": "Албания ще се оттегли от балканския \"мини Шенген\", ако Прищина не бъде включена в проекта. Това предупреди министърът на външните работи на Албания Гент Чакай. \"Косово е червената линия за Албания в отношенията със Западните Балкани\", допълни Чакай. Китайското външно министерство опроверга съобщения, че Пекин планира да освободи главния административен директор на Хонконг - Кари Лам. Министерството заяви в сряда, че твърдо подкрепя лидера на Хонконг и нарече съобщенията в медиите \"политически слух с неясни мотиви\". Лекарите в държавните болници в Гърция стачкуват. Протестна демонстрация се провежда в Атина. Медиците в Гърция искат повече средства за здравеопазването и назначаване на специалисти на незаетите места в държавните болници. Бури и проливни дъждове връхлетяха Южна Франция. Стихията предизвика наводнения в някои градове. Обявен е оранжев код в няколко френски департамента, а 600 пожарникари са мобилизирани да оказват съдействие на засегнатите от стихията.", "date": "2019.10.24", "title": "Кратки новини"}
{"url": "https://duma.bg/horat-na-sofiyskite-momcheta-s-izyava-v-dnite-na-yaponskata-kultura-n202054", "text": "Магията на Хора на софийските момчета ще бъде представена в следващото събитие от 30-ите юбилейни Дни на японската култура. Зрителите ще могат да се насладят на концерта днес, 24 октомври, от 19 ч. в голямата зала на Националната музикална академия \"Проф. Панчо Владигеров\". Съставът ще изпълни концерт, посветен на дългогодишните българо-японски отношения. Събитието е организирано с помощта на сдружение \"Хор на софийските момчета\" и е с подкрепата на посолството на Япония в България. Входът е свободен. Специално за повода съставът ще представи и новия си компактдиск - \"Софийските момчета в Япония\", който ще покаже на зрителите и документални записи от тяхното концертно турне в Япония през 2015 г. Днес хорът е под ръководството на проф. д-р Адриана Благоева и с нейна подкрепа формацията печели редица престижни награди с участията си в национални музикални форуми. Момчетата неведнъж са показвали таланта си и в чужбина с концерти и записи на многобройни песни. Впечатляващ факт е, че хорът изпълнява произведения в различни музикални стилове и жанрове - от XIV век до наши дни. Успехите му включват и 11 самостоятелни компактдиска и участия в други 8 диска в сътрудничество с други изпълнители. Първият български момчешки хор е създаден през 1968 г. - Хора на софийските момчета при читалище \"Цар Борис - 1928\", изпълняващ позицията на диригент от създаването му до 1989 г. е Лиляна Тодорова. През 2018 г. хорът отпразнува 50 години от създаването си и 30-ия традиционен коледен концерт, който формацията представя.", "date": "2019.10.24", "title": "Хорът на софийските момчета с изява в Дните на японската култура"}
{"url": "https://duma.bg/emanuil-ivanov-e-solist-v-yubileyniya-kontsert-na-nfh-svetoslav-obretenov-n202053", "text": "Националният филхармоничен хор \"Светослав Обретенов\" отбелязва своята 75-а годишнина с концерт днес, 24 октомври, в зала \"България\". Само преди месец специалният гост на събитието Eмануил Иванов и присъдената му първа награда на международния конкурс \"Феручо Бузони\" се превърнаха в новина в българската преса. Голямото признание от едно от най-трудните и реномирани клавирни състезания по света идва в България за първи път в дългогодишната му история и нарежда името на Емануил Иванов в Залата на славата на победители в конкурса. Сред тях са Марта Аргерих, Гарик Олсън, Лиля Зилберщайн, Борис Блох, Майкъл Понти, Арналдо Коен, Анна Кравченко и др.  В концерта ще се насладим на виртуозното изпълнение на Емануил Иванов на Концерт за пиано и оркестър от Григ. \"Стабат Матер\", \"Аве Мария\", \"В името на Бог - Хвала!\", \"Възхвала на Дева Мария\" са четирите сакрални пиеси на Верди, които ще изпълни Националният хор. В програмата е включено и произведението \"Феникс\" на Александър Текелиев. През 75-годишната си история НФХ \"Светослав Обретенов\" е носител на множество награди и признания, сред които \"Кристална лира 2016\" в категория \"Хорово изкуство\" и най-престижното звание \"Музикант на годината 2016\". От юни 2015 г. Славил Димитров е диригент на НФХ, а от октомври 2018 г. е председател на Българския хоров съюз. В сезон 2019/2020 маестрото отбелязва 25 години творческа дейност.", "date": "2019.10.24", "title": " Емануил Иванов е солист в юбилейния концерт на НФХ \"Светослав Обретенов\""}
{"url": "https://duma.bg/knizhovna-premiera-n202051", "text": "Книгата на д-р Морфи Скарлатов \"Арабите Ц рицарите на пустинята\" представят премиерно Столичната библиотека, издателска къща \"Демиург\" и авторът - днес, 24 октомври, от 18.30 ч. в зала \"Вяра\" на библиотеката. \"Пустинята е родила великата нация на арабите. Дълги години живях между тях, с техните радости, мъки и обичаи. Те ме научиха на много мъдрости и да бъда рицар в живота. Те казват: \"Научиш ли ме на буква - роб ти станах!\", отбелязва авторът.", "date": "2019.10.24", "title": "Книжовна премиера"}
{"url": "https://duma.bg/ludogorets-bez-kesheryu-i-goralski-sreshtu-espanol-n202044", "text": "Треньорът на Лудогорец Станислав Генчев няма да използва Клаудиу Кешерю и Яцек Горалски в мача от Лига Европа с Еспаньол. Срещата е днес от 19.55 часа в Разград. Двамата титуляри са контузени и няма как да се разчита на тях. \"Не ни заблуждава това, че Еспаньол не се представя добре в Испания. Искат да доминират през целия мач. Трябва да се противопоставим на това тяхно поведение. Винаги е добре, когато стартираш с две победи. Това дава допълнително самочувствие на целия отбор, но е и задължаващо. Надявам се с подкрепата на публиката нашите футболисти да покажат своите възможности. Еспаньол е най-тежкият съперник за нас. Повечето футболисти успяха да се възстановят. За съжаление Горалски и Кешерю няма да играят. Имаме достатъчно футболисти, които да ги заместят. Излизаме да играем за победа, но в груповата фаза всяка точка е важна. Ако завършим наравно, няма да е неочаквано\", каза Генчев. Той няма да може да използва и контузения защитник Драгош Григоре. \"Добре е, когато започнеш с 6 т. в първите два мача. Най-тежкият съперник е Еспаньол. Излизаме без напрежение и страх. Сигурни сме, че можем да вземем нещо от мача\", смята бранителят Козмин Моци. \"Лудогорец арена\" ще се напълни до краен предел, като ще има към 11 000 души. Билетите бяха разпродадени още вчера сутринта. На стадиона ще има само българи, защото каталунците не заявиха свои фенове за срещата и това даде възможност на шампионите да пуснат в продажба допълнителни билети. Мачът ще подобри рекорд за посещение на привърженици на Лудогорец в Разград. До момента най-много фенове на домакините са присъствали на двубой с Левски (около 9000).", "date": "2019.10.24", "title": "Лудогорец без Кешерю и Горалски срещу Еспаньол"}
{"url": "https://duma.bg/dermendzhiev-vzima-telkiyski-za-pomoshtnik-n202043", "text": "Новият селекционер на България Георги Дерменджиев ще вземе в щаба си Димитър Телкийски за помощник. Двамата работеха заедно пролетта в Левски. \"Националният отбор е чест за всеки треньор, да представлява държавата и за мен е чест, че бях поканен. Не съм го обмислял изобщо. Още е рано да говорим за подкрепа, тя идва от резултатите и ще се постараем всички да променим това статукво. Добре знаем какво поколение имаме, не трябва да се нахвърляме толкова жестоко върху момчетата. Първото нещо е да разговарям индивидуално с играчите. Нека да вървим крачка по крачка, за да може да бъде правилна работата. Ще направим всичко възможно, за да се класираме на Евро 2020. Трябва да оставим всичко зад гърба си и да гледаме напред. Няма място за експерименти. Момчетата трябва да бъдат достатъчно мотивирани и отговорни, за да играят за националния отбор\", обяви пред БНТ 65-годишният Дерменджиев. Договорът му е за 6 месеца плюс 2 години, като той ще води \"лъвовете\" във финалната четворка в Лигата на нациите пролетта. Победителят в минитурнира получава виза за Евро 2020.", "date": "2019.10.24", "title": "Дерменджиев взима Телкийски за помощник"}
{"url": "https://duma.bg/yasni-sa-nay-dobrite-rok-grupi-v-sveta-n202047", "text": "Глобално проучване разкри десетте най-добри рок групи в света. Според читателите на \"РС\" списъкът се оглавява от легендарната \"Лед цепелин\", създадена в Лондон през 1968 г. На второ място е култовата четворка \"Бийтълс\", основана в Ливърпул преди 59 години. Трета позиция е отредена за \"Пинк флойд\", възникнала в английската столица през 1965 г. Следват я сънародниците им от \"Куин\", започнали възхода си преди 49 години. Американците от \"Металика\", тръгнали от Калифорния през 1981 г., са пети в класацията. Австралийската \"AC/DC\", съставена в Сидни от шотландски музиканти преди 46 лета, е шеста. После са емблематичните англичани от \"Ролинг стоунс\", покоряващи света от 1962 г. Осма е гръндж бандата от Вашингтон - \"Нирвана\", станала известна от 1987 г. В листата са още хард рокаджиите от \"Гънс енд роузес\", тръгнали през 1985 г. от Лос Анджелис, и колегите им лондончани от \"Дъ ху\", свирещи от 1964 г.", "date": "2019.10.24", "title": "Ясни са най-добрите рок групи в света"}
{"url": "https://duma.bg/tsska-sf-zapochva-da-stroi-armiyata-n202045", "text": "ЦСКА-Сф получи разрешение да строи ст. \"Българска армия\". Това стана след решение на Министерския съвет за създаване на съвместно дружество \"Спортни имоти Българска армия\" АД между държавата и футболния клуб. В предмета му на дейност е записано \"инвестиране, реновиране и модернизация на спортен комплекс \"Българска армия\" с цел обслужване на български и чуждестранни национални и клубни отбори и спортни клубове съгласно изискванията на УЕФА\". \"Създаването на съвместно дружество с \"Арена ЦСКА\" ЕООД, чийто едноличен собственик на капитала е \"Професионален футболен клуб ЦСКА\" ЕАД, ще позволи реализирането на инвестиционни проекти. Двете дружества ще притежават по 50% от акциите. Това защитава в максимална степен интересите на държавата. Всички решения в Общото събрание на новото дружество ще бъдат взимани с пълно единодушие\", съобщиха от ММС. Оттам поясниха, че ще участват с непарична вноска, равняваща са на 22 млн. лв., което означава, че държавата ще предостави терена за стадиона и този за базата в \"Панчарево\". Ангажиментът на клуба ще е да внесе и осигури финансовите средства и инвестиции, необходими за цялостното завършване на съоръжението, на което ще могат да се играят мачове под егидата на УЕФА. \"След 30 години очакване ЦСКА най-после ще има свой собствен дом. Такъв, какъвто клуб с велика и славна история, със стотици легенди и милиони привърженици заслужава. Собствениците на клуба в лицето на г-н Гриша Ганчев и г-н Юлиян Инджов благодарят за оказаната подкрепа и доверие от червената футболна общност, без която реализирането на всеобщата мечта нямаше да бъде възможно. Първата и най-важна крачка е направена. С дружни усилия скоро ЦСКА ще разполага с наистина модерни съоръжения - стадион и спортна база, които ще позволяват да развиваме своите талантливи състезатели и бъдещи шампиони\", съобщиха от \"Армията\". Наскоро Ганчев се зарече да завърши стадиона до 15 март 2021 г.", "date": "2019.10.24", "title": "ЦСКА-Сф започва да строи \"Армията\""}
{"url": "https://duma.bg/opovestiha-nay-opasnite-znamenitosti-v-internet-n202046", "text": "Компанията за киберсигурност \"Макафий\" оповести списъка с най-опасните знаменитости в глобалната мрежа. Целта на изследването е да бъде насочено вниманието на интернет потребителите към заплахата от кликането върху подозрителни линкове. Актрисата Алексис Бледел е начело в класацията за 2019 г. на най-опасните знаменитости в интернет, предаде Асошиейтед прес. Вероятността търсещите информация за 38-годишната звезда от \"Момичетата Гилмор\" и \"Женско братство\" да попаднат на сайт с вируси или зловреден софтуер е най-голяма, смятат от \"Макафий\".  В топ 10 на най-опасните знаменитости в интернет попадат още Джеймс Кордън, Софи Търнър, Ана Кендрик, Лупита Нионго, Джими Фалън, Джаки Чан, Лил Уейн, Ники Минаж и Теса Томпсън. Миналата година на първо място в класацията беше актрисата и манекенка Руби Роуз. Актуалният списък свидетелства за спад на интереса към риалити звездите. Кристин Кавалари и Кортни Кардашиян, които през 2018 г. бяха в топ 10, сега са съответно на 214-то и 222-ро място.", "date": "2019.10.24", "title": "Оповестиха най-опасните знаменитости в интернет"}
{"url": "https://duma.bg/davat-4000-liri-za-testvane-na-pantofi-n202048", "text": "Британската компания предлага годишен хонорар от 4000 британски лири за тестване на пантофи, пише \"Метро\". Изпитателят трябва да е сигурен, че артикулите са удобни и държат топли краката. Тестовете ще се провеждат два дни в седмицата, като ще има и бонус: безплатни чехли от \"Бедруматлетикс\". Ще бъдат изпробвани най-различни модели - с подметки от мемори пяна, тип мокасини или класически пантофи с подплънка от изкуствена кожа. От компанията намекват, че предлаганата работа може да се стори като осъществена мечта за мързеливци - да не пипваш нищо по цял ден, да ти плащат, а ти в замяна само да обуваш пантофи. За предпочитани кандидати за поста компанията ще смята хора с хронично студени крака. Заявки на желаещите ще се приемат до 18 ноември.", "date": "2019.10.24", "title": " Дават 4000 лири за тестване на пантофи"}
{"url": "https://duma.bg/hero-poe-beroe-n202042", "text": "Димитър Димитров-Херо е новият треньор на Берое. Бившият селекционер на България ще бъде представен днес. В щаба му влизат Петър Колев и Георги Чиликов, с които бургазлията дълги години работи. Дебютът му начело на заралии ще е във вторник под Аязмото срещу Ботев Вр. Димитров замени подалия оставка Александър Томаш, който от началото на сезона записа 6 победи и 7 загуби. В последните 4 мача обаче Берое загуби три пъти и би само ЦСКА-Сф (2:1).  60-годишният Херо е трикратен шампион на България, носител на Купата на страната, двукратен носител на Купата на професионалната лига. За последно той води Иртиш Павлодар, откъдето беше изгонен през лятото и в момента съди казахстанския клуб.", "date": "2019.10.24", "title": " Херо пое Берое"}
{"url": "https://duma.bg/feysbuk-otdelya-1-miliard-za-domove-za-bedni-v-sasht-n202049", "text": "От Фейсбук заявиха, че през следващото десетилетие ще отделят 1 милиард долара за домове за бедни, повечето от които са за родния им щат Калифорния, съобщи АФП. Водещата социална мрежа си партнира с губернатора Гавин Нюзъм и други известни филантропи по проекти, които имат за цел да доведат до 20 000 нови жилищни единици за учители, медицински сестри, първи реагирали, и други \"основни работници\", разкри главният финансов директор на Фейсбук Дейвид Уенер. \"Възможността за по-достъпни жилища за всички семейства е от ключово значение за справяне с икономическото неравенство и възстановяване на социалната мобилност в Калифорния и извън нея. Правителството не може да реши самостоятелно проблема с домове за бедни. Имаме нужда от други хора, които да се присъединят към Фейсбук, за да се активизират. Напредъкът изисква партньорство с частния сектор и филантропията за промяна на статуквото и справяне с кризата на разходите, пред която е изправена страната ни\", се казва в изявление на компанията. В Сан Франциско четиричленно семейство с приходи на домакинство от 100 000 долара годишно се смята за нискодоходно. \"Научихме, че производството на жилища на достъпни цени е проблем в Калифорния и трябва да бъде решен чрез партньорства, които обединяват компании, общности, организации с нестопанска цел и политици в цялата страна, за да се намерят творчески решения\", сподели още Уенер.", "date": "2019.10.24", "title": " Фейсбук отделя 1 милиард  за домове за бедни в САЩ"}
{"url": "https://duma.bg/pokazvat-virtualna-dzhokonda-v-luvara-n202050", "text": "В предстоящата ретроспектива на Лувъра, посветена на Леонардо да Винчи, \"Мона Лиза\" ще бъде превърната в уникална виртуална реалност. Организаторите на блокбъстърското шоу, включващи 11 от картините на майстора на Ренесанса, решават да оставят шедьовъра в обичайния му дом - Salle des Etats, страхувайки се от проблемите с контрола на тълпата. За сметка на това посетителите могат да се насладят на виртуален тет-а-тет с изображението на 24-годишната съпруга на богат търговец на коприна от Флоренция, благодарение на виртуалния опит, създаден от тайванската фирма HTC Vive Arts, информира АФП. Ценителите трябва да се подготвят за изненадите от виртуалното преживяване и, след като поставят слушалките си, да изберат един от няколко езика. Това, което изглежда като косата на младата жена, всъщност е воал - символ на добродетелта, покриващ черна шапка. Така се обяснява и тънката линия в горната част на челото на Джоконда - предния ръб на воала. Преживяването идва чрез дълбоко гмуркане в изображения, станало възможно чрез ултравиолетова и рентгенова технология, разкривайки детайли на слоевете върху пластове прозрачни глазури, които Леонардо е приложил върху картината, създавайки илюзията за триизмерен обем и оживявайки обекта на изображението. Зрителят също ще бъде изненадан да отбележи, че младата жена е била доста свежа за майка на 5-годишно дете - факт, който вече не личи в рисунката, силно лакирана във времето, в която дамата изглежда дори някак дебела. Обиколката кани наблюдателя да си представи Мона Лиза, седнала на лоджията си, заобиколена от грапавия пейзаж, който Леонардо използва като фон, за да почувства единството между природата и човечеството през вековете. Мечтаната финална 360-градусова виртуална гледка вкарва зрителя в дървена летяща машина, представена от Леонардо, извисяваща се над планините и долините на картината. Ретроспективата в памет на великия майстор, починал преди 500 години, озаглавена просто \"Леонардо да Винчи\", се открива в Лувъра днес, 24 октомври, и продължава до 24 февруари.", "date": "2019.10.24", "title": "Показват виртуална Джоконда в Лувъра"}
