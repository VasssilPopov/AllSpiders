{"url": "http://duma.bg/node/155479", "text": "Работниците по чистотата към община Видин не получават и стотинка за полагания през почивните извънреден труд. За това алармираха с писмо до председателя на Общинския съвет от синдикалната организация в звено \"Чистота\" вчера. В документа се посочват редица нарушения на трудовото законодателство. От започване дейността на звеното досега не се е заплащала работата през почивните дни независимо, че трудовите договори са сключени при 5-дневна работна седмица. Не се заплаща и уговореното в КТД допълнително възнаграждение при вътрешно заместване на проверителите, което също е в нарушение на договора и Кодекса на труда. \nОт синдикалната организация настояват за по-високо заплащане за нощен труд. Работниците искат да ползват поне минимални права по наредбата за предоставяне на безплатна храна и напитки. Те са отправяли многократно исканията си към местната власт, но са получавали отказ с оправданието, че в общинския бюджет няма пари. \nАко проблемът не бъде решен, ще се обърнем за помощ към Инспекцията по труда и омбудсмана с настояване да бъде извършена проверка на кмета по спазване на трудовото законодателство, предупреждават от синдикалната организация.     \n", "date": "2017.11.07", "title": "Община Видин не e плащала извънредния труд на работниците си"}
{"url": "http://duma.bg/node/155480", "text": "Над 330 хил. души, или около 10% от трудоспособното население на България са демотивирани да си търсят работа. Те не са регистрирани и в Агенцията по заетостта, подчертаха авторите на специализирано тематично изследване. Анкетата, проведена от изследователски център \"Тренд\" по поръчка на фондация \"Фридрих Еберт\", е осъществена между 10 и 28 септември и е национално представителна. Подобно целево проучване у нас се провежда за първи път. Бившият социален министър Ивайло Калфин от Фондация \"Институт по икономика и международни отношения\" коментира, че  броят на демотивираните българи е двойно по-голям от предварителните прогнози, които са сочели около 150 хил. души. \nИзследването констатира, че по-голямо натрупване на демотивация има при хората между 18 и 29 години. Част от младежите все още са в процес на търсене на своята професионална реализация, уточни Евелина Славкова от \"Тренд\". Очаквано, най-малък е процентът демотивирани висшисти, които са 10%. Най-много са безработните със средно образование - 53%. \nНад 80% от демотивираните са били без работа над година, 12 на сто никога не са работили, а всеки пети е без работа повече от 5 години. Тези хора губят усещане за професиите и много трудно се връщат към трудовите навици, обобщават от \"Тренд\". \nВсеки втори не си търси работа, като твърди, че няма работа за него. Едва 13% посочват като причина, че ги издържат роднини и че няма работа по специалността им. \nДва процента нямат никакъв личен месечен доход. 13% получават до 500 лв. Славкова отбеляза, че 17% признават, че получават пари от сивата икономика, нямат трудов договор и не плащат осигуровки. Едва 10 на сто се издържат със средства от чужбина. Профилът на демотивирания обикновено е на човек, който живее в домакинство с други хора и разчита тях да го изхранват, обобщи Калфин. \nПовече от половината, нежелаещи да си намерят работа, се определят като българи, едва 27 на сто са ромите. Най-висок е делът на демотивираните хора в селата - 42%. В областните градове делът е малко под една трета, а в малките градове - 22%. С най-нисък дял от целевата група се отчита столицата - 7%. \nСлавкова определи като реалистична самооценката на незаетите хора. 47% от анкетираните биха започнали работа за възнаграждения между 500 и 1000 лв. \nОфициалният държавен посредник в лицето на Бюрото по труда се оказва изключително неефективен механизъм за успешна реализация на пазара на труда, констатира проучването, поръчано от фондация \"Фридрих Еберт\". Само 1% от всички анкетирани са имали положителен опит при намирането на работа чрез бюрата по труда. 42 процента са се пробвали неуспешно да се реализират чрез него, а 39 никога не са търсили помощта му. Въпреки това 52% смятат, че държавата е длъжна да им осигури работа.     \n", "date": "2017.11.07", "title": "10% от трудоспособните не си търсят работа  "}
{"url": "http://duma.bg/node/155481", "text": "Над 330 хил. души, или около 10% от трудоспособното население на България са демотивирани да си търсят работа, сочи проучване на агенция \"Тренд\" по поръчка на фондация \"Фридрих Еберт\".  \nСамо 1% от всички анкетирани са имали положителен опит при намирането на работа чрез бюрата по труда. 42 процента са се пробвали неуспешно да се реализират чрез тях, а 39 никога не са търсили помощта им. Въпреки това 52% смятат, че държавата е длъжна да им осигури работа.  \nНад 80% от демотивираните са били без работа над година, 12 на сто никога не са работили, а всеки пети е без работа повече от 5 г. Противно на обществените нагласи едва 27% от нетърсещите работа се самоопределят като роми.   \n", "date": "2017.11.07", "title": "330 хиляди безработни не търсят работа "}
{"url": "http://duma.bg/node/155466", "text": "Председателят на Асоциацията на пострадалите при катастрофи Владимир Тодоров заяви вчера, че до края на седмицата ще внесе предложение в ИА \"Автомобилна администрация\" за поставяне на камери в автобусите. По думите му само така ще може да се следи какво се случва по време на път. \"С видеорегистраторите ще могат да се записват критичните ситуации и как шофьорите реагират на тях. Това ще има много силен контролиращ ефект върху водачите\", подчерта Тодоров. Той даде за пример камерите, които бяха поставени преди година в линейките в София. По негови данни нарушенията, направени от шофьорите на линейки, са намалели почти наполовина. \nПовод за искането на Асоциацията стана последният инцидент с автобус, който катастрофира на магистрала \"Тракия\" миналата седмица. 17 души пострадаха, а причината за катастрофата все още се изяснява, най-вероятно става въпрос за умора на водача. Инцидентът предизвика сериозно обществено внимание, тъй като след него се разбра, че транспортните фирми не могат да контролират тахографските шайби на шофьорите, нито знаят дали служителите им са били глобявани за пътни нарушения.   \n", "date": "2017.11.07", "title": " Пострадалите при катастрофи искат камери в автобусите"}
{"url": "http://duma.bg/node/155467", "text": "Жители на три села излязоха на протест пред Върховния административен съд против изграждането на кариера за инертни материали, разположена във вододайната зона на Бургас. Десетки протестиращи от бургаските села Винарско и Вратица, и варненското Чернево казаха \"не\" на кариера \"Каята\". \nХората се страхуват, че ще останат без питейна вода. Стайко Монев, кмет на село Винарско, обясни, че в решението за ОВОС има много нередности, а вече 3 години жителите ходят по мъките и събират по 2-3 лв., за да може да си платят съдебните такси.  \n\"Няма ли някой най-накрая да ни види? Искат да ни вземат водата, какво по-страшно от това не виждам? Крайно време е да прекратят тези безчинства. Искаме институциите да ни помогнат, крайно време е\", заяви Монев. Той обеща жителите да не се предадат. Хората от трите села недоумяват защо местната екоинспекция вместо да защитава тях, природата и водите ни, е на страната на инвеститорите. \"Явно, че има намеса, в тази държава всички сме големци. Не може да има толкова пропуски и да не може да си извоюваме правото\", добави кметът на бургаското село. \nХората са категорични, че при приемането на екооценката не се взети под внимание много от фактите, които не допускат посегателства над питейните води и охранителните зони.    \n", "date": "2017.11.07", "title": " От три села протестираха пред ВАС заради кариера"}
{"url": "http://duma.bg/node/155468", "text": "Докторантите искат ново увеличение на стипендиите им. След обявения преди няколко дни ръст с 50 лева докторанти отново написаха отворено писмо до управляващите, в което питат как правителството ще задържа млади учени в България. \nСпоред докторантите са нужни и други мерки за поетапно повишаване на стипендиите им, които в момента са 450 лева на месец и не са променяни от 2008 г. В предишно отворено писмо те искаха размерът на стипендията да бъде поне една и половина минимална работна, или поне 765 лева на месец от януари. \n\"Как увеличение в размер на 50 лева, или общо 500 лева месечна стипендия, ще отговори на нуждите на младия учен, свързани с покриване на жизнените му потребности и с финансиране на научното му развитие на европейско ниво\", питат докторантите във второто си писмо и отговарят: \"Никак.\" Според тях без нови кадри, които да правят качествени научни изследвания и да дават своя принос за развитието на науката у нас в дългосрочен план, тенденцията на устойчив спад ще стане необратима.   \n", "date": "2017.11.07", "title": "Докторантите още искат увеличение на стипендиите им"}
{"url": "http://duma.bg/node/155469", "text": "Продължават обсъжданията около премахването на добавката за прослужено време. На форум на синдикати и работодатели от КТ \"Подкрепа\" обявиха вчера данни от изследване в 10 европейски държави. Добавката се прилага в множество страни, само в Гърция и Румъния е отменена заради лобистки натиск, сочат данните от проучването на синдиката. Оттам подчертаха, че аналог на добавката има в други страни и тя не е анахронизъм без аналог, както обясняват от работодателските организации.   \nС премахването на клас прослужено време работодателските организации искат да замразят минималната работна заплата, коментира икономическият експерт от КТ \"Подкрепа\" Ваня Григорова. Тя представи международния опит в прилагането на клас прослужено време. По думите й у нас няма добавка от 12% върху заплатата, както твърдят работодателите. От публичните отчети на фирми става ясно, че добавката е под 2 процента. В допълнението към заплатата се оказва, че влизат освен класът, и други добавки за извънреден и нощен труд, и др. Григорова е категорична, че искането на бизнеса оценката да е основана на ефективността, е субективна. Синдикалистката заяви, че бонус за ефективност едва ли ще има, ако шефът е сърдит, например. \nТеодор Дечев от АИКБ посочи, че клас прослужено време има във Венецуела, Боливия и Камбоджа, а в САЩ има в армията и в държавните пощи. Шотландия също имала бонуси за личните лекари, но имало недоволство срещу това. \nПредставителката на КНСБ Ася Гонева подчерта, че през последните 5 години бизнесът у нас не е подписал нито един колективен трудов договор. Тя бе категорична, че за работниците и служителите трябва да има предвидимост и сигурност. \nДУМА припомня, че темата с класа отново бе отворена през лятото, когато вицепремиерът Валери Симеонов подкрепи аргументите на работодателите за отпадането на добавката. Макар дни по-късно да се извини, че изказал лично мнение, синдикати и работодатели отново кръстосаха аргументи за и против отпадането на добавката. След среща на синдикатите с премиера стана ясно, че класът ще се запази. После обаче и работодатели поискаха среща с Бойко Борисов.  \nПо време на споровете председателят на БСК Божидар Данев заяви на пресконференция: \"Ние възпитаваме търтеи, които непрекъснато искат, без да дават!\", председателят на КРИБ Кирил Домусчиев тогава каза, че \"Синдикатите са вредни за България, синдикатите пречат за развитието на икономиката. Какво е това да ходят при премиера с неверни данни и информация и със стачни комитети\". \nОт БСП настояха кабинетът ясно да заяви дали споделя мнението на работодателските организации, че синдикатите са вредни, а работниците - търтеи.     \n", "date": "2017.11.07", "title": "Класът пак скара синдикати и работодатели  "}
{"url": "http://duma.bg/node/155470", "text": "Днес от 15 до 17 часа, народният представител от \"БСП за България\" Румен Георгиев и общинският съветник Борис Цветков ще бъдат на разположение на софиянци в постоянната приемна на БСП в София на ул. \"Леге\" №10, етаж 1. \nЖелаещите може да се запишат предварително на телефон 02/987 20 86.   \n", "date": "2017.11.07", "title": "ПРЕДСТОЯЩО"}
{"url": "http://duma.bg/node/155471", "text": "100-годишнината от Великата руска революция бе отбелязана с тематични доклади на \"Позитано\" 20 вчера. Инициативата е част от традиционните вече Благоевски четения, организирани от БСП, Обединението на левите социалисти в партията и Центъра за стратегически изследвания \"Александър Лилов\". \nТемата на вчерашната среща бе \"Великият октомври между миналото, настоящето и бъдещето\". Първи своя поглед за събитията, оставили отпечатък върху световната история, представи проф. Васил Проданов. Пред пълния киносалон в централата на БСП той представи обстоен доклад за случилото се преди 100 години, за последните публикации, посветени на темата и предстоящите чествания по цял свят. След него думата взе доц. Янаки Стоилов. Той отбеляза, че в САЩ и в някои западни страни на Октомврийската революция се обръща много по-голямо внимание, отколкото в страните на доскорошния държавен социализъм и дори в Русия, която е нейна родина. Според Стоилов там, където не тежат исторически комплекси и има съзнание, че човешката история остава трайни следи върху развитието на света, интересът към нея не намалява, дори когато събитията са приключили. Няма нищо по-трудно от това да защитаваш една революция след нейния край, смята той. Своите размисли за Октомврийската революция представиха още доц. Димитър Генчев и Владимир Трифонов.   \n", "date": "2017.11.07", "title": " Социалисти отбелязаха 100 г. от революцията в Русия"}
{"url": "http://duma.bg/node/155472", "text": "\"Вотът на недоверие към правителството е тест към всички политически сили, които се заявяват като опозиция. За тези 6 месеца управление и \"Воля\", и ДПС, във важни гласувания, подкрепиха управляващото мнозинство.\" Това заяви вчера депутатът от \"БСП за България\" Станислав Владимиров в телевизионно интервю. По думите му след разговорите с парламентарно представените партии ще се прецени в кой сектор да бъде поискан вот на недоверие. \"Корупцията е най-големият бич за нашето общество. Няма изследване или доклад от ЕК, в който България да не се посочва като най-корумпираната държава в Европа\", подчерта Владимиров. \nГЕРБ управляват от години и няма как да не носят отговорност и вина за несправянето с корупцията, смята социалистът. Той посочи, че друг проблемен сектор е здравеопазването. \"Ние сме най-болната нация в Европа. Получаваме най-лошата помощ. Изчезват болници, не само в малки общини, а и в областните ни центрове. Почти няма болници в Родопите\", припомни Владимиров. Той е категоричен, че е нужна промяна в модела на здравеопазване и ако той не се промени, отново ще има смяна на министри в системата. \n    \n", "date": "2017.11.07", "title": "Станислав Владимиров определи вотa на недоверие като тест за опозицията"}
{"url": "http://duma.bg/node/155473", "text": "Образованието като социална ценност на обществото бе темата - фокус на дискусия, организирана от Областния и Общинския съвет на БСП в Перник, съвместно с Младежкото обединение. В нея участваха учители, общественици, дейци на образованието, науката и културата, млади хора, които заедно с изявени лектори обсъдиха състоянието на образованието, перспективите и възможностите за подобряване. \nЛектори бяха проф. Максим Мизов от Центъра за исторически и политологически изследвания на БСП, доц. д-р Евгений Кандиларов от СУ, депутатът от \"БСП за България\" доц. д-р Николай Цонков и Евелина Венкова, учител и член на НС на МО. \nБяха обсъдени още ценностите на обществото и значението на образованието за тяхното формиране, както и опитите за подмяна на историята. Николай Цонков акцентира върху Наредбата за приобщаващо образование и най-вече за необходимостта от сериозен анализ къде има нужда от промяна. Венкова отбеляза липсата на обществено внимание и държавна политика към проблемите на децата и младите семейства, което неминуемо води до проблеми в образователния процес. \nДискусията бе придружена от изложба, посветена на народните будители от епохата на Възраждането, историята на въоръжената борба против фашизма в страната и Перник и развитието на пернишката партийна организация през годините. На форуми присъстваха депутатите социалисти Станислав Владимиров и инж. Любомир Бонев, председателят на БСП в Перник Кирил Леонов, областният лидер на социалистите Валентин Петков и Диана Серафимова, председател на МО в Радомир. \n    \n", "date": "2017.11.07", "title": "Младежи от БСП дискутираха образованието като социална ценност"}
{"url": "http://duma.bg/node/155438", "text": "Български фризьори почерпиха вдъхновение от състоялия се преди дни грандиозен коафьорски спектакъл в Барселона, с който известен бранд, специализиращ се в професионалната грижа за косата, отбеляза 50 години красота. На сцената последните тенденции в бранша представиха световноизвестните стилисти Мазела и Палмър, Тим Хартли, дуото \"X-Pression\" и артистичният екип на \"Montibello\". \nСобствениците на официалния дистрибутор на марката у нас - \"Selena ES\", Елена и Ивайло Стефанови също бяха сред гостите на събитието. И решиха да отбележат и в България половинвековния юбилей на испанския бранд с голям коафьорски спектакъл. \"Street Spirit & Alter Ego\" ще представи актуалните тенденции във фризьорството за 2018 г. Организаторите обещават шоу на вдъхновението и креативността в най-чистия им вид, комбинация между изискан стил и модерна визия. \nНа сцената ще се изяви артистичният екип на \"Montibello\" - Джорди Тенас и Хорхе Суарес, които ще пристигнат от Испания специално за събитието. В коафьорското представление ще участват също най-изявените фризьори на \"Selena ES\" и гости от България. В спектакъла със специални изпълнения ще се включат Павел и Венци Венц и Марина Кискинова, която ще бъде и водеща на спектакъла.     \n", "date": "2017.11.07", "title": "Родни коафьори черпят вдъхновение в Барселона"}
{"url": "http://duma.bg/node/155439", "text": "Със събраните средства от последния благотворителен Виенски бал в София бяха направени няколко важни дарения. Центърът за настаняване от семеен тип за деца и младежи с увреждания \"Райна Княгиня\" в българската столица се сдоби с дълго чаканата позиционираща система за рехабилитация на малчугани с церебрална парализа. Намиращият се в съседство дом от същия тип \"Баба Тонка Обретенова\" получи маса за тенис и бягаща магнитна пътека. \nСдружение \"Виенски клуб\" направи дарения на 13 социални институции за сираци, които се намират на територията на Столичната община, като закупи заявените от тях уреди и пособия за спорт и рехабилитация. Средства получи и фондация \"Конкордия\" България, която поддържа такива домове. \nПриходите от 17-ия Виенски бал в София, който се проведе през февруари т.г., бяха в размер на 6410 лв., както ДУМА писа.   \n", "date": "2017.11.07", "title": "Ясни са даренията от Виенския бал в София"}
{"url": "http://duma.bg/node/155440", "text": "За пети пореден път Седмицата на бащата завладява България. Из цялата страна до 12 ноември деца и родители ще могат да прекарат качествено време заедно. Целта на инициативата е да напомни, че бащите и другите значими за малчуганите мъже създават част от вселената за отрочетата си, допълнена, разбира се, от техните майки. \nБащата у нас е глава на семейството, често възприеман като родителя, който е \"по по-сериозните работи\", дисциплината, наказанията... Казват, че истинският мъж знае как да бъде баща. Но никой не е \"програмиран\" да го прави без грешки. И непрекъснато се учи: от своите родители, дядовци и баби, от другите важни мъже в живота си и най-вече - от децата. Защото именно във времето, когато бащите са заедно с малките, могат да разберат колко важни са за техните детски крачки през живота, и колко важни са децата за пътя на бащите и мъжете - път, по който всеки мъж има шанса да открие, че малкото дете е личност и най-голямата сила на мъжете е в това да ги подкрепят по техния път. \nАпелът на Национална кампания \"Да бъдеш Баща\" към българските мъже е да научат децата как и кога да използват силата си, но и как да се учат да се предпазват и самите те да бъдат силни, без да прилагат насилие. \nИнициативата води началото си от 2013 г., когато 10 неправителствени организации се обединяват около целта общественото внимание да бъде насочено върху значимостта на бащината роля за пълноценното развитие на детето. \"Да бъдеш Баща\" е част от световната кампания MenCare, която се провежда в повече от 40 държави на 5 континента. Целта е да подкрепя мъжете в ролята им на грижовни, справедливи, отговорни и неагресивни родители и настойници, за да подпомогне успешното развитие на децата и отношенията в семейството.   \n", "date": "2017.11.07", "title": " Седмицата на бащата завладява България"}
{"url": "http://duma.bg/node/155441", "text": "Най-новият български филм \"Възвишение\" ще може да се гледа в рекорден брой кина за родна продукция - цели 65 салона ще прожектират лентата. Заснетата по едноименния роман на Милен Русков творба е комбинация от исторически факти и художествена измислица. Сюжетът проследява как през 1872 г. Димитър Общи (незабравимо превъплъщение на Филип Аврамов) и сподвижниците му осъществяват Арабаконашкия обир. Сред групата на полуреволюционерите-полуразбойници са Гичо (изигран от Александър Алексиев), Асенчо (на екрана дебютира Стоян Дойчев), Христо Петков (в образа на Тодор Шумненеца), Кирил Ефремов (в ролята на Петко Страшника) и Благовест Благоев (като наш Тошко). \nЕкип от над 300 души стои зад продукцията. Филмът, определян от критици като комедия, смесена с трагедия, е сниман в продължение на 3 години и ще има своята официална премиера днес. По кината може да се гледа от 10 ноември. \"Не сме търсили особена символика в датата, когато \"Възвишение\" тръгва по кината\", уточни режисьорът Виктор Божинов. Но обвърза разбирането си за свобода с посланието, което е своеобразен лайтмотив на кинотворбата: \"От народа - за народа\". \nПродуцентът Иван Дойков разкри, че учениците ще могат да гледат филма с отстъпка от цената на билета, за да може идеята на продукцията да стигне до повече подрастващи. Лентата е с категория \"12+\" и в нея 12 пъти звучат нецензурни изрази. Те обаче не са самоцелни, а пресъздават емоциите и настроението на главните герои. \nСцената с \"пълномощника\" на Левски е сред най-интересните, защото разкрива какво е да се срещнеш с великото и да (не) го разпознаеш, смята Параскева Джукелова, която играе майката на Гичо.  \nНа въпроса кой момент от книгата е най-добре пресъздаден в 142-минутната лента, писателят Милен Русков отговори, че финалът най-много се доближава до авторовия замисъл. \n\"Филмът има потенциал да се превърне в стандарт за българско кино\", смята Петър Дундаков, създал музиката за \"Възвишение\". Саундтракът е записан със симфоничен оркестър под диригентството на проф. Пламен Джуров.     \n", "date": "2017.11.07", "title": "Показват \"Възвишение\"  в 65 кина от 10 ноември "}
{"url": "http://duma.bg/node/155442", "text": "Премиера на Тошка Иванова в три града Тошка Иванова ще представи сборника с разкази \"По колко пъти на ден не умираме\" (изд. \"Жанет 45\") в Стара Загора днес, 7 ноември, от 19 ч. в къща-музей \"Гео Милев\", за книгата ще говори Мария Донева, на 8 ноември от 18.30 ч. в Бургас, Jazz and blues club, 8 mamas, представя Добрина Топалова, и на 14 ноември от 18.30 ч. в София, клуб \"Перото\" (НДК), думи за книгата ще каже писателят, литературен критик и преводач Ангел Игов. Вечер с филмите на Пройко Пройков Българската асоциация на независимите художници и аниматори (БАНХА) \"Пройко Пройков\" и Българската национална филмотека организират честване на 90 години от рождението на аниматора Пройко Пройков във Филмотечно кино \"Одеон\" днес от 18 ч. Ще бъдат прожектирани неговите филми \"Пеещите каубои\", \"Етюд I\", \"Голямото преследване\", \"Звезден прах\", \"Прелюд\", \"Вражда\", \"Цирк \"Глория\" и мн. други, информира Надежда Славова - БАНХА \"Пройко Пройков\". Пуснаха билетите за втория \"Оркестър без име\" Билетите за новото представление на най-големия български мюзикъл \"Оркестър без име\", който грандиозно се завръща на 28 април в \"Арена Армеец\", вече се продават в мрежата на \"Ивентим\" в цялата страна, както и онлайн на сайта на компанията. Пропуските за втората дата на въздействащия спектакъл са на цени от 40 до 70 лв., а всеки, купил билет в периода 6-10 ноември, ще се възползва от 10% отстъпка от цената, информира Поли Петрова от \"Моко сълюшън\", продуцент на мюзикъла. \nЛекция за полския авангард \n\"Полският авангард на европейската карта на центровете за ново изкуство през 20-те години на XX век\" е темата на лекцията на д-р Пшемислав Строжек днес от 17 ч. в галерия \"Академия\" в Националната художествена академия, съорганизатор на проявата с Полския институт в София. Строжек е научен сътрудник в Института за изкуство на ПАН, изследовател на италианския футуризъм, полския авангард, основите на глобалния модернизъм и съвременно изкуство. Стипендиант на Фулбрайт в Университета Джорджия, Израелската академия на науките (Тел Авив), Aкадемия деи Линчеи (Рим). Автор е на няколко десетки научни статии, на първата монография за рецепцията на италианския футуризъм в Полша, както и на книга за немския дадаизъм.   \n", "date": "2017.11.07", "title": "Кратки"}
{"url": "http://duma.bg/node/155443", "text": "Камерен концерт на младата и успешна българска цигуларка Яна Зеленогорска и известния японски пианист Йошихару Уада ще се състои днес, 7 ноември, от 18 ч. в Националната музикална академия \"Проф. Панчо Владигеров\". Входът е свободен. В програмата музикалните лауреати са включили творби на известни японски композитори, както и от класическия репертоар. Концертът е част от 28-ите Дни на японската култура в България. Организатор е фондация \"Земята и хората\" с подкрепата на посолството на Япония у нас. \nКонцертната дейност на утвърдения японски пианист Йошихару Уада се простира в множество страни, сред които Франция, Германия, САЩ и Македония. Уада води семинари за учители по пиано в Токио, като освен това е първенец в различни международни конкурси, сред които \"Музиката и Земята\" в София и \"Йохан Себастиан Бах\" в град Куруме, Япония. \nЦигуларката Яна Зеленогорска също е носителка на престижни титли от международни конкурси - \"Йохан Себастиан Бах\", конкурса за цигулари \"Проф. Недялка Симеонова\"и конкурса за австрийска камерна музика \"The 9th Kyusyu International J.S. Bach Music Competition\". Яна завършва НМУ \"Любомир Пипков\" в София в класа на Благородна Танева и Националната музикална академия при проф. Ангел Станков, след което продължава своята специализация в Германия. \n    \n", "date": "2017.11.07", "title": "Яна Зеленогорска и Йошихару Уада с концерт в Музикалната академия"}
{"url": "http://duma.bg/node/155444", "text": "Българска народна музика ще ехти тази вечер в \"София лайв клуб\". Ще закичим родопска китка и ще поставим рекорд за най-дългото клубно хоро на Балканите. С гордост ще празнуваме, както подобава, защото музиката е празник, а българското дава настроение, отправят послание и покана организаторите от \"Тъпани и гайди\". Музика от дълбините на родопския фолклор ще звучи от сцената на популярния клуб за жива музика в столицата. Преплитане на оригинални, автентични, цветни мелодии ще допринесе за магията в празничната вечер, а вокалът на народната певица Валентина Добрева ще ни отведе в дебрите на Родопа. \n\"Тъпани и гайди\" съществува от 2011 г. Родопският звук е заложен в основата на звученето, но е съчетан с тежък съпровод на австралийско диджериду и перуански кахон. В групата се срещат традиционни първобитни инструменти от три различни континента: австралийското диджериду - най-древният духов инструмент в света, кахонът - древен ударен инструмент, роден в Южна Америка, Перу, и каба гайдата - един от първите дървени духови инструменти, възникнали на Балканите. \nМузикантите, стоящи зад проекта, са Валентина Добрева - вокал, Лазар Кермедчиев, Григор Лалов, Росен Росенов и Костадин Канев - каба гайди, Петър Йорданов (Бъни) - кахон, и Георги Маринов Хорхе - диджериду. Всички тези инструменти и великолепният глас на Валентина ще отнесат публиката през девет планини в десета, обещават организаторите. Билетите са по 10 лв.   \n", "date": "2017.11.07", "title": " \"Тъпани и гайди\" стягат най-дългото клубно хоро на Балканите"}
{"url": "http://duma.bg/node/155445", "text": "Юбилейната изложба \"20 години галерия \"Видима\" с творби от фонда на едноименния художествен институт е подредена до 24 ноември в столичната галерия \"Средец\" на Министерството на културата. Представени са над 40 произведения от областта на живописта и графиката на изявени имена от различни поколения и художествени направления в съвременното и класическото българско изобразително изкуство. Сред тях са проф. Светлин Русев, Кеазим Исинов, Володя Кенарев, Станислав Памукчиев, Димитър Казаков, Димитър Чолаков, Милко Божков, Георги Божилов-Слона, Любен Диманов, Стоимен Стоилов, Кольо Мишев, Стели Грънчаров, Свилен Блажев, Антон Антонов, Красимир Добрев-Доктора, Евгений Босяцки, Доньо Донев, Тома Трифоновски, Ивайло Мирчев, Христина Петрова, Евгений Тодоров-Поптошев и др. \nГалерия \"Видима\" се намира в Севлиево и от 1997 г. всеки месец в изложбения й салон се представят нови автори в областта на изобразителните изкуства. През изминалите 20 години арт салонът си изгражда име и създава колекция, с която заслужено се гордее. Освен произведения на наши съвременници той притежава и картини на художници, родени в края на ХIX и началото на ХХ век, чиято творческа активност достига върха си през 50-те, 60-те и 70-те години на миналия век. Богатият фонд на галерията включва както живописни и графични произведения, така и пластики, приложни творби и фотографии. \"Видима\" е място и за творчески срещи с писатели, журналисти, кинодейци. Към нея е разработена и детска школа по изобразително изкуство, която дава възможност на малките талантливи художници да откриват своя път към творчеството. \n    \n", "date": "2017.11.07", "title": "Галерия \"Видима\" с юбилейна експозиция в София"}
{"url": "http://duma.bg/node/155446", "text": "Дълго е това заглавие за краткия ми отзив за една тънка стихосбирка... Но откъдето да я погледнеш - тя буди и гордост, и респект. На първа корица е \"Хвърковатата чета\" на Бенковски от худ. Петър Морозов. На гърба - \"Бой за Шипка\" на худ. Димитър Гюдженов. А вътре - двадесет заглавия на епични песни - монолози на поета Карол Николов, някои от които напомнят за баладични поеми. Всички текстове обаче са излезли изпод талантливото родолюбиво перо на нашия съвременен поет Карол Николов, неделим от подвига на великите мъже на Копривщица и България. От Богдан войвода, Детелин войвода, Дончо Ватах войвода, Найден Геров, Любен Каравелов, Георги Бенковски, Тодор Каблешков, Димчо Дебелянов с встъплението и послеслова, до \"Защитата на славянската писменост от Константин Философ във Венеция\", до \"Изкуплението на Батак\", \"Шипченска песен\", до \"Сан Стефано 1878\", \"Южна земя\" е високият дух на един безсмъртен и непобедим човешки дух на тази земя. Казах тънка стихосбирка, а е побрала тринадесетвековната история на българите, на отечеството ни. Над хиляда и сто стиха в тези двадесет поетични заглавия в два цикъла: \"Стихове за великите мъже на Копривщица\" и \"Безсмъртници\". \nЕто тази взаимна обич прави \"Памет за подвига\" на тънката стихосбирка на Карол Николов обемна, достойна, прави я цял храм. Това посмъртно издание на напусналия ни в самото начало на настоящата година поет Карол Николов е дело на неговата Муза Анна Николова и поета-редактор Петър Динчев. Затова е това верую: Ах, това ако, то сега не дава покой на поетите... \nКнигата ще бъде представена на 8 ноември от 18 ч. в Националния литературен салон \"Старинният файтон\" с рецитал. \n    \n", "date": "2017.11.07", "title": " Историята на отечеството ни в 1100 стиха  "}
{"url": "http://duma.bg/node/155447", "text": "1834 - РАЖДА СЕ ЛЮБЕН КАРАВЕЛОВ, ПИСАТЕЛ И РЕВОЛЮЦИОНЕР (УМИРА 1879 Г.). През октомври 1869 г. заедно с Васил Левски и други емигранти основава Българския революционен централен комитет (БРЦК) в Букурещ. Изготвя първите програмни документи на БРЦК - \"Програма на БРЦК\" (1870) и \"Български глас\" (1870). Председател на БРЦК (май 1872-1875 г., когато излиза от БРЦК). Автор е на десетки повести и стихотворения, които му отреждат мястото на класик на българската възрожденска литература - \"Българи от старо време\", \"Хаджи Ничо\", \"Неда\", \"Маминото детенце\" и др. 1866 - ОТКРИТА Е ПЪРВАТА ЖП ЛИНИЯ В БЪЛГАРИЯ. Строителството на дългата 224 км отсечка Русе-Варна започва на 21 май 1864 г. и се извършва от английска компания начело с братя Барклей под финансовото ръководство на У. Гладстон. Английската компания получава концесия от Високата порта в Цариград за срок от 99 години. 1911 - В РУСЕ СЕ РАЖДА ЙОСИФ ЦАНКОВ, КОМПОЗИТОР И ПИАНИСТ (УМИРА 1971 Г.). Първомайстор на българската забавна песен. Композира танга, фокстроти, румби, валсове и др. Сред най-известните му песни са \"Керванът\", \"Продадена любов\", \"Облаци бездомни\", \"Спи, моя малка синьорина\", \"Събота вечер\", \"Твоята китара\" и др. 1913 - РАЖДА СЕ АЛБЕР КАМЮ, ФРЕНСКИ ПИСАТЕЛ (УМИРА 1960 Г.). Най-младият лауреат на Нобелова награда за литература (1957) след Ръдиард Киплинг, както и най-рано починалият носител на отличието (загива в автомобилна катастрофа). Бил е член на компартията, участник в Съпротивата, защитник на човешките права. До края на живота си е за отмяна на смъртното наказание. 1917 - НАЧАЛО НА ВЕЛИКАТА ОКТОМВРИЙСКА СОЦИАЛИСТИЧЕСКА РЕВОЛЮЦИЯ. Под ръководството на Владимир Илич Ленин работниците и селяните свалят от власт буржоазното управление, установено след Февруарската революция от с.г. Начало на революцията дава залп на крайцера \"Аврора\" срещу Зимния дворец. Събитието бележи прелом в световната история. В Русия е установена нова обществена система на управление, а впоследствие е създадена и първата в света социалистическа държава - СССР. На тази дата през 1956 г. е излъчено първото предаване на националната телевизия. Показани са манифестациите в Москва и София за годишнината от ВОСР. 1935 - РАЖДА СЕ ДИМИТЪР БУЙНОЗОВ, АКТЬОР (УМИРА 1995 Г.). Дебютира във филма \"Тайната вечеря на Седмаците\". Пресъздава ярки образи във филмите \"Партизани\", \"А бяхме млади\", \"13 дни\", \"С пагоните на дявола\", \"Не се обръщай назад!\", \"По дирята на безследно изчезналите\", \"Мера според мера\", \"Ева на третия етаж\" и др.     \n", "date": "2017.11.07", "title": "Датата"}
{"url": "http://duma.bg/node/155448", "text": "ЗДРАВЕОПАЗВАНЕ Ние предлагаме допълнителните средства за здравеопазване спрямо 2017 г. да  са  в  размер  на  985,2 млн. лв. \nСпешно изработване и въвеждане на Национална здравна карта, която да отговаря на обективните нужди на населението от медицинско обслужване. \nСъздаване на електронно досие и електронна рецепта на пациента. \nПремахване на статута на държавните и общинските лечебни заведения като търговски дружества. За тази цел предвиждаме увеличаване на средствата за здравеопазване с 500 млн. лв. за покриване на задълженията им. За нас здравето не е стока! С тази мярка очакваме: \no Водеща роля на държавата и общините за запазване на съществуващите държавни и общински лечебни заведения за болнична помощ; \no Гарантиран достъп до навременно и качествено здравеопазване; \no Повишени отговорности на МЗ за внедряване на съвременни диагностични  и лечебни технологии и модернизация на сградния фонд на болниците; \no Възможност за по-ефективен контрол и отчетност на лечебните заведения. \no Заплащане труда на медицинските специалисти според тяхната компетентност и индивидуален  принос. ОБРАЗОВАНИЕ И НАУКА Допълнителните средства за образование спрямо 2017 г. са в размер на 810 млн. лв., а тези за наука са увеличени 2 пъти. 150 млн. лв. в раздел \"общи държавни служби\" са средствата за БАН. 80 млн. лв. са допълнителните средства за държавните висши училища. \nС увеличение на средствата за образование целим: преодоляване на срива в грамотността; преодоляване на кризата във висшето образование; по-високо качество  на образованието и развитието на връзката му с науката и с модерната икономика. \nС увеличение на средствата за наука целим: спасителни мерки за науката в България и възстановяване на ролята й в икономиката и в управлението; създаване на условия за формиране на ново поколение учени. Ключови мерки: \n  \no Отказ от принципа \"Парите следват ученика\". Отказ от публично финансиране на частните училища. Това ще подкрепи развитието и модернизирането на мрежата от държавни и общински детски градини, училища и центрове за личностно развитие. \no Нарастване на учителските заплати с 25%. \no Програма за подкрепа на образованието в  обезлюдяващите се райони. \no Стартиране на процедура за преминаване към система на \"Един учебник по предмет за клас\". \no Държавата поема таксите за обучение на студентите, които остават да работят за определен период в България, и учат по приоритетни направления и защитени специалности в рамките на държавната поръчка. \no Поетапно въвеждане на минимален праг на основно месечно възнаграждение за академичния състав на ДВУ, БАН и ССА, работещ по основен трудов договор и при пълна заетост, както следва: \n- за асистент и главен асистент - равняващ се съответно на 2 и 3 минимални работни заплати; \n- за доцент и професор - равняващ се съответно на 4 и 5 минимални работни заплати. \no Минимален праг за допълнително трудово възнаграждение за защитена степен доктор (не по-ниско от 70% от МРЗ) и доктор на науките (не по-ниско от 1 МРЗ); \no Целеви програми за подкрепа на научните изследвания за млади учени. Ще постигнем: \no Намаляване с 2% дела на преждевременно отпадащите от образованието деца; \no Целенасочена подкрепа за дарбите на децата и учениците, на студентите, докторантите  и постдокторантите; \no Развитие и модернизиране на общинските и държавните детски градини, училища и центрове за личностно развитие; \no Стабилизиране на научните центрове. Възпиране на емиграцията на научни кадри; \no Развитие и мотивиране на учителите и педагогическите специалисти, преподавателите и изследователите; \no Увеличаване на приноса на науката в България за обществото и икономиката. РЕГИОНАЛНА ПОЛИТИКА За преодоляване на дълбоките регионални диспропорции, водещи до социално неравенство, миграция и задълбочаване на демографската криза, са необходими конкретни мерки, за които допълнително ще отделим 306 млн. лв.: \no Създаване на фонд \"Регионално развитие\" към МРРБ, предназначен за най-бедните и изостаналите региони в България. Средствата по фонда ще възлизат на 100 млн. лв. годишно и ще бъдат предназначени за изграждане и поддържане на пътната инфраструктура, финансиране на транспорт, учебни и лечебни заведения. \no Създаване на фонд \"Индустрия\" към Министерството на икономиката, с капитал от 100 млн. лв. Фондът ще осигури държавна подкрепа чрез дялово финансиране и изграждане на нови предприятия, преимуществено в регионите с изостанало икономическо развитие. \no В резултат на увеличените приходни средства за 2018 г. ще постигнем следните резултати: \n- прекратяване порочната практика да се прехвърлят отговорности на общините без финансово  обезпечаване; \n- осигуряване на финансово обезпечаване за по-качествено образование и здравеопазване в малките населени места; \n- подобряване на условията и жизнената среда в общините с ремонтиране на съществуващата и изграждане на нова инфраструктура - пътища, улици, ВиК, осветление и др.; \n- преодоляване на изоставането на възнагражденията на общинската администрация; \n- осигуряване на по-широк достъп на гражданите до обществените трапезарии и социалния  патронаж. ЗЕМЕДЕЛИЕ Предлагаме допълнителни средства в бюджета на МЗХ в размер на 75 млн. лв. \nЗа Селскостопанската академия средствата да са 60 млн. лв., разпределени, както следва: \no 25 млн. лв. за издръжка и подобряване на материалната база; \no 35 млн. лв. за приложна наука в т. ч.: \n- Програма за внедряване на иновации в  земеделието - 10 млн. лв.; \n- Програма за подобряване на развъдната и селекционната дейност при кравите и овцете, с цел увеличаване на прираста и млеконадоя - 10 млн. лв.; \n- Програма за развитие на \"прецизното\" земеделие - 5 млн. лв.; \n- Програма за научни изследвания, посветени на развитие и опазване на горите - 10 млн.лв. \nПредлагаме увеличаване с 8 млн. лв. на средствата за борба с градушките и създаване на \"Фонд за внедряване на научните изследвания в земеделието\" с бюджет \n7 млн. лв. годишно, чрез който държавата допълнително да стимулира земеделските производители (с 3,5 лв. на един дка), които прилагат постиженията на българската земеделска  наука, като: \n- използват произведен в научните институти на ССА посевен материал; \n- отглеждат български породи животни и използват разработен в нашите научни институти семенен материал; \n- прилагат разработени в българските научни институти иновативни техники за прецизно земеделие. ТУРИЗЪМ По отношение на туризма предлагаме пакет от мерки за удължаване на туристическия сезон с повече и по-разнообразни събития и стимулираме вътрешния туризъм. Сред тях са: \n- Подобряване функционирането на СПА сектора и насърчаване на неговото развитие чрез инвестиционна подкрепа на 111 общини с регистрирани минерални извори. Средства за развитие на инфраструктурата в размер на 15 млн. лв.; \n- Стимулиране на посещенията    извън сезона чрез    туристически ваучери по следната схема на финансиране: Държавата дава на всеки турист с резервация над 4 нощувки ваучер, който покрива такси за посещение и екскурзии до национални туристически обекти, билети за изложения и фестивали и др. културни прояви. Бюджетът на тази програма е 15 млн. лв. годишно. Програмата ще обхване 300 000 души  в месеците  извън  активния сезон. \nВъвеждане на ваучерна система при работодателите - всеки работодател може да даде ваучер за почивка - 7 дни (до 400 лв.), подобно на ваучерите за храна. Като работникът може да го ползва по всяко време на територията на България във всеки хотел, който работи с операторите на ваучери. Мярката е насочена към удължаване на туристическия сезон и подкрепа на българския туризъм. \nСъздаване на грантова схема към Министерство на туризма, чиято цел е да създава и подобрява условията за развитие на спортния туризъм в страната. Бюджетът на тази схема е 20 млн. лв. годишно, с които се финансират спортни събития. ТРАНСПОРТ И СЪОБЩЕНИЯ В областта на транспорта и съобщенията вследствие политиките през последните години продължава влошаването на транспортните и съобщителните услуги в провинцията и селските райони за сметка на София. Железопътният транспорт, въпреки направените инвестиции в него, не показва признаци на съживяване. Кризата в БДЖ продължава. Големите инфраструктурни проекти по ОП \"Транспорт и транспортна инфраструктура\" четвърта година не започват и закъсняват с усвояване на предвидените за тях средства \n- официално са обявени за рискови. Министерството на транспорта, информационните технологии и съобщенията провежда самоцелна концесионна политика. \n С нашите алтернативни бюджетни политики в транспорта и съобщенията ще реализираме: \n- Ускоряване реализацията на инфраструктурните проекти с цел качественото и срочното  им приключване; \n- Съживяване на железопътния транспорт и неговата конкурентоспособност; \n- Подобряване транспортното и съобщителното обслужване в селските райони на страната; \n- Запазване на Летище София като държавен летищен оператор. \nПриоритетни оперативни цели, които поставяме с алтернативния Бюджет 2018: \no 2018 година да не бъде \"нулева\" за големите инфраструктурни проекти АМ \"Струма\" Лот3.2 и \"Модернизацията на жп линията София - Пловдив\"- и двата на стойност по 1,2 милиарда лева. Предлагаме увеличение на капиталовия трансфер на бенефициентите Агенция \"Пътна инфраструктура\" и Национална компания \"Железопътна инфраструктура\" с цел подготовка и започване реално изпълнение на проектите през 2018 г. Очакван резултат: гарантирано завършване на проектите в установения срок, отпадането им като рискови и предотвратяване на възможната санкция \"финансова корекция\" за стойността на целия проект. \n    \n", "date": "2017.11.07", "title": " Икономика, доходи, справедливост  "}
{"url": "http://duma.bg/node/155449", "text": "Преди време работех в една държава, която много дълго време се управляваше от една партия. Имаше и парламентарна опозиция, и демокрация, но изборите печелеше тази партия. Случи се така, че по същото време, за първи път, изборите спечели опозицията. На един прием присъстваше новият министър на външните работи. Той веднага бе заобиколен от дипломати и след поздравленията последва неизбежният въпрос: \"Г-н министър, вашата партия спечели изборите с обещанието да пребори корупцията. Бихте ли ни казали как възнамерявате да го направите.\" \"Господа - усмихна се министърът - преди да говорим за борба с корупцията, нека си изясним какво е корупция. (Да внимават незнаещите.) Ще ви дам пример: Вие идвате в министерството в неприемно време и пазачът не ви пуска. Вие му давате една пара и той се прави, че не ви вижда. Това не е корупция, това е бакшиш. Отивате при чиновника и той не желае да реши проблема ви. Вие му давате сто пари и той го решава. Ето, това е корупция и ние ще я горим с нажежено желязо. Но вашият проблем остава нерешен. Тогава вие идвате при мен. Това ще ви струва хиляда пари, но това не е корупция, това са партийни фондове.\" Ето, това е първият принцип на ГЕРБ в борбата с корупцията. В партията съществуват обръчи от високи, по-високи и най-високи \"етажи\", където по презумция няма корумпирани. Присвояваните от тях средства са партийни фондове Част от тях укрепват партията - естествено, в интерес на целия народ, защото, както те самите ни информират, само тяхната партия може да ни доведе до всеобщото щастие. Другата част осигурява личното им щастие, сега и желателно завинаги. \nПредполагам, всички помним афоризма \"Спасението на давещите се е в ръцете на самите давещи се\". Това е вторият принцип в антикорупционната политика на ГЕРБ. Ако някой от управляващите, извън защитените обръчи, независимо от позицията му, или пък някой от опозицията, наруши закона или морала, той се оставя да потъне. Нещо повече - цялата платена агитка пляска с ръце и крака по водата и крещи \"Вижте ни какви сме честни и приципни!\" Ако обаче се дави вътрекръгов човек, към него се протягат ръцете на всички потенциални удавници. Наскоро видяхме и двата случая. Вторият аспект на този принцип е потенциалните удавници да не изпускат от ръцете си борбата с корупцията. \nЗа десет години във властта ГЕРБ създадоха перфектна мрежа от \"свои хора\", която като октопод се е впила в държавната и местната администрация, в съдебната власт и в медиите. Тази мрежа до голяма степен осигурява изборните победи на ГЕРБ и прави корупцията толкова трудно преодолима. \nВ България съществува уникална ситуация. Имаме законоопазващи органи. В други страни, където с корупцията се борят по-успешно, има закононалагащи органи. Каква е разликата? Законите не се нуждаят от охрана. Тях, за разлика от бюджетните и европейските средства, никой няма да ги открадне. Те се нуждаят от спазване и прилагане, така че да не са \"врата в широко поле\". Как се налагат законите? В Англия в далечното минало на лондонския мост са стояли набити на кол главите на закононарушителите. В по-цивилизовани времена те са заменени с бесилки, за да стигнем до днешните затвор или глоба. Но винаги наказанието е било неотвратимо и обществото е приело това. \nОколо новия законопроект за борба с корупцията споровете бяха кой да назначи шефа. За съжаление, макар това да има някакъв морален смисъл, не е основното. Освен ръководител, ще има и членове. Тях също трябва да ги назначават. Не се спори обаче какви трябва да са тези хора като специалисти, морал, почтеност, какви ще са пълномощията им. Разполагаме вероятно с най-много органи за борба с корупцията по високите етажи на властта на глава от населението и на всички тях са им извадени няколко много важни зъба. Обръщали ли сте внимание, че когато се говори за корупция в съдебната власт, критиката винаги се насочва към прокурори и съдии? В сянка остава жилото на борбата със закононарушенията - следствието. А от това какви факти следователят ще открие, какви ще скрие и как ще представи резултатите от разследването зависи целият следващ наказателен процес. Затова с такава ярост управляващите оспорват и отнемат разследващите функции на органите за борба с корупцията по високите етажи на властта и те \"изучават и анализират\" корупцията. Новият проектозакон на ГЕРБ създава поредния орган за съзерцаване на корупцията. Има ли изход от тази октоподна ситуация? Има. Но той е в областта на мечтите. В момента няма сила, която да го приложи. Но нека помечтаем! Всички органи, комисии и пр. нахлебници в борбата с корупцията трябва да се заменят с група от 9-11 разследващи прокурори с висока квалификация и лична почтеност, подчинена само на закона. На нея се подчинява отряд от 100 жандармеристи, със същите качества, за охрана и респектиране. Задача - смазване главата на октопода, в която са представени всички власти. Пипалата или ще се свият и скрият, или ще се изрежат. Втора задача - разширяване кръга на хора с квалификация и почтеност по ръководните постове и отстраняване на корумпираните. Такива задачи се решават за дълъг период и изискват подкрепа и контрол на цялото общество. Не е важно дали котката е бяла или черна. Важното е да лови мишки.   \n", "date": "2017.11.07", "title": "Борбата с корупцията - спорт или съзерцание  "}
{"url": "http://duma.bg/node/155450", "text": "Чрез жонглиране с числа и стъкмистика министрите Владислав Горанов, Томислав Дончев и Красимир Вълчев се опитаха да изкарат, че държавата увеличава рязко парите за наука за 2018 г. Гръмко бе обявено, че бюджетът ще даде 405,8 млн. лв. за наука, което било 0,38% от БВП и ръстът е страхотен, понеже за тази година процентът за наука бил 0,28. Да, ама не. Лъжете! \n  \n Защото въпросните 405,8 милиона се намират в консолидираната фискална програма, което ще рече, че в тях влизат не само средствата от държавния бюджет, но и европарите от ЕС по оперативни и други програми плюс собствените приходи на научните институции от проекти, от продажба на научен продукт, дори от наеми. Затова твърдението, че държавата увеличава \"публичните средства за наука\", е просто една неистина. \nВсички сметки и разбивки бяха представени пред парламентарната комисия по образование и наука ту чрез консолидираната програма, ту чрез графите от републиканския бюджет, и присъстващите затънаха  в пълния разнобой на тази \"хватка\" Предишния ден, на 1 ноември, Горанов и Дончев дадоха нарочен брифинг - контра на протеста на учените от БАН и Селскостопанската академия (ССА), за да обяснят, че в държавния бюджет за 2018 г. имало 121 млн. лв. повече за науката. Министър Красимир Вълчев обаче обясни пред депутатите, че над 40 млн. лв. от тях не са увеличени пари, тях и сега ги има в бюджета, но са в други пера, а за 2018 г. просто преминават към перо \"Наука\". Не стана ясно защо се прави това и единствената логика е, че трябва да се \"изобразят\" средства за науката, с която положението е трагично. Преди дни НСИ за прът път се осмели да посочи, че парите за наука в последните години драстично намаляват и са на ниво около три пъти под средното за ЕС-28. Само от 2012 до 2016 г. процентът на държавните средства за наука е намалял с 10 на сто (!) Чудно ли е, че работещите в науката са намалели в същото време с около 8000 души? А сега властта & клакьори обясняват, че България днес е много добре, но в добри времена трябва да се пести. Интересно защо богатите страни в Европа не са тъй неолиберално пестеливи като нас, ами харчат за публичните си нужди през държавните си бюджети доста по-високи проценти от брутния си продукт. Понеже пък в лоши времена априори се пести, за Дянковите последователи науката остава вечно в графата \"спестени\", с всички последици за страната - материални и духовни. За управляващите е недостижимо дори усилието да схванат, че науката не се вижда като щанда за обувки, но без нея държавата затъва в блатото. Защото  като скапеш акумулатора, няма измъкване от тинята \n   \nПо думите на Красимир Вълчев, увеличението на парите за наука от държавния бюджет за 2018 г. реално било около 72 млн. лв. В тези пари се включват 4,9 млн. лв. повече за БАН спрямо тази година; около 3,9 млн. повече за ССА; около 1,6 млн. лв. допълнително за фонд \"Научни изследвания\" на МОН (но не за проекти, а за разплащане с оценители); 3,8 млн. лв. повече за членски внос на България в международни научни организации и 2,5 млн. лв. за увеличаване на докторантските стипендии от 450 на 500 лв. В сумата влизат и едни 63,5 млн. лв., които засега не били разпределени никъде в централния бюджет, но щели да се използват за финансиране на научните организации в зависимост от резултатите, за национални програми с конкурсно финансиране за млади учени или за привличане на учени от чужбина за работа у нас. Засега такива програми няма, не е ясно кога ще ги има, нито кой и как ще прави конкурси, правилата тепърва ще се уточняват - можело това да стане чрез фонда \"Научни изследвания\" например.  Само че такива пари за наука не са разписани в бюджета на МОН, там за това перо има едва 33,2 млн. лв., от които за научния фонд са само 16,6 млн. лв., за поддържане на достъп до международните бази данни 7 млн. лв., има и пари за членския внос на България в международни научни организации. Толкоз.  Впрочем, и за миналата година обещаваха 7 млн. лв. за базите данни и още за членски вносове, пък не ги дадоха и станаха едни скандали с доставчика Elsevier и с вноската за ядрения център в Дубна. Нищо че Дубна фигурира дори в т.нар. Пътна карта на научните инфраструктури, ползвани от България.     \nМежду другото, по думите на Горанов, във въпросните 63,5 млн. лв. влизат и едни 20 млн. лв. за тази карта. Тя обаче няма общо с конкурсното начало. Изготвянето й бе поставено от ЕК като предварително условия, за да тръгне оперативната програма \"Наука и образование за интелигентен растеж\" (ОПНОИР) в частта за наука. Програмата и до момента не е тръгнала, дори в доклада на Горанов към бюджет 2018 пише, че забавянето вещае загуба на сериозни евросредства. Пътната карта обаче е нужна, понеже в Европа \"инвентаризират\" големите научни инфраструктури, които имат добра научна апаратура, за да се ползва тя съвместно от учените и от бизнеса на континента. Има вече утвърдени около 40 такива мощни инфраструктури. У нас бе направен диагностичен преглед на научните комплекси и представете си, че ги изкараха цели 161! От тях 12 са с европейско значение, 84 с национално и 65 с регионално. Засега в Пътната карта, приета от МС през юни т.г., са включени 23, като за участие в тях кандидатстват всякакви научни звена от институти и вузове. Та, през 2018 г. ще бъдат оценявани възможностите на тези звена да формират консорциуми и чак през 2019 г. евентуално ще им се дават пари - национални и европейски, да окомплектоват апаратурата си и да я предлагат за ползване на бизнеса. Като че съвместното ползване и връзките с фирми (ако някой бизнес иска да му се правят изследвания с апаратури), не може да стават и сега просто с договори. Освен губи време за учените попълването на тази карта нищо друго не вещае. Но понеже при безрибие и ракът е риба, учените в надежда за някоя стотинка изливат тонове мастило да пишат стотици страници, дето нямат общо с никаква наука.  Сещате се, че в Пътната карта се мъдри и скандалният ХайТехпарк на Плевнелиев в София, който е \"хай\" само с глътнатите 100 милиона досега без всякаква полза. Нищо чудно да видим едни \"наши хора\", уредени със следващи пари от тези, които засега химерно се разписват в бюджета. Според министър Вълчев, от тези имагинерни 63 милиона \"за проекти\" поне 35 млн. лв. можело да отидат в БАН като водеща институция. Но дори той се съгласи, че те нито ще тръгнат бързо, нито ще  доведат до увеличение на мизерните заплати. Пък и още нямало методика за оценяване на резултатите в науката. На въпрос на ДУМА защо МОН още не оповестява обещания доклад от направеното оценяване на научните резултати в научните организации и вузовете, по които уж щеше да определя финансирането, министър Вълчев отговори мъгляво, че това оценяване било само междинно. Един вид, служебна проба...  \nВ крайна сметка какво се дава реално на звената, които правят науката у нас? БАН получава 83,07 млн. лв. - с 4,8 млн. лв. повече от тазгодишната си крайно занижена субсидия. Според  председателя на БАН акад. Юлиан Ревалски, тези пари няма да покрият изцяло дори ръста на  минимална заплата, която ще е 510 лв. от януари 2018 г.  Срамно е да се каже, но заради целенасочения финансов геноцид на последните правителства спрямо БАН в академията сега работят на минимална заплата 480 асистенти и още 830 главни асистенти след защита на дисертациите си са със заплата около минималната. Средното заплащане в БАН и Селскостопанската академия (ССА) е с около 300 лв. под средното за страната. Това ни обрича на разпад младите учени напускат поголовно, коментираха проф. Никола Малиновски и проф. Лъчезар Аврамов, членове на Общото събрание и на Настоятелството на академията. \nВпрочем, Настоятелството на БАН, в което влизат и Томислав Дончев, и Румяна Бъчварова като представители на правителството, реши неотдавна - с техните гласове включително (!), че минималният бюджет за покриване на екзистенцминимума на БАН за идната година трябва да е 98 млн. лв.  \nВ комисията министър Вълчев реагира, като заяви, че правителството не регулира щата в автономните вузове и БАН, то определя само субсидията. \"Не съм казал, че увеличението от 4,8 млн. лв. е за покриване на минималните заплати\", заяви министърът. А за какво да е, като субсидията не покрива нито смешните заплати, нито тока и парното на институтите. Какви проекти, като нямаш ток в лабораторията, а нощем караш такси, за да се изхранваш?! (\"Като им спрем парите, сами ще се закрият\" - справка Дянков). Отгоре на всичко и парите за докторантите не се превеждат отделно целево на БАН, както предвижда законът, ами се заделят от същата недостатъчна субсидия. Вълчев обаче повтори онова, което от ГЕРБ казват всеки път, когато  трябва да оправдаят геноцида над науката - трябвало да се плаща за резултати и данъкоплатците трябвало да бъдат убедени, че има смисъл да се дават държавни пари за наука. Хич не се сещат за данъкоплатците, когато вдигат двойно и тройно заплатите на Бойковите висши чиновници или пускат обществени поръчки за милиони на свои хора. Дали убеждават някого, че има смисъл да дават едни големи държавни пари за раздутите чиновнически щатове по министерствата и дали там плащат \"според резултатите\" на конкурентен принцип. Цинично. Ако плащаха за качество, БАН досега трябваше да са я позлатили с нейните над 50% от международно признатата научна продукция на България и с нейните неизменно одобрявани на ура от депутатите годишни отчети - тя единствена в сектора се отчита пред парламента. И единствена премина през международен одит, оценена високо от голям екип от европейски учени, специалисти конкретно в одитирането на научни звена! И е 137-ма в международните рейтинги на 8000 научни институции в света.  \nЗа ССА, която тази година получи едни 13 млн. лв. от бюджета, парите за 2018 г. отново никъде в бюджета не се виждат. При обсъждането в земеделската комисия на НС обаче се разбра, че щели да й дадат около 17 млн. лв. - с 3,9 млн. лв. повече от сега. А само за мизерните заплати там са необходими 16 млн. лв. На всички вузове пък за научна (и издателска) дейност през 2018 г. се дават пак 8 млн. лв., които си стоят все същите от няколко години, нито стотинка повече. А в тригодишната прогноза до 2020 г. правителството \"замразява\" средствата за вузовете на ниво 2018-та. Въпреки ръста с 50 лв. на докторантските стипендии те ще останат с 10 лв. по-ниски от минималната заплата. Преди дни докторанти с отворено писмо, а и Националното представителство на студентските съвети, поискаха стипендиите да са равни на една и половина минимална заплата. \nФондът за научни изследвания чрез конкурси, видяхме, е с 16,6 млн. лв. - с минимален ръст, и то за да плаща на оценителите на проекти. Не знам как Горанов оцени тези 8 млн. евро като \"значителен ресурс\" на фона на сродните фондове в страните на ЕС, които държавите захранват с по над милиард евро. Но заради силно намаления брой на учените у нас то и без това  \nпросто няма кой да оценява проектите не достигат оценители. С две думи, реално учените в страната получават общо 10,3 млн. лв. увеличение за 2018 г. Това е. Другото е \"може би някой ден\".  С две думи, вместо да дадат пари за укрепване и развитие на съществуващите научни звена, които работят добре и ефективно, управляващите убиват тях, а замислят да насочват средства за нови \"научни структури\", от които някой ще се облажи добре.  Същото е и с ОПНОИР, по която са предвидени т.нар. центрове за върхови постижения и за компетентност за 350 млн. лв., плюс регионални центрове за още 120 милиона. Ако научната част на програмата тръгне изобщо. Впрочем, в предишния програмен период някои държави пробваха да правят такива центрове, а сега се отказват като Чехия например, понеже видяха, че ефектът е нулев.  \nКато има пари, нека те се насочат там, където ще дадат ефект, за ясни и прости неща - към научния фонд до поне 30 млн. лв.; за докторантски стипендии по 800 лв. месечно, за БАН още 15 млн. лв., за съфинансиране на европейски проекти по програмата COST, каза в телевизионно интервю завчера бившият министър проф. Николай Денков. Според него същите суми може да се пренасочат разумно при второто четене на бюджета.  \nМоже, но няма да стане. Защото депутатите от властващата коалиция гласуват като роботи без всякаква мисъл онова, което им спуснат \"отгорe\". С над 50 млн лв. ще бъдат намалени парите за 9 проекта по оперативната програма \"Наука и образование за интелигентен растеж\", обявиха от МОН. Причината е, че в края на 2016 г. Брюксел установи нарушения по процедури в частта за образование и замрази плащанията по оперативната програма. ЕК съобщи, че ще наложи финансови корекции върху еврофинансирането, което означава, че пари по вече сключени договори ще се изплащат на изпълнителите от държавния бюджет, не от европейския. България сама намалява парите с надеждата, че ЕК ще размрази плащанията по програмата. Свиването с 50 млн. лв. се отнася за проекти с общ бюджет от близо 268 млн. лв. Сред тях са \"Твоят час\" за финансиране на извънкласни дейности в училищата, проектите за студентски и ученически практики, за студентски стипендии и образование на възрастни. Според министър Красимир Вълчев, намалението на бюджетите няма да засяга основните дейности по проектите, а просто няма да бъдат извършени някои разходи за възнаграждения на екипите за управление на проекти и за външни услуги.     \n", "date": "2017.11.07", "title": "Голямата лъжа за финансирането на науката"}
{"url": "http://duma.bg/node/155452", "text": "\nИма един поразителен факт, който е трудно обясним и сега, сто години по-късно. Най-увлекателната, най-изчерпателната и най-добре написаната книга за Октомврийската революция сред хилядите други  -\"Десет дни, които разтърсиха света\", не е дело на писател от великата руска литературна школа,  на която и да е друга по света, а на американец. Джон Рид (1887-1920) извършва нещо изумително - без да владее добре руския език, запленен от Октомврийската революция, той за кратко време сътворява един шедьовър. За нея Ленин пише: \"Бих желал да видя тази книга, разпространена в милиони екземпляри и преведена на всички езици, тъй като тя дава правдиво и необикновено живо написано изложение на събития толкова важни, за да се разбере какво е пролетарската революция, какво е диктатура на пролетариата.\" Джон Рид умира много млад, в знак на признателност той е погребан край Кремълската стена на Червения площад в Москва. \nВ деня, в който отбелязваме 100-годишнината на Великата октомврийска революция, ви предлагаме да си припомним няколко незабравими страници от книгата му, описващи месеците след февруарската революция, довели до въоръженото болшевишко въстание.  Настъпваше зима - страшната руска зима. В търговско-промишлените кръгове аз чувах такива приказки: \"Зимата винаги е била най-добрият приятел на Русия; може би и сега тя ще ни спаси от революцията.\" На вледенения фронт гладуваха и умираха нещастните армии, загубили всяко въодушевление. Железопътният транспорт замираше, продоволствието все повече намаляваше, фабриките се затваряха. Отчаяните маси гръмко обвиняваха буржоазията, че посяга върху живота на народа, като причинява поражения на фронта. Рига бе отстъпена непосредствено след като генерал Корнилов публично заяви: \"Не трябва ли да пожертваме Рига, за да върнем страната към съзнание за нейния дълг?\" \nНа германците ще им се види невероятно, че класовата борба можа да стигне до такава острота. Но аз лично съм срещал на Северния фронт офицери, които открито предпочитаха военно поражение пред сътрудничеството с войнишките комитети. Секретарят на петроградския клон на кадетската партия ми казваше, че стопанската разруха е част от кампанията, която се провежда за дискредитиране на революцията. Един съюзен дипломат, чието име обещах да не споменавам, потвърждаваше това въз основа на собствените си сведения. Известни ми са някои каменовъглени мини близо до Харков, които бяха запалени или наводнени от собствениците; московски текстилни фабрики, дето инженерите спираха работата и повреждаха машините, железопътни служещи, заловени от работниците в момента, когато са изваждали локомотивите от строя... \nЗначителна част от имотните класи предпочитаха германците пред революцията - дори пред Временното правителство - и не се колебаеха да заявяват това. В руското семейство, дето живеех, почти постоянна тема на разговорите беше близкото идване на германците, които \"носели законност и ред...\".  \nСпекулантите използваха всеобщата разруха, трупаха колосални богатства и ги прахосваха с нечувана разточителност или за подкуп на длъжностни лица. Те криеха хранителните продукти и топливото или тайно ги препращаха в Швеция. През първите четири месеца на революцията например от петроградските градски складове почти открито са разграбваха хранителните запаси, така че наличният двегодишен запас от зърнени храни намаля до такава степен, че се оказа недостатъчен за изхранването на града в продължение на един месец... Според официалното съобщение на последния министър на снабдяването във Временното правителство кафето се закупуваше във Владивосток на едро по 2 рубли фунта (стара руска мярка - 409,512 г. - б.а.), а потребителят в Петроград плащаше по 13 рубли. По всички магазини в големите градове се намираха цели тонове храни и дрехи, но само богатите можеха да ги купуват. \nВ един провинциален град аз познавах търговско семейство, което се състоеше от спекуланти мародери, както ги наричат русите. Тримата синове се бяха откупили от военна служба. Единият спекулираше с хранителни продукти. Другият пласираше крадено злато от Ленските мини на тайнствени купувачи във Финландия. Третият бе закупил по-голямата част от акциите на една шоколадена фабрика и продаваше шоколад на местните кооперации, за да го снабдяват срещу това с всичко необходимо. Така че докато народните маси получаваха по четвърт фунт черен хляб на ден със своите хлебни купони, той имаше в изобилие бял хляб, захар, чай, бонбони, бисквити и масло... И при все това, когато войниците на фронта не можеха вече да се сражават от студ, глад и изтощение, членовете на това семейство с негодувание викаха: \"Страхливци!\" За тях болшевиките, които в края на краищата намериха и реквизираха големите запаси, скрити от тях храни, бяха истински \"грабители\". \nПод цялото това външно загниване тайно и много активно гъмжаха тъмните сили на стария режим, които не бяха се променили от времето на падането на Николай ІІ. Агентите на прословутата охранка все още работеха за и против царя, за и против Керенски - с една дума за всекиго, който плащаше. В мрака действуваха всевъзможни нелегални организации, като например черните сотни, и се мъчеха да възстановят реакцията в една или друга форма. \nВ тая атмосфера на всеобща продажност и чудовищни полуистини от ден на ден се чуваше звученето на една ясна нота от все по-засилващия се хор на болшевиките: \"Цялата власт - в ръцете на съветите! Цялата власт - в ръцете на истинските представители на милионите работници, войници и селяни. Хляб, земя, край на безсмислената война, край на тайната дипломация, на спекулата на измяната. Революцията е в опасност и заедно с нея - общото народно дело в целия свят!\" \nБорбата между пролетариата и буржоазията, между съветите и правителствата, започнала още в първите мартенски дни, се приближаваше към своя апогей. Русия, прескочила с един скок от средновековието в ХХ век, показа на изумения свят две революции - политическа и социална - в смъртоносна схватка. \nКаква изумителна жизнеспособност проявяваше руската революция след толкова месеци глад и разочарования. Буржоазията би трябваше по-добре да познава своята Русия. Сега вече малко дни деляха Русия от пълния разгар на революционната й \"болест\". \nСептември и октомври - това са най-лошите месеци от руската година, особено от петроградската година. От мъждивото сиво небе през целия къс ден непрестанно се лее проникващ до костите дъжд. Навсякъде под краката ти - гъста, хлъзгава и лепкава кал, размазана от тежки ботуши и още по-ужасна, откогато и да било поради пълното разстройство на градската администрация. От Финския залив духа силен, влажен вятър и улиците са обгърнати от мокра мъгла. Нощем - отчасти за икономия, отчасти поради страх от цепелини - само тук-там светят мизерни улични фенери; в частните квартири електричество се пуща само вечер, от 6 до 12 часа, при това свещите струват 40 цента парчето, а газ почти не може да се намери. Тъмно е от 3 часа след пладне, до 10 сутринта. Растат бандитизмът и грабежите. По къщите мъжете, въоръжени с ловджийски пушки, поред носят нощна охрана. Така беше при Временното правителство. \nХлебните продукти намаляваха с всяка изминала седмица. Половината петроградски деца нямаха мляко; в много хотели и частни къщи не бяха го виждали цели месеци... За мляко, хляб и захар трябваше с часове да се чака на опашки под студения дъжд. Помислете какво им е струвало на тия криво-ляво облечени хора да киснат по цели дни наред на скованите и побелели от студа петроградски улици през ужасната руска зима! Аз се вслушвах в разговорите по опашките за хляб. През удивителното добродушие на руските хора от време на време се откъсваха горчиви, жлъчни ноти на недоволство. \nРазбира се, театрите бяха отворени всеки ден, включително и в неделя. В Маринския се даваше нов балет с Карсавина и цяла балетманска Русия ходеше да я гледа. Пееше Шаляпин. В Александринския беше възобновена Мейерхолдовата постановка на драмата \"Смъртта на Иван Грозни\" от Алексей Толстой. Театър \"Криво огледало\" даваше разкошната постановка на Шницлеровото \"Хоро\". \nЕрмитажът и всички други картинни галерии бяха евакуирани в Москва; обаче в Петроград всяка седмица се откриваха изложби. Тълпи жени из средата на интелигенцията усърдно посещаваха лекции по изкуство, литература и популярна философия. Както бива винаги в такива случаи, всекидневният дребен градски живот си вървеше по реда, като се мъчеше по възможност да не забелязва революцията. Поетите пишеха стихове, но само не за революцията. Художниците реалисти рисуваха картини на теми от старинния руски бит - за всичко друго, но не за революцията. Веднъж дъщерята на един от приятелите ми се върна на пладне в къщи побесняла: кондукторката я нарекла в трамвая \"другарко!\" \nА около тях огромната Русия се гърчеше от болка и доизносваше новия свят. Прислугата, с която преди се отнасяха като с животни и на която почти нищо не плащаха, добиваше чувство на собствено достойнство. В нова Русия всеки човек - все едно дали е мъж или жена - получи правото на глас; появиха се работнически вестници, които говореха за нови и изумителни неща; появиха се и съветите; появиха се професионалните съюзи. Даже файтонджиите имаха свой профсъюз и свой представител в Петроградския съвет. Лакеите и келнерите се организираха и се отказаха от бакшишите. Във всички ресторанти по стените висеха плакати, които гласяха: \"Тук бакшиш не се взема\" или \"Ако човек трябва да служи в ресторант, за да изкара хляба си, това още не значи, че трябва да бъде оскърбяван с подаяния.\" \nНа фронта войниците се бореха с офицерите и се учеха в своите комитети на самоуправление. Във фабриките тия нямащи равни на себе си руски организации - фабрично-заводските комитети - добиваха опит и сила, и разбиране за своята историческа мисия в борбата със стария ред. Цяла Русия се учеше да чете и наистина четеше книги  по политика, икономика, история - четеше, защото хората искаха да знаят. Във всеки град, особено в близките до фронта градове, всяка политическа партия издаваше свой вестник, а понякога и няколко вестника. Хиляди организации печатаха стотици хиляди политически брошури и наводняваха с тях окопите и селата, заводите и градските улици. Жаждата за просвета, която толкова време беше потискана, заедно с революцията, се изтръгна на свобода със стихийна сила. През първите шест месеца от революцията само от Смолни институт всекидневно се изпращаха по всички кътища на страната тонове, камиони, влакове литература със същата ненаситност, с каквато сухият пясък попива водата. И всичко това не бяха приказки, не фалшифицирана история, не разводнена литература, не евтина, разлагаща булевардна литература, а обществени и икономически теории, философии, произведенията на Толстой, Гогол и Горки. \nСетне - речите. Русия се заливаше от такъв поток на живото слово, че в сравнение с него \"потопът от френски речи\", за който пише Карлайл, ни се струва малко ручейче. Лекции, дискусии, речи - в театрите, цирковете, училищата, клубовете, в залите на съветите, в помещенията на профсъюзите, в казармите. Митинги в окопите на фронта, по селските поляни, в дворовете на фабриките. Каква изумителна гледка представлява Путиловския завод, когато от стените му излизат в гъст поток четиридесет хиляди работници, излизат, за да чуят социалдемократи, есери, анархисти - всекиго за каквото и колкото и да говори той. В продължение на цели месеци всеки кръстопът в Петроград и в други руски градове постоянно беше публична трибуна. \nВърху тоя фон на брожение и разложение на цялата нация се разгърна панорамата на въстанието на руските народни маси.     \n", "date": "2017.11.07", "title": " Огромната Русия се гърчеше от болка и доизносваше новия свят"}
{"url": "http://duma.bg/node/155453", "text": "- Изминаха 100 години от Октомврийската революция в Русия и колкото и да се засилват страстите напоследък и около нея, едно е безспорно - тя определя съдбите на милиони хора по света за много десетилетия напред. Вие как виждате мястото й в историята на човечеството? \n- Ако говорим за сега, 100 години по-късно, от Октомврийската революция остават само страстите и те ще бъдат дълголетни, но безплодни. Така както Февруарската революция (или февралистки преврат) през 1917 г. е остаряла за времето си и е носител на либерално-демократични идеи и методи от ХIХ век в декабристки стил, така и сега Октомврийската революция (или болшевишки преврат) е безнадеждно остаряла за ХХI век. Уточнявам, че \"превратът\" е метод, а \"революцията\" е следствие със силата на политически катаклизъм, т.е. и двата термина са верни.  \nИдеологическите конструкции не са трайни, само изглеждат такива и имат нужда от постоянно обновяване с тяхна външна противоположност, каквато за утопичната идея за социално равенство (за социум от пролетариат) е неолибералната, вече почти тоталитарно толерантна доктрина на непогрешимия Запад (за социум от консуматори, приели неравенството като нещо естествено и дори умно).  \nЗащо през 2017-а ВОСР да е архаична? Скандално звучи, защото спомените на източноевропейците още живеят в ХХ век, особено при пълзящия процес на разграждане на държавата при т.нар. преход към демокрация, но това са последни поколения. Поредната революция, която е надвиснала над човечеството като глобалистки проект (болшевишкият интернационализъм беше първият мащабен опит за глобализация), това е техногенната революция с трансхуманистична идеология. Футуристичен проект, който, от една страна, с помощта на виртуалната социосфера има потенциала да произвежда и контролира образи в отвикващото да чете младежко - с риск да остане вечен тийнейджър, съзнание на поколението на прехода.   \nОт друга страна, с помощта на био-, нано- и кибертехнологиите, да реализира мечтата на алхимиците, а именно - изкуствен интелект в изкуствен човек с контролирани способности според профила на поръчителя - безсмъртен олигарх в \"правителство в сянка\". Какво тук значат някакви си леви, десни, центристи и прочее лексика от ХХ век? Не че ще изчезнат, не, те ще останат като шоумени - дали ще е артистичната СИРИЗА, левица като модна субкултура с родно чувство към лукса; дали ще е \"зелен\" екоактивист, вегън, поредното малцинство с агресивно отношение към мнозинството - неправилно, защото има друга диета, неполиткоректна, но пък населението трябва да свиква, че ще се храни със сурогати на Монсанто. Какво по-хубаво, ако ги издигне в култ и даже само си ги поиска. Проблемът ще е контролът върху електората, останал с идеите от ХХ век, а не следването на модел за бъдещето, различен от глобалисткия тренд. Много бих искала това да е фантастика, но за 100 години по-късно такова е впечатлението ми.  \nА 100 години по-рано? Преди 100 години, през 1917 г., болшевиките са носители на месиански проект за бъдещето, който пожертва Русия и всички, нежелаещи да се подчинят на новата идеология, просвещенска по дух, богоборческа, издигаща в култ човека пролетарий - \"съветските хора можеха да бъдат богове\", по думите на Александър Зиновиев, изречени с носталгия. Резултатът е хипер мощна държава с интелектуален и човешки потенциал - последният запазва руската нравственост благодарение на класическата руска литература, забранена с руската история от болшевиките до средата на 30-те, когато са реабилитирани от Сталин заради предстоящата Втора световна война.  \nСъветският проект влияе на целия свят без преувеличение, защото принуждава Западна Европа да стане социална поради страх от конкурентния съветски образ, описван от омагьосани западни интелектуалци, посещаващи СССР през всичките години от самата революция като Хърбърт Уелс (написал после \"Русия в мъгла\"), и през 30-те години на Сталин - Бърнард Шоу, Ромен Ролан, Андре Жид и т.н., и в постсталинския период.  \nСъветското влияние върху третия свят също е облагородяващо, но много неблагодарно - огромните средства, пожертвани за политическо присъствие, за антиколониална политика и изграждане на модерни държави, не се отплащат след 1991 г., когато всички обръщат гръб на вече нова Русия. Но пък и тя самата \"предава себе си\", като се изразяват някои руски интелектуалци.  \nБезспорно морално влияние на СССР е Победата от 9 май 1945 г., когато цивилизованият свят е спасен от нацизма, неслучайно 9 май е празник в Израел - това е признание днес, когато в Европейския съюз няма противници на приравняването на ветераните от СС дивизиите в Латвия с победителите, освободителите на Стария континент - ветераните от Великата отечествена война като част от съветската Червена армия. \n- Защо според вас се стига до втора революция през 1917 г., след като Февруарската би трябвало да е разчистила причинените от царизма бедствия за мнозинството? \n- Февруарската революция е дворянска, либерално-демократична и антимонархистка, тя е финалният акорд на революциите от 1905-1907 година. Февралисткият преврат е по време на война, при това световна, което е национално предателство, довело не само до деморализацията на армията с премахването на чинопочитанието, това тогава се нарича \"демократизация\", но и до хаотизирането на обществото, привикнало към насилие. Царизмът не причинява бедствия, монархията е политическа система, империя е от ХVIII век. При всеки император има положителни и отрицателни страни в живота на Русия, но не и катаклизми - не може да се обобщава. Това е образ на февралистите, възприет от болшевиките, идеологическо клише. Далеч съм от сегашните опити да се представи монархията при Николай II като успешно икономически, социално и политически самодържавие, но показателите по статистически данни далеч не са на умираща страна, напротив - демографски прираст, активна от края на ХIХ век промишлена буржоазия, финансова зависимост от външни заеми, но рубла със златно покритие. Заклеймяването на царизма след 1917 г. е като тоталното отричане на СССР след 1991 г. - пропагандно мислене, по-скоро немислене. \nА защо се стига до 25 октомври 1917? Защото февралистите не са способни да управляват, докато болшевиките имат ясен приоритет - властта, Русия като плацдарм на световна пролетарска революция - като начало в Германия, а и контролират войниците, флота, комуникациите. Останалите политически сили - и либерални, и леви като есерите, живеят в ХIХ век и очакват Учредителното събрание като спасение. Наистина народът гласува за есерите, които са мнозинство, но нямат вътрешна йерархия, анархисти по дух, мечтатели за \"революционна демокрация\", но с Ленин са матросите - преторианците на болшевиките, които закриват събранието в деня на откриването му, \"уморени от демокрация\". \n- Как болшевиките, които са били малцинство сред населението, успяват да постигнат победа? \n- Болшевишката пропаганда е ефективна: \"мир, хляб, земя\". Мирът се превръща в Гражданска война, хлябът се изземва от селата - продоволствена диктатура, характерна за икономика по време на война - военният комунизъм, като военния социализъм в Германия по време на Първата световна война. Земята се национализира. Но това е после, първоначално са трите думи с хипнотично въздействие. \n- Все пак, според вас, Октомврийската революция бедствие ли е или начален тласък за развитие? \n- Октомврийската революция е политически катаклизъм, овладян от болшевиките през октомври, но породен през февруари от либералите - отвътре, и от Първата световна война - отвън.  \n- Дали днешните официално насаждани русофобия и антикомунизъм, включително чрез официалната пропаганда, не са причина да се отрича априори всичко, отнасящо се до Русия, естествено - и Октомврийската революция? \n- Да, това е рефлекс от Студената война. \"Стрелят по СССР, а се целят в Русия\" - класика.  \n- Има ли основания днес за някакви страхове в България от действията на Русия? \n- Има имитация на страхове заради натовски партньори и настървени посланици. Има и професионално култивирани страхове - русофобията като безотказна тема за грант. Реалните страхове са от южната ни граница, от липсата на сигурност, от мигрантските квоти по идеята на Меркел, от европейската епидемия от терористични актове с непредсказуема география.  \n- В момента Русия не е социалистическа, нито съветска държава. Дали може да говорим за някаква идеология, следвана от Путин? \n- Путин не е идеологизиран, властта може да поражда идеологии, но остава над тях. Русия беше либерална до началото на западната русофобска кампания след намесата й в Сирия (2012) - първата реална стъпка към постсъветски реванш, последвал с Крим (2014), и след закона, забраняващ пропаганда на ЛГБТ сред деца. От 2012 г. Путин припозна консервативната риторика, а партията \"Единая Россия\" - консервативната идеология. Агресивната русофобия откъм Запад само затвърждава руския традиционализъм. Има опити за превръщането на патриотизма в идеология, което е грешка, защото може да го обезцени, но засега това е на хартия под формата на доктрини и тонове чиновническо мастило. Официалните медии се милитаризират и поддържат изкуствено мобилизационно напрежение, което рискува да стигне до точката на претръпване, вече факт сред най-младите (справка Навални). Ще се стигне до анекдотичното наблюдение, че съветската пропаганда не беше права за комунизма, но бе реалистична за капитализма, само че не й вярвахме, докато не го изпитахме. Така и руските младежи могат в един миг да престанат да вярват, че са заплашени от Запада, който има търпението да чака времето след Путин.              \n", "date": "2017.11.07", "title": "Агресивната русофобия затвърждава руския традиционализъм  "}
{"url": "http://duma.bg/node/155454", "text": "Почти е сигурно, казва мълвата, че поредният министър на здравеопазването е един от водещите български финансисти на новото време - Кирил Ананиев. Зам.-министър на финансите в правителствата на Иван Костов, Симеон Сакскобургготски, Сергей Станишев, министър в служебния кабинет на Огнян Герджиков, но винаги със задачата \"да изготви бюджета\". Ананиев е шеф на Надзорния съвет на НЗОК и от години прави и бюджета на касата, сиреч, разбира и от здравната система. \nЗа 27-28 години демокрация 19 души са сядали на горещия стол в здравното министерство. Но ни един не е изкарал цял мандат! Четирима от тези 19 души са министерствали повече от веднъж. Мнозина са лекари, един е зъболекар, един - икономист, един - юрист. Е, вече ще има и финансист. За всичките години демокрация всеки божи ден се говори за реформиране на системата. В момента хаосът в българското здравеопазване е на етапа \"и Господ да дойде, не може да помогне\". Бих добавила: \"Камо ли Ананиев\". Но надеждата умира последна. \nНека сме реалисти: най-честа смяна на здравни министри е имало в правителствата на Бойко Борисов. Достатъчно е да си припомним кабинета \"Борисов 1\", за да сме наясно, че опашката за министър пред сградата на пл. \"Св. Неделя\" върви твърде бързо. А това не е нищо друго, освен  абсолютното безсилие на Борисов да се справи с тази толкова важна сфера. Защото, ако един премиер не може да се справи със здравеопазването на държавата си, той е безпомощен да сложи в ред и икономиката, и каквото и да било. Заради едничкото себедоказване Борисов толкова често сменя здравни министри и шефове на касата, а всеки един от тях като дъвка предъвква едничните угодни на електората слова, но изпразнени от съдържание: \"реформа\", \"профилактика\", \"пациентът в центъра\"... Резултатът е ясен: надзорът на касата, оглавяван от Ананиев, прие за догодина бюджет, който не дава никакъв шанс за живот на хората, очаквали иновативни терапии. \nЩо за здравен министър ще е човек, чиято единствена мисъл е здравето на хазната, но не и здравето на нацията? Но, както се казва, ще поживеем, ще видим. \n    \n", "date": "2017.11.07", "title": "Безсилието на Бойко"}
{"url": "http://duma.bg/node/155455", "text": "За кой ли път темата за клас \"прослужено време\" отново е в центъра на скандал между синдикати и работодатели. Поредният опит, този път на КТ \"Подкрепа\" за намиране на споразумение, отново удари на камък. Изглежда, нашенският бизнес няма наяждане. Не стига, че е разглезен до немай къде с най-ниската възможна ставка за данък печалба, който трябва да внася в хазната; не стига, че случаите, когато бави изплащането на възнагражденията на наетите, са масови; че стана традиция да пищи на умряло, когато трябва да се вдигат заплати, ами се е запънал като магаре на мост и за мижавите надбавки за стаж. Измиват си ръцете с какви ли не екзотични аргументи и се изкарват жертви. А защо не пробват тези работодатели да поживеят поне месец с минимална заплата? \nСлед като държавата ни не е нормална и не е в състояние да осигури адекватно заплащане, класът \"прослужено време\" е някаква, макар и нищожна форма на справедливост. Никой не пита като как хората трябва да оцеляват при постоянния ръст на цените, които в голяма степен са резултат от дейността на същия този бизнес. Може би могат да обяснят какво значи \"да зависят не от стажа и възрастта, а от заслугите на работниците\". Кой и как ще мери заслугите?! Може би шефът на база \"така ми скимна днес\"! \nИнтересно защо работодатели с толкова претенции, които завчера плачеха публично, че си отглеждат търтеи, сега казват, че не искат да поощряват професионализма на работниците. Я този, който го изрече, да отиде във Франция, Италия или Германия и да си повтори думите там! Знае ли какво ще му се случи и какъв отзвук ще предизвика? \nЩо за лицемерие ни се разиграва? Да се мисли, че една сериозна професия се усвоява за година-две, е налудничаво. Опитът се трупа с много работа и с много практика. Инженерче с 2-3-годишен опит не може да строи мостове, язовирни стени, големи сгради и т.н., защото след това те може да рухнат, ако не му е стигнал опитът. Така че по-полека с надбавката. Тя е напълно заслужена и изработена.       \n", "date": "2017.11.07", "title": "Няма наяждане"}
{"url": "http://duma.bg/node/155456", "text": "330 хиляди българи в трудоспособна възраст нито учат, нито работят. Това не е добър атестат за една държава. Особено за нашата, обрулена от всякакви ветрове на промяната, страна на ЕС. Това означава, че схемата мотивация-демотивация е тотално сбъркана. И удря най-вече хора между 18 и 29 години - цвета на нацията. Който вехне, преди да даде плод и да стигне \"попрището жизнено в средата\". Ако работещите у нас са някъде към 3 милиона, тези десет процента са изпадналите по пътя млади, здрави и прави българи, които или намират начин да не умрат от глад, или бойкотират сегашната държава с нейната липса на държавност и усет за собственото й оцеляване. \nНе всички са на социално подпомагане, разчитат на заплатата на родител или на пенсията на баба и дядо. През това време не разчитат и на бюрата по труда, защото оттам им предлагат места, които не са \"атрактивни\". Тоест, нито те бягат, нито някой ги гони и времето си минава във взаимни обвинения. За пазара на труда примерно, който си кара агале-агале, пък безработицата пада. Пада, но и заетостта не се изправя кой знае колко. Заплатите - колкото за работещи бедни, по-добре да си седиш поне вкъщи. Нямало добре обучени професионалисти. Ами, ако са семейни, младите отлагат ученето и квалификацията за други времена, примерно докато детето порасне, защото и за детските заведения трябват пари. През това време трудовите навици, ако ги е имало, съвсем закърняват. А пък и на село не размитат за такива кадри, които често пълнят местната кръчма и от време на време подхващат някоя дребна работа за дребни пари. Едно време държавата наказваше т.нар. тунеядци, помните ли тази дума? Не можеше да не работиш, защото навсякъде имаше работа. А сега защо може? \nКой днес в тази държава ще се наеме да обърне схемата мотивация-демотивация в правилната посока? Докато не всичко още е загубено...   \n", "date": "2017.11.07", "title": "Вехне цветът ни..."}
{"url": "http://duma.bg/node/155483", "text": "В утрото на светла ера, с факела на нова вера, \nидат бодри ескадрони с устрем горд и набег смел, \nа над тях, кат хищни птици, кат настръхнали орлици, \nспускат се и разпиляват гръм шрапнел подир шрапнел. Кон изправя се, изцвили и, отронил сетни сили, \nгрохне мъртъв на земята някой воин поразен. \nВ миг уплашен спира коня, но наново той догоня \nстъпките на ескадрона, в общий прилив устремен. И развели буйни гриви, над пожънатите ниви, \nкато вихър отминават ескадрон след ескадрон. \nПод копитата извива прах на облачета сиви \nи премрежва с бронзов блясък огнения хоризонт. Ето татък край върбите екнаха пушкала скрити \nи вълни от кървав пламък срещнаха се гръд със гръд; \nсви се буря безпощадна, зазвънтя стомана хладна - \nкратка схватка, и наново ескадроните летят... Ах, летете ескадрони! В устрема ви милиони \nпогледи са приковани със надежда и любов. \nСвил десницата корава, целий свят се днес изправя \nстреснат, трогнат, очарован от победния ви зов. Нека в ужас, в изненада рухне всяка черна сграда \nна световната неправда, на сподавения стон \nи човекът да намери зад открехнатите двери \nмъртви старите химери на бездушния закон. Ах, летете вий сред сеч и дъжд от огнени картечи, \nвий - развихрени предтечи на безоблачните дни! \nС буря, мълния и грохот възвестете гордий поход \nна възбунените роби, на червените вълни! И когато сетний камък на обгърнатия в пламък \nи разруха древен замък се отрони в пепелта, \nвий слезнете от конете и земята целунете - \nвъзцарете вечна обич, вечна правда над света.   \n", "date": "2017.11.07", "title": "ЧЕРВЕНИТЕ ЕСКАДРОНИ"}
{"url": "http://duma.bg/node/155427", "text": "Румънският крал е в тежко състояние \nРумънското кралско семейство съобщи, че състоянието на бившия крал Михай се е влошило. Той е в дома си в Швейцария и е под лекарско наблюдение. „Общото състояние на крал Михай се влоши и се характеризира с повишена слабост и значителен спад в съпротивителните сили на организма”, се казва в съобщението. Михай навърши 96 години на 25 октомври. Миналата година той претърпя онкологична операция. След това кралското семейство обяви, че монархът се оттегля от обществен живот. \n САЩ отново ще издават турски визи \nСАЩ ще възобновят издаването на визи в Турция, но с някои ограничения. Това съобщава турският в. „Хюриет дейли нюз“, който се позовава на имейл на американската мисия в страната, цитиран от агенция Ройтерс. Напрежението между Анкара и Вашингтон ескалира до безпрецедентни нива през октомври след ареста на служител на американското консулство в Истанбул. Това доведе до двустранното прекратяване на издаването на неимигрантски визи. \n Тереза Мей готова да плати за \"Брекзит\" \nБританският премиер Тереза Мей е дала сигнал, че Обединеното кралство е готово да изплати 60 млрд. евро по сметката за развода с Европейския съюз, с което да се даде зелена светлина за започване на търговските преговори. Това се твърди в публикация на британския в. \"Таймс\". Тази сума е три пъти по-голяма от онази, която Лондон предложи. Преговарящите от страна на Европейския съюз обаче смятат, че Тереза Мей е готова да я плати, за да обяви победа, като извади от задънената улица преговорите и започне търговски преговори преди Коледа. \n Тайфун взе 44 жертви във Виетнам \nТайфунът \"Дамри\", който удари централната част на Виетнам, отне живота на 44 души през последните три дни, а други 19 са в неизвестност. Над 30 000 души бяха принудени да напуснат домовете си, бягайки от наводненията. Стихията лиши много области от електричество и комуникация с външния свят, като са наводнени повече от 40 000 хектара земеделска земя.    \n", "date": "2017.11.07", "title": "Кратки новини"}
{"url": "http://duma.bg/node/155428", "text": "Нов инцидент с оръжие разтресе Съединените щати. Масовото убийство бе извършено в американския щат Тексас, по последни данни убити са 26 души, между които дете и бременна жена, ранени са 27 души. Престъплението стана в Първа баптистка църква на селището Саутърленд Спрингс, което има 400 жители и се намира на около 50 км югоизточно от град Сан Антонио. \nВъоръженият злосторник влязъл в църквата малко преди обяд в неделя, когато там още продължавала сутрешната служба. По това време в църквата обичайно се събират около 50 души. Всъщност той стрелял още преди да влезе в църквата, но убийствата са извършени вече в самата сграда. Властите твърдят, че вътре той избил 23 души с автоматично оръжие, а навън още двама. 26-та жертва на инцидента е издъхнала в болница. По-рано е съобщено за 27 убити. \nНа излизане убиецът е посрещнат със стрелба на местен жител. Между двамата се завързала престрелка, престъпникът хвърлил оръжието и успял да стигне до колата си, където по-късно е намерен мъртъв. Още се уточнява дали е бил убит от жителя или се е самоубил. В колата са намерени няколко единици стрелково оръжие, а престъпникът бил с бронирана жилетка за извършване на злодеянието. \nИзточници от полицията неофициално посочват името му - Девин Кели, като той е служил във ВВС на САЩ. Телевизия CBS разпространи на своя сайт негова снимка, посочвайки, че той е роден на 21 февруари 1991 година. \"Той е на 26 години. Служил е във ВВС от 2010 до 2014 година. Бил е съден през май 2014 година и позорно е изгонен от служба\", отбеляза телевизията. \nНа пресконференция тексаският губернатор Грег Ебът каза, че това „е най-тежкият инцидент с масов разстрел в историята на нашия щат“. \nПрезидентът Доналд Тръмп, който е на посещение в Япония, окачестви инцидента като акт на злото и поднесе съболезнованията си на близките на загиналите. Той бе непрекъснато информиран за новите подробности по инцидента. Накрая разпореди да бъде обявен 9 ноември за ден на национален траур и националният флаг да бъде спуснат наполовина на обществените места. \nОт българското посолство в САЩ съобщиха, че няма данни за убити или ранени българки граждани.   \n", "date": "2017.11.07", "title": "Поредна стрелба в САЩ, поне 26 убити"}
{"url": "http://duma.bg/node/155429", "text": "Отстраненият лидер на испанската област Каталуния Карлес Пучдемон и четирима бивши министри от регионалното правителство трябва да се явят на 17 ноември пред белгийски съд, който ще разгледа искането за екстрадицията им, съобщи съдебен източник. \nПетимата каталунски полиции трябва да се явят пред съдия в Брюксел за първото заседание по испанското искане за екстрадиция. Петимата бяха освободени, след като се предадоха в полицията и нямат право да напускат Белгия. \nБелгийски прокурори казаха вчера, че петимата трябва да се явят пред съдия до 15 дни след освобождаването им. В рамките на 60 дни Белгия трябва да реши дали да ги върне в Испания. \nПучдемон и Меричел Серет, Антони Комин, Луис Пуиг и Клара Понсати имат право да обжалват екстрадицията. \nПетимата се предадоха в неделя сутринта в отговор на издадената от испански съдия заповед за ареста им. Европейската заповед за арест е опростена трансгранична съдебна процедура за предаване на обвиняем с цел или наказателно преследване, или изпълнение на дадено наказание. Тя е валидна за цялата територия на Европейския съюз и постановява, че държавата, в която е задържано лицето, трябва да го върне в страната, в която е издадена заповедта в максимален срок до 60 дни след задържането.   \n", "date": "2017.11.07", "title": "Свобода за Пучдемон, но без право да напуска Белгия"}
{"url": "http://duma.bg/node/155430", "text": "Анализатори от Министерството на отбраната на ФРГ не изключват разпадането на ЕС и пълното преустройство на съществуващия световен ред. За това свидетелства докладът \"Стратегическа прогноза - 2040\", който се оказал в редакцията на изданието \"Шпигел\". \nВ 102-страничния документ експертите от Бундесвера са посочили няколко варианта за развитието на събитията на международната арена през близките 20 години. Най-негативният от тях предполага \"множествени конфликти\" на фона на няколко десетилетия политическа и икономическа нестабилност. \n\"Разширяването на ЕС е спряло, все повече държави напускат съюза... Европа е изгубила глобалните си конкурентни предимства. Все по-неуреден, хаотичен, раздиран от конфликти свят напълно променя обкръжението на Германия и ЕС от гледна точка на политиката на сигурността\". \nТова според немските анализатори е най-лошият вариант на развитието на събитията. \nВторият негативен сценарий предполага разделянето на Европа на два блока, които постепенно ще се отдалечават един от друг както икономически, така и социално. В този процес страните от Източна Европа постепенно преминават в орбитата на влияние на Русия заради тяхната зависимост от доставките на енергийни суровини, отбелязват анализаторите. \nОще един сценарий описва \"провала на глобализацията\", който, както смятат в Бундесвера, ще сложи край на \"европейските илюзии\". Това според експертите ще доведе до рязка активизация на външната политика на Русия и Китай и отчуждаването на ЕС от трансатлантическите партньори. \nПозитивните прогнози (\"Глобален Запад\" и \"Мирно пространство\") включват ръст на сътрудничеството вътре в ЕС и разширяване на общността, изграждането на партньорски отношения със съседи и успешно развитие на пазарните процеси в целия свят. \n\"Секретният доклад на министерството на отбраната заслужава изключително внимание. Това е официален документ, който с пределна яснота сочи възможен крах на ЕС и как това събитие ще повлияе на сигурността на Германия. Едновременно с това там са посочени стратегическите сценарии, които трябва да послужат като ориентир за Бундесвера\", отбелязват журналистите от \"Шпигел\".   \n", "date": "2017.11.07", "title": " Евросъюзът може и да се разпадне"}
{"url": "http://duma.bg/node/155457", "text": "Крайният срок, в който фирми и предприятия могат да подадат заявления за броя на контейнерите за смет, които ще ползват догодина, e 30 ноември, съобщиха от Столична община. Оттам информираха, че има възможност предприятията и фирмите да плащат годишната такса смет на база на генерираното количество отпадъци. Това може да става по два начина. Единият е с декларация  по чл. 23 от Наредбата за местните такси фирмите заявяват количествата отпадъци, на базата на което ще им бъде определен размерът на такса битова смет за 2018 г. Предприятията могат и пряко да се договорят с фирми за сметосъбиране и сметоизвозване. В такъв случай също до 30 ноември 2017 г. трябва да се подаде молба за допускане на пряко договаряне по чл. 24 от същата наредба.  \nФирмите, които до края на този месец не са подали нито един от двата документа, през 2018 г. ще заплащат такса битови отпадъци изцяло на база данъчната оценка на имота за бизнес дейността. От Столичната община очакват около 4500 фирми да подадат декларации за предоставяне на контейнери, а други 2300 предприятия да предпочетат директно договаряне за сметоизвозване.     \n", "date": "2017.11.07", "title": "До 30 ноември фирмите в София подават декларации за такса смет "}
{"url": "http://duma.bg/node/155458", "text": "Умъртвени са около 65 000 птици във ферма в стралджанското село Зимница, в която бе открита зараза от \"птичи грип\", е съобщил вчера д-р Стоян Колев от Областната дирекция по безопасност на храните. Продължава умъртвяването и на 8000 гъски от ферма в друго село от общината - Чарда. Телата на птиците се загробват на едно място. \nЕкип от ветеринари извършвал подробно епизоотично проучване на място, за да се открие причините за заразата. Налагат се допълнителни мерки за предпазване на останалите пернати, е посочил Колев. Собствениците на убитите птици ще бъдат обезщетени съобразно пазарните цени. Заразата от \"птичи грип\" бе открита на 3 ноември при прегледи на животни от двете ферми. \nОбщо са четири огнищата на птичи грип в страната - в областите Добрич, Хасково, Сливен и Ямбол. Последното засечено огнище бе именно в ямболското с. Зимница.     \n", "date": "2017.11.07", "title": " Умъртвиха 65 хил. пернати в с. Зимница заради птичия грип"}
{"url": "http://duma.bg/node/155459", "text": "Българските ски курорти - Витоша, Банско и Пампорово, са в топ 10 на Европа, като класацията е въз основа на дневните разходи за настаняване и ски карти, съобщава германският вестник \"Билд\", анализирайки данните от известна туристическата търсачка. Резултатите показват, че Витоша е най-изгодният ценови курорт в Европа. В проучването се казва, че повечето писти там са лесни, има и по-стръмни. На ден спускането излиза 18 евро, а заедно с настаняването общите разходи са 69 евро. Само за сравнение рекордьор е ски курортът Лех ам Арлберг в Австрия с общи разходи от близо 650 евро на ден, което е 9 пъти по-скъпо от Витоша. \nСред най-изгодните 10 в списъка Банско е на на 4-о място, Пампорово на 6-о. Тук е и руският зимен курорт Красная Поляна, чешкият Божи Дар и други. Според класацията най-скъпо на любителите на ските ще им излезе в Австрия, Франция и Швейцария, където в прочути курорти трябва да приготвят между 500 до 600 евро на ден.     \n", "date": "2017.11.07", "title": " Витоша, Банско и Пампорово - сред първите 10 ски дестинации в Европа"}
{"url": "http://duma.bg/node/155460", "text": "Комисията за енергийно и водно регулиране (КЕВР) ще утвърди осъвременяване на общите условия и една и съща рамка за трите електроразпределителни дружества. Това е съобщил председателят на комисията доц. Иван Иванов по време на експертна дискусия. По неговите думи тази промяна няма да стане факт в рамките на следващите няколко седмици, но въвеждането й предстои скоро. \n В новата единна рамка на общите условия ще бъдат заложени санкции, когато доставяната от електроразпределителните компании електрическа енергия не отговоря на заложените качествени показатели, е съобщил още Иванов. Той е казал, че върху рамката се работи заедно с електроразпределителните дружества. \nСъщевременно от данни на Електроенергийния системен оператор (ЕСО) стана ясно, че за десетте месеца на годината в страната са потребени 32,2 млн. мегаватчаса електроенергия, което е с почти 5% повече спрямо същия период на 2016 година. За същия период производството расте с 1,65% до 36,7 млн. мегаватчаса. Спадът в износа е с почти 17% до 4,5 млн. мегаватчаса.     \n", "date": "2017.11.07", "title": "Готвят санкции за ЕРП-тата при некачествени доставки на ток"}
{"url": "http://duma.bg/node/155461", "text": "През октомври общият показател на доверие у потребителите е намаляло с 0,7 пункта спрямо юли, което се дължи на пониженото доверие сред населението както в градовете, така и в селата, показват данните на Националния статистически институт (НСИ). \nОценките на потребителите за настъпилите промени във финансовото състояние на техните домакинства през последните 12 месеца, както и очакванията им за следващите 12 са по-резервирани спрямо оценките им три месеца по-рано. По-неблагоприятни са и оценките за изменението на потребителските цени през последните 12 месеца. Потребителите, които отчитат, че цените са се повишили, са с 4,6% повече в сравнение с юли. Инфлационните очаквания се запазват и за следващите дванадесет месеца. \nПо отношение на безработицата в страната прогнозите на потребителите са, че ще има съкращаване на персонал през следващите дванадесет месеца, като според населението в селата то ще бъде с по-високо темпо. \nСъщевременно през октомври се регистрира леко подобрение на общата оценка на настоящата ситуация да се правят разходи за покупка на предмети за дълготрайна употреба. Позитивна е и нагласата за извършването на разходи за покупка или построяване на жилище или вила и за подобрения в дома през следващите 12 месеца.     \n", "date": "2017.11.07", "title": " Влошаване във финансовото си състояние очакват потребителите"}
{"url": "http://duma.bg/node/155462", "text": "Над 300 хиляди са пълнолетните българи, които твърдят, че са били потърпевши на измама или фалшификации в интернет. Високи са опасенията от некоректни търговски практики преди началото на зимния сезон, но българите постепенно привикват с инстанциите, към които могат да се обръщат. Повече от половината пълнолетни българи няма да почиват тази зима. Българите масово одобряват ограничаването на правомощията на частните съдебни изпълнители. Това са част от данните от редовния експресен сондаж на \"Галъп интернешънъл\". Той е посветен преди всичко на въпроси, свързани с потребителските права. Сондажът е направен от 1 до 3 ноември чрез телефонно интервю. \n5% казват, че лично са ставали потърпевши на измама или фалшификация в интернет. Още един процент казват, че и те, и техни близки са ставали жертва. Тези общо 6% се равняват на малко над 300 хиляди души. Други 4% споменават, че техни близки са били потърпевши. В началото на зимния сезон цели три четвърти от българите са почти автоматично сигурни, че в предстоящите празнични акции и намаления търговците ще са по-скоро некоректни. \n52% от българите няма да почиват тази зима, 31% от запитаните ще предпочетат България, 13% смятат да почиват в България, но и да отидат в чужбина за зимна почивка, или пътуване, свързано с коледно-новогодишните празници, а 4% споменават само чужбина. \nКогато бъдат попитани кой защитава потребителските интереси в курортните места, българите отговарят без изненади - Комисията за защита на потребителите (КЗП) - 40% от тях. Веднага след това се нареждат медиите - 16%, 7% споменават неправителствените организации, а правителствената администрация в лицето на ресорните министерства, се споменава в 5% от случаите. С малко повече споменавания са правоохранителните органи, а 8% казват, че никой не защитава правата на потребителите. \nЗа защита на потребителските си права 58% от пълнолетните българи биха се обърнали към КЗП, при покупка на продукт или ползване на услуга. Останалите типове администрация са назад в отговорите, а малко по-напред в масовото съзнание се нареждат правоохранителните органи  - 12%, и медиите - 11%. \nБолшинството от българите - 82%, подкрепят ограничаване на правомощията на частните съдебни изпълнители.     \n", "date": "2017.11.07", "title": " Над 300 000 нашенци са били жертва на измами в интернет "}
{"url": "http://duma.bg/node/155474", "text": "\"За пореден път представител на ГЕРБ издава присъди вместо съда. Г-жа Менда Стоянова заяви, че скоро ще бъде доказано купуване на гласове от депутата Манол Генов. Питаме откъде г-жа Стоянова е запозната с доказателствата по делото и влияе ли тя на изхода на разследването?\". Това заявява председателят на БСП Корнелия Нинова. Позицията й бе разпространена вчера от пресцентъра на партията. Тя е по повод изказване на Стоянова в радиопредаване в неделя. Стоянова казва: \"Манол Генов е все още в НС, макар че скоро ще го...ще докажат купуването на гласове, което е правил в неговия избирателен район\". \nЛидерът на БСП припомни, че в правова държава намесата в съдебната система е престъпление. \"Не се изненадваме, защото това е моделът ГЕРБ. Той се изразяваше в осъждане на български лекари от трибуната на НС от г-н Цветанов. Те се оказаха невинни\", подчертава Нинова, припомняйки изяви на зам.-председателя на ГЕРБ в качеството му на вътрешен министър. Нинова се възмути, че с парите на данъкоплатците България изплаща хиляди левове заради ГЕРБ, след като сме осъдени в Страсбург. Припомняме, че заради изяви на Цветанов, както и полицейски акции от министерския му период, срещу страната бяха заведени няколко дела, по които бяхме осъдени. \n\"По същия начин беше заклеймяван кметът на Асеновград Емил Караиванов. Днес всички обвинения към него са снети, но никой от ГЕРБ не понесе отговорност за очерняне името му без съд и присъда. В същото време депутатът от ГЕРБ Делян Добрев, със свален имунитет и повдигнато обвинение, който е в основата на \"Кумгейт\" в Хасково, е защитаван и възхваляван от депутатите на ГЕРБ, които отказаха да го освободят от НС. Кметът на Хасково си е на поста. Ето от този модел ГЕРБ искаме да се освободим. Всички техни заподозрени и обвиняеми са чисти и невинни\", категорична е Нинова. \nСпоред председателя на БСП всеки, който се осмели да критикува властта, е осъждан предварително, без съд и присъда. Това е пълно унищожаване на правовата държава, заличаване на институциите и налагане на модела \"една партия-една държава\", коментира Нинова. \nПрипомняме, че всички обвинения към кмета на Асеновград паднаха в началото на месеца. Срещу градоначалника бяха повдигнати две обвинения - че не е спрял незаконно строителство в защитената зона \"Метошката махала\" и за присвояване на пари в големи размери от договори за почистване на дъждоприемни шахти. \nКъм историята с \"Метошка махала\" бе пришит и депутатът от БСП Манол Генов. През юни Сотир Цацаров поиска имунитета му по две обвинения. Първото бе за купуване на гласове. Освен това прокуратурата твърдеше, че има доказателства, че през март 2017 г. Генов подбудил главния архитект на Асеновград Константин Атанасов да извърши престъпление, като допусне осъществяването на строителство без изискуемото съгласуване на проектната документация. Запознати очакват второто обвинение да падне, след като по казуса с \"Метошка махала\" прокуратурата не откри никакви данни за престъпление. \nценност   \n", "date": "2017.11.07", "title": "Представител на ГЕРБ отново издавал присъди "}
{"url": "http://duma.bg/node/155475", "text": "Очаква се зам.-министърът на финансите Кирил Ананиев да оглави Министерството на здравеопазването, след като д-р Николай Петров бе принуден да си тръгне на 6-ия месец от заемането на поста. Името на Ананиев се завъртя, след като вчера политическият съвет на управляващата коалиция утвърди номинацията на новия здравен министър. Кандидатурата не бе обявена с обяснението, че това щяло да стане при внасянето й от премиера Бойко Борисов в парламента след гласуването на Закона за бюджета за 2018 година на първо четене. \nКандидатурата на новия здравен министър ще бъде внесена в парламента в четвъртък и се очаква да бъде гласувана в петък, след като НС одобри на първо четене бюджетите на ДОО и на здравната каса, както и националния бюджет за 2018 г. \nПрипомняме, че като дългогодишен зам.-министър на финансите Кирил Ананиев се занимава със съставянето на бюджетите и е възможно да присъства на обсъждането и гласуването им на първо четене в пленарната зала. В момента той оглавява Надзорния съвет на НЗОК и отговаря за управлението на близо 4 млрд. лева от здравни вноски. Ананиев е зам.-министър на финансите в почти всички правителства от 1998 година насам, а през тази година беше финансов министър в служебното правителство, назначено от президента Румен Радев. \nВицепремиерът Валери Симеонов също бил сред номинациите за здравен министър, призна самият той. \"Вярно е, че имаше предложение да стана министър на здравеопазването, тъй като на този пост се иска човек със здрави нерви. Аз не се съгласих! Ще подкрепя кандидатурата, която предложи ГЕРБ. За мен е важно следващият здравен министър да продължи политиката на ген. Петров\", обясни Симеонов.   \n    \n", "date": "2017.11.07", "title": " Кирил Ананиев е вероятният нов здравен министър "}
{"url": "http://duma.bg/node/155476", "text": "Създаването на механизъм, който да проследява дали отпадналите от образователната система на дадена държава деца, ходят на училище в друга страна от Европейския съюз, ще предложи България по време на председателството на ЕС. Това обяви зам.-министърът на образованието Деница Сачева по време на посещение в Пловдив. \nПо данни на Министерството на образованието и науката над 200 000 българчета в училищна възраст не са записани в училище или предучилищна група. В началото на септември специални екипи тръгнаха по адресите на децата, за да убедят родителите им да ги запишат на училище. Към момента при 170 000 посетени адреса се оказва, че 82% от децата не живеят в България. В училище са записани 17 000 от отпадналите над 200 000 деца. \n\"Имаме нужда да намерим и необходимия механизъм, с който да уточним дали тези деца, които са извън България, все пак са обхванати в образователната система. Това се оказа проблем на европейско ниво, тъй като няма достатъчно добра система, с която да се наблюдава движението на децата\", коментира Сачева. \n    \n", "date": "2017.11.07", "title": " МОН ще проверява дали българчетата ходят на училище в чужбина"}
{"url": "http://duma.bg/node/155477", "text": "Жителите на сливенското село Сотиря излязоха вчера на протест срещу поскъпването на питейната вода със 167%. Цената, която ще трябва да плащат, е 2 лв. на кубик, като според недоволните тя не отговаря на предоставяната услуга, защото се доставя по гравитачен път. Хората се оплакаха, че високите части на селото са на воден режим. Според тях ВиК не е направило абсолютно никакво подобрение за последните 30 години. \nПротестиращите се заканиха, че от 1 декември в село Сотиря няма да бъдат плащани сметки за вода, докато не се подобри услугата или намали цената.     \n", "date": "2017.11.07", "title": "Сливенско село на протест заради скъпа питейна вода"}
{"url": "http://duma.bg/node/155478", "text": "Европейският полицейски съюз планира да подкрепи активно протестите на служителите на МВР за по-високи заплати през 2018 г., като организира част от събитията си в България, съобщиха вчера от Синдикалната федерация на служителите в МВР. От СФСМВР уточняват, че предстоящите прояви на ЕПС у нас са свързани с намерението на родния синдикат да промени \"подхода и начина на изразяване на своите искания за увеличение на заплатите на служителите в МВР\". \nОт СФСМВР уточняват, че на втори ноември на пресконференция на Европейския полицейски съюз в Берлин президентът на ЕПС Герит ван де Камп е обявил подкрепата си за исканията на родните униформени за увеличение на заплатите. Той е обявил, че през 2018 г. част от събитията на ЕПС ще се проведат в България, за да стане ясно какви са доходите на полицаите и условията на труд, в които работят. На пресконференцията са оповестени и резултатите от изследване на качеството на служебните кубинки, с които МВР снабдява служителите си. Според лабораториите на GORE-TEX обувките на българските полицаи \"не отговарят на съвременните изисквания и нужди на полицията и не са подходящи за изпълнение на техните служебни задължения\". \n\"Експертът, изготвил сравнителен анализ на оборудването, екипировката и обучението на полицейски служители в 15 страни - Никша Никодинович, заяви, че един от големите рискове за Западна Европа по отношение на регистрирането на незаконните мигранти е пряко свързан с ниското заплащане, което води до демотивация на полицаите в Сърбия и България\", посочват от СФСМВР. \nПо повод професионалния празник на полицията на 8 ноември синдикатът организира научно-приложна конференция на тема \"МВР 2030: предизвикателства пред политиките за сигурност\", която ще се проведе в УНСС.   \n", "date": "2017.11.07", "title": "Европейски синдикат подкрепи полицейските протести у нас"}
