{"url": "https://duma.bg/agenti-pod-prikritie-na-tribunite-n201637", "text": "Част от стюардите на ст. \"Васил Левски\" са свалили елеците си и са се включили в расистката атака срещу англичаните. Това твърди представителят на организацията FARE (Football Against Racism in Europe) Павел Клименко. Те били забелязани, но не и снимани от специалните агенти под прикритие на FARE. Организацията поиска официално България да бъде изхвърлена от квалификациите на Евро 2020 заради скандала. \"Подобни действия са престъпна неорганизираност от страна на БФС\", твърди Клименко. Според него всичко е било организирано до последния детайл. Клименко обаче признава, че повечето от скандиранията са били против БФС и неговия президент в оставка Борислав Михайлов. \"Българските запалянковци отдавна са в конфликт с БФС и неговия президент. И няма да е учудващо, че акцията е проведена срещу него\", допълва Клименко.", "date": "2019.10.17", "title": "Агенти под прикритие на трибуните"}
{"url": "https://duma.bg/deset-sadii-ot-vss-iskat-ostavkata-na-lozan-panov-n201644", "text": "Десет от общо 14 членове на Съдийската колегия на ВСС поискаха оставката на председателя на Върховния касационен съд (ВКС) Лозан Панов заради позицията му по казуса \"Джок Полфрийман\". Според тях с коментарите си по висящо дело той е нарушил закона и етичните норми. Магистратите дори определят Панов като недостоен да носи съдийската тога. Преди два дни шефът на ВКС обяви, че австралиецът е задържан незаконно в бежанския център в Бусманци. Според Панов политическата и медийната кампания срещу съдиите, пуснали предсрочно Полфрийман, е преминала всякакви граници. Той призова колегите си от ВКС, които гледат искането на главния прокурор за възобновяване на казуса, да се произнесат възможно най-бързо. \"Призовавам ви, уважаеми съдии, да поемете вашата отговорност, защото срамът от грубото потъпкване на българските закони няма да е само ваш, а на цялата институция\", написа той. Съдийската колегия на ВСС излезе с декларация, в която обвинява Панов, че демонстрира \"подходите за всяване на страх и подчинение, които публично заклеймява\". Според магистратите не бива да се мълчи, когато \"съдиите са поставени \"на колене\" от не кого да е, а от председателя на ВКС\". Документът не е подкрепен от Атанаска Дишева, Олга Керелска и Цветинка Пашкунова, които са избрани във ВСС от квотата на съдебната власт. В позицията на Панов няма изрично посочване на желан изход от производството, нито се коментира решението на САС за предсрочното условно освобождаване на убиеца. Помолен да коментира освобождаването на Джок Полфрийман, което внася разделение в обществото, президентът Румен Радев заяви, че няма да си позволи да коментира съдебно решение. Искам да призова никой, било то отвън или вътре в системата, да не се меси в работата на съдебния състав, настоя държавният глава.", "date": "2019.10.17", "title": "Десет съдии от ВСС искат оставката на Лозан Панов"}
{"url": "https://duma.bg/vladimir-moskov-shte-izgradim-30-sotsialni-zhilishta-v-gotse-delchev-n201642", "text": "Строителство на хоспис, реконструиране на общинската сграда в модерен социален дом и изграждане на 30 социални жилища в бившата казарма предвижда за следващия си мандат кандидатът на БСП за кмет на Гоце Делчев Владимир Москов. Много е направено и още много ще се прави за хората с увреждания, зарече се той. На среща с работещите и ползващите социални услуги Москов отчете, че общината е изградила рампи и асансьори, а програмата за социални асистенти за постоянна помощ в нуждаещите се семейства е разширена. Присъстващият на срещата народен представител от левицата Богдан Боцев се ангажира ПГ \"БСП за България\" да продължи да настоява за цялостна промяна в условията на труд за социалните работници.  Кандидатът на БСП за кмет на Шумен Венцислав Венков представи пред жителите на кв. \"Тракия\" идеята си да се създаде фонд \"Твоят дом\". Той ще бъде насочен към малките общности, а с него ще се финансират проекти за облагородяване на районите около жилищата. Чрез него хората ще могат да кандидатстват за благоустрояване, осветление, асфалтиране на паркинги, изграждане на детски площадки. Венков предлага да бъдат възстановени и кварталните отговорници, които ще са връзката между местната власт и хората в различните райони на града. Ако спечелим изборите, ще спрем проекта в кв. \"Тракия\" за изграждането на жилища, докато не се изясни статута им, коментира Венков, а думите му бяха посрещнати с овации. Той обясни, че самите общински съветници не разбрали за кого са предназначени новите жилища. \"Говореше се, че в тях ще бъдат настанени млади семейства, лекари, сестри, дефицитни кадри и затова одобрихме идеята. После изведнъж се оказа, че не става дума за тях, затова жителите на квартала имат основание да недоволстват\", коментира Венков. \"Недопустимо е град като Пловдив да не разполага с дом на операта. Задачата на следващия кмет и новия общински съвет е да отредят терен за построяването на модерна и функционална сграда\", заяви кандидатът на БСП за кмет Николай Радев на дискусия, инициирана от Съюза на архитектите.   На среща с представители на Камарата на строителите в Ловеч кандидатът за кмет Радина Банкова прие идеята за зам.-кмет по строителството, за да се възстанови връзката между фирмите и общината. \"Строителните проекти в София ще бъдат провал, докато Столичната община се държи като опонент на строителния бранш. Това отношение трябва да се промени\", заяви председателят на БСП в София и водач на листата за общински съветници Калоян Паргов на среща с инж. Илиян Терзиев и инж. Любомир Качамаков от Камарата на строителите в България. В дискусията се включиха и кандидатите за общински съветници Милка Христова, Иван Таков, Валентина Узунова и арх. Тихомира Костова, както и подкрепеният от БСП кандидат за кмет на район \"Младост\" арх. Стефан Стефанов. Участниците в разговора се обединиха, че бъдещето на строителството е в цифровизацията на процеса  от заданието до последния етап.", "date": "2019.10.17", "title": "Владимир Москов:  Ще изградим 30 социални  жилища в Гоце Делчев"}
{"url": "https://duma.bg/vav-varna-pitat-polzva-li-se-portnih-ot-darzhavna-protektsiya-n201641", "text": "Предизборният щаб на БСП във Варна разпространи свое открито питане дали кандидатите за кметове и общински съветници на ГЕРБ се ползват от специална протекция на държавните институции. Повод за въпроса е разпратената до редица медии информация, че през февруари 2018 г. Иван Портних, в качеството си на кмет на община Варна, е имал непристойно и уронващо престижа на града поведение по време на официална визита в Хайфа, Израел.  Варненските социалисти настояват за официален отговор от Портних. Те призовават МВР и МВнР да запознаят обществеността с цялата истина около случая.  \"Ако разпространената информация се потвърди, то бихме искали да знаем на база на какво тя не е оповестена до този момент, при положение, че въпросното събитие се е случило миналата година. БСП във Варна държи да води открита, морална и честна предизборна кампания, но също така държи и на истината. В този момент оповестяването на истината по случая е в интерес не на една или друга кампания, а на цялата общественост\", категорични са варненските социалисти.", "date": "2019.10.17", "title": "Във Варна питат ползва ли се Портних от държавна протекция"}
{"url": "https://duma.bg/sestrite-povyarvali-na-ananiev-za-posledno-n201643", "text": "Това ще е последният път, в който ще повярваме, заяви участвалата във вчерашната среща със здравния министър Кирил Ананиев медицинска сестра Веселина Ганчева. Седем от протестиращите се срещнаха с Ананиев, но след разговора отказаха да излязат от сградата. Те заплашиха, че ще останат вътре, докато не видят, че се работи по исканията им. Барикадиралите се все пак напуснаха МЗ около 16 ч. От ведомството ги убедили, че са изготвени правила и стандарти, които, \"ако сега ги вкарат, до началото на следващата година би трябвало да усетят разлика в заплатите си\".  Сестрите са получили обещания за по-строг контрол в болниците, а допълнителните 200 млн. лв. в бюджета на НЗОК догодина щели да стигнат и за по-високи заплати. Една от сестрите, останали в сградата, обясни, че отказват да напуснат, защото \"институцията носи отговорност за положението, в което се намира здравеопазването в момента\". Барикадиралите се заявиха, че не искат оставката на министъра, а той да работи ефективно. Докато се провеждаше срещата, част от протестиращите пред МЗ медицински сестри блокираха движението на пл. \"Света Неделя\". Те обясниха, че на срещата с министъра не са постигнати конкретни договорености за промяна на финансирането на системата. Медицинските сестри протестират от март с искане за основно възнаграждение от поне две минимални заплати за страната или 1120 лева. Те настояват болниците да не са търговски дружества, тъй като сегашният модел на финансиране е порочен. Правителството допълнително нагнети напрежение, след като излъга, че е отпуснало 50 млн. лв. за увеличение на заплатите им. В края на работния ден барикадиралите се все пак напуснаха сградата на МЗ с уговорката, че са повярвали за последен път.", "date": "2019.10.17", "title": "Сестрите повярвали на Ананиев за последно"}
{"url": "https://duma.bg/sportat-po-televiziyata-dnes-n201658", "text": "по Макс спорт 1 Баскетбол 20.00 ЦСКА Москва - Химки по Макс спорт 2 20.00 Жалгирис - Реал Мадрид по Макс спорт 3 20.45 Фенербахче - Баскония по Евроспорт 1 Снукър 14.45 и 20.45 Открито първенство на Англия", "date": "2019.10.17", "title": "Спортът по телевизията днес"}
{"url": "https://duma.bg/koy-shte-gi-spre-n201645", "text": "Случаят  . Всъщност драматургията е друга. Битката за тоталното овладяване на държавата е на финала. Дали всички, които се \"възбуждат\" от казуса \"Полфрийман\", ги е грижа за справедливостта и закона? Дали \"борците\" ще отстояват \"правдата\" и след време? След избора на нов главен прокурор. Или след подмяната на съда по техен модел. А ако нещо се обърка \"горе\" в държавата? След като у нас има още много случаи на предсрочно освобождаване, защо възмутените от съда не са перманентно в състояние на възбуда? Защото, освен чисто конюнктурното неудобство, целта сега е неовладеният все още съд да бъде смачкан. Най-лесно е с помощта на улицата. И с омраза. Казусът \"Полфрийман\" е \"шестица от тотото\". Пряко засегнатите от трагедията разбираемо искат справедливо възмездие. Сценаристите, диригентите и режисьорите употребяват случая. При налагането на Иван Гешев като единствен, безспорен и недосегаем кандидат за главен прокурор. За злепоставяне на радетелите за съдебна реформа. За предизборни и политически цели. Решението на ВКС по случая \"Полфрийман\" е без значение. Целите са постигнати. Страхът властва. А падне ли и последната от т.нар. независими институции, вече няма кой да ги спре.", "date": "2019.10.17", "title": "Кой ще ги спре?"}
{"url": "https://duma.bg/rumen-radev-futbolat-e-ogledalo-na-upravlenieto-na-darzhavata-n201639", "text": "Футболът е огледало на състоянието на държавата - каквото е управлението на държавата, такова е управлението на българския футбол. Така президентът Румен Радев коментира позорните прояви на мача между България и Англия и последвалата оставка на президента на БФС Борислав Михайлов. \"Не искам в никакъв случай да се превръщам в адвокат на президента на БФС, най-малкото заради липса на характер на терена и самата игра, но за мен е безпрецедентно държавата да се намесва по груб и недопустим начин в една абсолютно независима федерация\", заяви държавният глава по повод натиска от Борисов за оставката на Михайлов. Докато политиците се изкушават да използват футболни агитки в протести и контрапротести, тези рецидиви ще продължават, предупреди Радев. Той отбеляза, че нито една организация не е поела отговорност за феновете, а с призивите и обясненията, че тази оставка се иска само заради расистки изстъпления, управляващите са се саморазобличили. Държавният глава осъди проявите на расизъм. \"Крайно неприятно е България, която спаси 50 000 евреи и не допусна нито един да бъде изпратен в лагерите на смъртта в най-ужасното за Европа време, да бъде олицетворявана с расизъм. Не трябва да допускаме генерализация на този проблем\", подчерта Радев. Според него държавата трябва да приложи драконовски мерки срещу футболното хулиганство.  Вицепремиерът Красимир Каракачанов определи като \"заяждане\" думите на президента. Лидерът на ВМРО и военен министър сравни нацистките прояви на футболните фенове с протестите на природозащитници. По думите му еколозите също са \"нарушители на закона\", защото блокират кръстовища и \"спират икономическото развитие на цели региони\".  По-рано кандидатът за кмет на София Мая Манолова отбеляза като голям проблем факта, че след като са влезли във властта, ксенофобията и национализмът са отишли и на стадионите. \"Влизането на ГДБОП в БФС е действие след събитията, би следвало да се вземат мерки навреме, а не след като е станал проблемът\", коментира тя. Градският съвет на Българския антифашистки съюз в София излезе с декларация, в която осъжда проявите на фашизъм сред българските футболни фенове. БАС призовава разпространението на фашистки и нацистки идеи сред футболните запалянковци да бъде пресечено. \"То няма нищо общо с футбола и със спорта като цяло, а води до голямото лумпенизиране на част от българските граждани, до противообществени прояви, вредни за нашата страна\", пише в декларацията. ", "date": "2019.10.17", "title": "Румен Радев:   Футболът е огледало на управлението на държавата"}
{"url": "https://duma.bg/nap-vzela-ot-nzok-nad-188-mln-lv-taksa-n201635", "text": "За администриране на здравноосигурителните вноски НАП е взела такса от 18,828 млн. лв. от НЗОК. Това става ясно от одит на Сметната палата. Само за 2018 г. таксата е 4 583 000 лв.  От доклада става ясно, че единствено НЗОК плаща такса на НАП. Приходната агенция администрира и вноските от ДОО, от учителския пенсионен фонд, от фондовете за допълнително задължително пенсионно осигуряване, но от тях не събира такси. ДУМА припомня, че става въпрос за такса от 0,2% върху събраните здравни вноски, която е регламентирана в Закона за здравното осигуряване. Според доклада в края на 2018 г. е отчетено положително бюджетно салдо в размер на 10 943 000 лв. Продължават да нарастват задълженията на НЗОК към чужди фондове за лечение на български граждани. Към 31 декември дълговете възлизат на 285,822 млн. лв., от които просрочените са 135,289 млн. лв. През цялата 2018 г. касата е платила на чуждите фондове само 72 млн. лв.", "date": "2019.10.17", "title": " НАП взела от НЗОК над 18,8 млн. лв. такса"}
{"url": "https://duma.bg/market-links-ochakva-osporvan-balotazh-mezhdu-gerb-i-bsp-v-ruse-n201640", "text": "На местните избори в Русе не се очертава победител на първи тур, сочат данните от проучване на \"Маркет Линкс\" по поръчка на БТВ. Анкетата е проведена сред 315 пълнолетни лица от 2 до 6 октомври по метода на прякото лично интервю. Според изследването на изборите в дунавския град избирателната активност вероятно ще е 69%. На предишните избори тя е била 40%.  Към този момент кандидатът на ГЕРБ Диана Иванова има подкрепа 18%, а кандидатът на Местната коалиция \"БСП за България\" Пенчо Милков - 15%. През 2015 г., преди да се осъзнае като гербаджийка, Иванова е била областен координатор на партията на енергийния бизнесмен Христо Ковачки. Милков е народен представител от БСП. \"Резултатите са близки. В никакъв случай не можем да кажем, че изходът е предизвестен\", коментира социологът Добромир Живков. По думите му не трябва да се подценява и кандидатът на ВМРО-БНД Галин Григоров, който има подкрепа 11%. Бившият кмет на Русе Елеонора Николова, издигната от местна коалиция, водена от СДС, би получила 8% от гласовете, които едва ли ще й осигурят участие във втори тур. При листите за общински съвети ГЕРБ получава 22%, МК \"БСП за България\" - 14%, а ВМРО-БНД - 11%.", "date": "2019.10.17", "title": " \"Маркет Линкс\" очаква оспорван балотаж между ГЕРБ и БСП в Русе"}
{"url": "https://duma.bg/lechkov-ostavkata-na-mihaylov-nyama-da-bade-prieta-n201636", "text": "Йордан Лечков не смята, че оставката на Борислав Михайлов ще бъде приета. Първият вицепрезидент на БФС сподели, че бившият вратар на националния отбор ще продължи да ръководи българския футбол. В петък предстои Изпълком в \"Бояна\". \"Няма да бъде приета от Изпълкома оставката. Има си ред - президентът е избран от конгрес и само конгрес може да го свали и да му приеме оставката. За недоброто състояние на българския футбол трябва да се питат треньорите на отборите\", посочи пред topnovini.bg Лечков. Той обясни, че вече е направена стратегия за развитието на националния отбор и тя е представена на Красен Кралев. В същото време Кралев остро нападна държавния глава и го обвини, че \"използва българския спорт за политически атаки\". Министърът \"посъветва\" президента да не се изказва \"неподготвен\" и обясни, че държавата всъщност не се меси във футбола.", "date": "2019.10.17", "title": "Лечков: Оставката на Михайлов няма да бъде приета"}
{"url": "https://duma.bg/spad-v-prodazhbite-na-novi-koli-u-nas-za-septemvri-n201631", "text": "През септември България регистрира спад в продажбите на нови коли в размер на 8,6% до 2522 броя, спрямо 2758 броя през същия месец преди година. Нашата страна е и единствената в Европейски съюз (ЕС), която през изминалия месец записва понижение, сочат данни на Европейската асоциация на автомобилните производители. В същото време продажбите на нови леки коли в страната ни през първите девет месеца на 2019 г. се увеличават с 1,7% до 26 894 броя. Общо за целия ЕС регистрациите на нови автомобили от началото на годината отчитат спад от 1,6 на сто, докато през септември този показател бележи ръст в размер на 14,5% до 1,249 млн. броя. За първите девет месеца на годината с най-голям ръст сред страните от ЕС e Литва - 42,8% до 34 751 броя, в сравнение с 24 328 броя за същия период през 2018 г. Най-голямо понижение в продажбите за това време регистрира Швеция. Скандинавската страна бележи спад от 12,1% до 247,77 хил. броя спрямо 281,82 хил. броя за същия период през 2018 г. ", "date": "2019.10.17", "title": "Спад в продажбите на нови коли у нас за септември"}
{"url": "https://duma.bg/plevneliev-tvardi-za-nova-oferta-kam-folksvagen-vlastta-otricha-n201632", "text": "България е удвоила офертата си към автомобилния концерн \"Фолксваген\" в опит да привлече компанията да построи завод за сглобяване на автомобили край София. Новото предложение е за увеличаване на субсидиите от 135 милиона евро до 260 милиона евро. \"За да осигури договора за новия завод, страната е готова да удвои субсидиите, които предлага\", пише германският всекидневник Frankfurter Allgemeine Zeitung, позовавайки се на изказване на бившия президент Росен Плевнелиев. Намерихме начин да предложим на \"Фолксваген груп\" вместо 135 млн. евро 250 до 260 милиона евро\", казва Плевнелиев, който е председател на Автомобилен клъстер България. Директорът на Агенцията за инвестиции Стамен Янев отказа вчера да потвърди думите на Плевнелиев, че България е увеличила почти двойно предложението си за субсидии за евентуален бъдещ завод на \"Фолксваген\". Страната ни в момента се придържа към подадената инвестиционна оферта към \"Фолксваген\", но запазва възможностите за нейната промяна, каза Янев пред БНР. \"Това все пак не е публичен търг, не е явно наддаване. Смея да твърдя, че ние като екип от страна на правителството анализираме ситуацията, разглеждаме опциите и ако има възможност съгласно европейското законодателство, бихме могли да разгледаме и преразгледаме нашето финансово предложение\".", "date": "2019.10.17", "title": "Плевнелиев твърди за нова оферта към \"Фолксваген\", властта отрича"}
{"url": "https://duma.bg/mvf-ochakva-nay-niskiya-globalen-rastezh-ot-krizata-nasam-n201634", "text": "Международният валутен фонд (МВФ) за пети пореден път понижи очакванията за глобалния икономически растеж за 2019 г. В основата на влошената прогноза са забавянето на развитите икономики в резултат на търговската война, която продължава втора година. Сега фондът предвижда световният ръст през тази година да бъде 3%, след като през април очакванията бяха за 3,3%. За догодина прогнозите отново са понижени - 3,4% при 3,6% по-рано. Ако предвижданията за тази година се потвърдят, това ще е най-ниският икономически растеж за света след 2008-2009 г., когато имаше рецесия заради глобалната криза. МВФ повишава прогнозата си за ръста на България - фондът очаква през тази година той да нарасне с 3,7%, а догодина да бъде 3,2%. има обаче голяма разлика между очакванията на Световната банка и тези на фонда за тази година. Световната банка също увеличава предвижданията си за тази година, но само до 3,2%. МВФ и Световната банка представиха докладите си с прогнозите за глобалния растеж през тази и следващата година, а в края на седмицата предстои есенната годишна среща на двете международни финансови институции. Кристалина Георгиева оглави МВФ в началото на октомври и обяви, че по-дълбоко забавяне на глобалната икономика може да изисква координирани фискални стимули. Според експертите на фонда по-слабите очаквания се дължат на търговските конфликти и геополитическите рискове. Проблем са също така по-малкият обем инвестиции и забавянето на ръста на международната търговията до едва 1.1% при 3.6% през миналата година. Това означава, че световната търговия ще достигне най-малкия си ръст от 7 години. Фондът все пак очаква по-голям глобален ръст догодина от 3,2%.", "date": "2019.10.17", "title": "МВФ очаква най-ниския глобален растеж от кризата насам"}
{"url": "https://duma.bg/babh-unishtozhi-14-tona-falshiv-kashkaval-n201630", "text": "Българската агенция по безопасност на храните (БАБХ) издаде 20 акта за административно нарушение и 191 предписания на училища и детски градини в страната. Причината е  неспазване на наредбата, която урежда правилата за храните в детските градини и училища. Проверките са направени за периода от 24 септември до 11 октомври, съобщиха от пресцентъра на БАБХ. Експертите са унищожили 13,305 кг бисквити, солети и халва с вложени палмови и кокосови мазнини, 13 660 кг кашкавал, 4 кг брашно, 6544 кг кренвирши, които не са произведени по утвърден стандарт. Установени са нарушения и в разпространяваните сред децата безалкохолни напитки. Общо 4977 л безалкохолни напитки и 2310 л. айрян със сол също ще бъдат унищожени, тъй като не са разрешени за предлагане в детски градини и училища. В същия период са извършени и 18 проверки по сигнали на родители и потребители в училищни столове и лавки, обекти тип \"кухни майки\" в градовете Бургас, Кюстендил, Пловдив и София-град. В училищни бюфети на територията Кюстендил и София е установено предлагане на чипс с различни вкусове, соленки, бисквити и кексчета, които са в несъответствие с изискванията. За откритие 57 опаковани храни са издадени предписания за спирането им от реализация и за провеждане на обучение на персонала за стриктно спазване на наредбата. В училищен бюфет в Пловдив е установено предлагане на кроасани с какаов пълнеж, които не отговарят на изискванията в наредбата, за което на управителя е връчен акт.", "date": "2019.10.17", "title": "БАБХ унищожи 14 тона фалшив кашкавал"}
{"url": "https://duma.bg/rusiya-e-predotvratila-39-atentata-n201627", "text": "Тази година Русия е осуетила 39 терористични атаки и са елиминирали 49 терористични клетки, чиито членове са планирали да извършат нападения в различни региони на страната. Това заяви Александър Бортников, директор на руската Федерална служба за безопасност (ФСБ) на конференция в Сочи с ръководители на разузнавателните служби, органите на сигурността и реда. Бортников изтъкна още, че атентатите са предотвратени на етап на подготовка, неутрализирани са 32 екстремисти и са задържани  679 души.  Ръководителите на международни терористични организации засилват опитите си да се сдобият с нови оръжия, както и със средства за геолокация и сателитни комуникации, заяви още Бортников, цитиран от \"Спутник\". В сътрудничество с други служби ФСБ е блокирала достъпа до над 8000 интернет ресурси, които съдържат информация, насочена за унищожаване,\" подчерта Бортников в Сочи. По думите му широко разпространен проблем са атаките на безпилотници срещу военни и цивилни съоръжения, както и използването на дронове за движение на военни товари в интерес на терористите. \"Подобряването на работата на безпилотниците и способността им да доставят различни оръжия за унищожаване, химически и отровни вещества, както и да действат самостоятелно, ще се превърнат в заплаха, пред която наистина ще се изправим в близко бъдеще\", отбеляза ръководителят на ФСБ. Способността на хакерите, контролирани от глобалните терористи, да извършват своите кибератаки като умишлени враждебни действия от страна на определена държава, носят риск от реални политически и военни конфликти. В тази връзка Бортников наблегна на необходимостта от засилване на международната координация за борба срещу тероризма. Според шефа на ФСБ не трябва да има място за двойни стандарти в борбата срещу тероризма. Той подчерта, че бандитите трябва да бъдат преследвани и \"ако се приложи въоръжена съпротива, те трябва да бъдат елиминирани на място\". По думите му Русия е обезпокоена от нежеланието на няколко водещи световни ИТ компании да сътрудничат с глобалните разузнавателни служби за противодействие на тероризма.", "date": "2019.10.17", "title": "Русия е предотвратила 39 атентата "}
{"url": "https://duma.bg/makron-se-izpravya-sreshtu-merkel-n201628", "text": "Френският президент Еманюел Макрон е на път да влезе в сблъсък с германския канцлер Ангела Меркел, след като Франция изпадна в изолация, противопоставяйки се на започването на преговори за присъединяване на Северна Македония към Европейския съюз. Франция пренебрегна широката подкрепа сред държавите от ЕС за даване на зелена светлина на страните, намиращи се в стратегически район на прага на Общността. Амели дьо Моншалин, министърът на европейските въпроси, каза, че не може да даде зелена светлина, преди да са решени редица въпроси за ЕС, които варират от икономическата политика до правата на човека и върховенството на закона. В Париж служител на френското председателство заяви, че правителството на Макрон няма да се съгласи да започне преговорите сега. \"Тези страни ще бъдат част от Европейския съюз един ден ... но е твърде рано да се отваря юридическият процес към разширяване\", заяви президентският представител. Франция каза, че ЕС е изправен пред твърде много предизвикателства - включително планираното излизане на Великобритания, Китай, миграцията и заплахите за сигурността, породени от Русия, за да пусне още две държави от Балканите, регион, все още белязан от наследството от войните от 90-те години на миналия ХХ в. и борба с престъпността и корупцията. Дания и Нидерландия подкрепиха отказа на Франция за започване на присъединителни преговори с друга балканска страна - Албания, на министерска среща на ЕС в Люксембург, завършила без споразумение по въпроса, за който е необходимо одобрението на всичките 28 държави от общността. „Много съжалявам, че държавите членки не можаха да вземат решение“, каза европейският комисар по разширяването Йоханес Хан. „Това не е славен момент за Европа“, заяви Хан видимо разочарован. \"Северна Македония и Албания свършиха домашните си задачи и осъществиха болезнени реформи \", каза той, след като държави от ЕС се отказаха да направят крачката за трети път от година и половина.", "date": "2019.10.17", "title": "Макрон се изправя срещу Меркел"}
{"url": "https://duma.bg/putin-pokani-erdogan-v-rusiya-n201625", "text": "Руският президент Владимир Путин покани турския си колега Реджеп Тайип Ердоган да посети Русия. Поканата бе приета, съобщиха от пресслужбата на Кремъл. Двамата проведоха телефонен разговор вечерта на 15 октомври по инициатива на турската страна. Отбелязва се, че лидерите на двете страни са обединили мнението си за продължаване процеса на политическото урегулиране в Сирия и са изразили намерение да помогнат за свикването на Конституционен комитет под егидата на ООН в края на октомври в Женева. Турция никога няма да обяви примирие в Северна Сирия, предаде АП. Агенцията се позовава на изказване на Ердоган при завръщането му от визита в Азербайджан. Ердоган не пропусна да отбележи, че родината му води война срещу терористи в Сирия. Пред журналисти той разкри, че води преговори с Вашингтон и Москва за сирийските градове Кобане и Манбидж.", "date": "2019.10.17", "title": "Путин покани  Ердоган в Русия"}
{"url": "https://duma.bg/galap-70-ot-balgarite-pravyat-zimnina-n201633", "text": "Над 70% от българите казват, че някога са приготвяли или често ползват зимнина - туршия, лютеница, компот. Оказва се, че модерният начин на живот в големите градове, характеризиращ се с възможността да се сдобиеш с всичко необходимо на една ръка разстояние в кварталния супермаркет, не е заличил традиционното за българите приготвяне на продукти за зимата. Изводите са от проучване на \"Галъп интернешънъл\" за съвременния портрет на българина. В определени случаи употребата на домашно приготвени продукти дори е силно предпочитана пред тези, произведени под държавна регулация. 66% от запитаните споделят, че предпочитат, ако пият ракия, тя да е домашна, а не купена. Над 60% от българите твърдят, че или отглеждат плодове и зеленчуци и домашни животни за лична консумация, или имат близки и познати, които го правят. За 77% от запитаните българи сушенето на дрехите на балкона остава основен възможен или предпочитан  метод, въпреки спорния ефект върху естетиката на фасадите и градския пейзаж. Впечатление прави и фактът, че за повече от две трети от участниците в изследването събуването на обувките вкъщи е от голямо значение - 71% отговарят, че когато имат гости, биха предпочели те да влязат в къщи, едва след като се събуят. Традицията обаче е \"победена\" от прогреса, ако се съди по отговорите на въпроса за домашните ремонти. 55% от участвалите в проучването заявяват, че твърдението \"предпочитам сам да се справям с домашните ремонти\" не се отнася за тях. 41% обаче все още предпочитат да разчитат на себе си, а не на професионалисти.", "date": "2019.10.17", "title": " \"Галъп\":   70% от българите правят зимнина"}
{"url": "https://duma.bg/nyama-konsensus-za-donbas-n201623", "text": "Представители на Русия, Украйна и подкрепяната от Москва Източна Украйна отново не успяха да се споразумеят за изтегляне на войските, предадоха Асошиейтед прес и ТАСС. Участниците в Контактната група за уреждане на ситуацията в Източна Украйна не можаха да определят нов срок за това, каза специалният пратеник на Организацията за сигурност и сътрудничество в Европа Мартин Сайдик.", "date": "2019.10.17", "title": "Няма консенсус  за Донбас"}
{"url": "https://duma.bg/oshte-ima-nadezhda-za-mek-brekzit-n201624", "text": "Въпросът за ирландската граница, който стои в основата на разногласията в преговорите за Брекзит, е близо до уреждане, каза запознат служител от Европейския съюз, цитиран от Асошиейтед прес. Според източника главният преговарящ на ЕС за Брекзит Мишел Барние е заявил в телеконферентен разговор с депутати, че Ирландско море може до голяма степен да стане митническа граница между общността и Великобритания. По този начин би се избегнало наличието на видима сухоземна граница на остров Ирландия между тях, но британският район Северна Ирландия би придобил особено положение. По думите на пожелалия анонимност служител \"преговорите са активни и продължават и все още е възможен положителен резултат\". Преговарящите на Великобритания и ЕС се опитват да осигурят сделка за Брекзит навреме за срещата на Европейския съвет по-късно тази седмица и има противоречиви информации за постигнатия напредък, коментира ДПА.", "date": "2019.10.17", "title": "Още има надежда  за мек Брекзит"}
{"url": "https://duma.bg/zadarzhaha-zapodozryan-za-ubiystvoto-na-ivanovich-n201626", "text": "Полицията на Косово задържа по време на специална операция в северната част на региона заподозрян за участие в убийството на сръбския политик Оливер Иванович, съобщи полицейският служител Баки Келяни. Иванович бе убит от неизвестни лица в Косовска Митровица на 16 януари 2018 г. Бившият заместник-министър по делата на Косово и Метохия в сръбското правителство последно ръководеше партията \"Свобода, демокрация, справедливост\". Вчера сутринта специалните сили на косовската полиция ROSU са нахлули в северната част на сръбския регион, населена от сърби, с две дузини бронирани машини с автоматично оръжие. \"В резултат на акцията е задържан косовски полицай, а друг е издирван\", каза Келяни, цитиран от \"Газета Експрес\".", "date": "2019.10.17", "title": "Задържаха заподозрян  за убийството на Иванович"}
{"url": "https://duma.bg/otkriha-otshelnitsi-chakali-kraya-na-sveta-n201622", "text": "Полицията в Нидерландия откри мъж, живеещ с шестима младежи в изолирана ферма в очакване на края на света. Групата не била излизала от поне девет години от стопанството в северната холандска провинция Дренте. Отшелниците били открити, след като в неделя напълно объркан младеж на около 25 години се добрал до кафене и казал, че е избягал. При обиска на фермата, която била оградена отвсякъде от висок дувар, полицаите открили стълба, водеща към мазе, в което възрастен мъж и шестима младежи на възраст между 16 и 25 г. живеели в очакване да настъпи краят на света. Съседите разказали, че са виждали само възрастния мъж, но смятали, че той живее сам. Засега не е известно дали младежите са родни деца на собственика, нито каква е съдбата на неговата съпруга. По-младите отшелници видимо не са имали никакъв контакт с външния свят и дори не знаели, че извън оградата има други хора. Те се изхранвали от зеленчуковата градина и имали коза в двора. Възрастният мъж е 58-годишен, но отказва да разговаря с полицията и да сътрудничи на следствието.", "date": "2019.10.17", "title": "Откриха отшелници,  чакали края на света"}
{"url": "https://duma.bg/festivalat-sinelibri-otlichi-nay-dobrite-n201608", "text": "Голямата награда на \"CинеЛибри 2019\" за най-добра литературна адаптация, съпроводена с изящна статуетка, отиде при кинематографичния шедьовър \"Изпепеляване\" на режисьора Лий Чанг-донг, създаден по мотиви от разказа \"Горящият хамбар\" от сборника \"Изчезването на слона\" на Харуки Мураками. Председателят на журито Кристоф Ламбер връчи наградата на Христо Христозов, разпространител на филма за България.  Почетна грамота за майсторска литературна адаптация получи класираната на второ място биографична драма \"Заличено момче\" на реж. Джоуел Еджъртън по мемоарната книга на американския писател и ЛГБТ активист Гарард Конли, който беше специален гост. Разтърсващ разказ по действителни преживявания, филмът разглежда травматичните последици от т.нар. конверсионна терапия в Америка. На трето място журито постави \"Продавачът на вестници и цигари\" - нежна, мъдра, сърцераздирателна драма на реж. Николаус Лейтнер по романа на Роберт Зееталер. Филмът разказва за емоционалното и нравствено израстване на един младеж на фона на ескалиращото напрежение в навечерието на нацистката окупация във Виена. Той отдава почит и на таланта на Бруно Ганц, който влиза в образа на Зигмунд Фройд. След церемонията се състоя премиерна прожекция на психологическата драма \"Тази, която не съм\" с Жулиет Бинош. Кино-литературният фестивал продължава до 20 октомври. Зрителите имат възможност да гледат наградените филми, както и част от продукциите извън конкурсната програма, да присъстват на галавечери на Унгария, Ирландия, Япония и Германия. Среща с изтъкнатия израелски писател А. Б. Йехошуа по повод българската премиера на романа \"Жената от Йерусалим\" ще се състои днес, 17 октомври, в Дома на киното. На 20 октомври ще разберем и кои са заглавията, отличени в конкурса за късометражен филм, реализиран съвместно с TatraTea. Церемонията ще се състои в кино \"Люмиер Лидл\" от 19 ч. Победителят ще получи диплом и парична награда в размер 2000 лв.", "date": "2019.10.17", "title": "Фестивалът \"СинеЛибри\" отличи най-добрите "}
{"url": "https://duma.bg/v-layptsiger-folktsaytung-zhivotat-na-anzhel-vagenshtayn-n201612", "text": "Какъв живот: 97 години, 52 филма, 3 революции. Сценарист, режисьор, писател, поет. Човекът с много таланти Анжел Вагенщайн. Като дете той става свидетел на престоя на баща си в затвора и приема от него \"наивната вяра, че световната революция предстои\". Като зрял мъж, казва той, \"трябваше да преживея как комунизмът се превърна в динозавър, който изяжда хората\". Три пъти е започвал наново, преживял е три политически системи, в комунистическа България е смятан от системата за \"ненадежден евреин\". В крайна сметка човекът, който многократно е изключван от Комунистическата партия и след това е приеман отново, казва: \"Всяка революция е приключение и никой не знае как ще завърши\". Животът на Анжел Вагенщайн предлага материал за филм. И една жена от далечна Америка го заснема. \"Изкуството е оръжие\" се нарича интересният документален филм (85 мин.), с който кинотворецът Андреа Саймън от Ню Йорк (режисьор/продуцент) представя на екрана приключенския живот на Вагенщайн като многопластов портрет. Паралелно филмът разказва и част от новата история на България.  Роден на 17 октомври като сефаридски евреин в Пловдив, стар град с богати традиции в центъра на България - понастоящем културна столица на Европа - Вагенщайн израства в Париж, но после се връща на Балканите. Като младеж се присъединява по времето на Втората световна война към българските партизани в антифашистката съпротива, попада в затвора, подложен е на тежки изтезания и е осъден на смърт заради \"терористични действия\". \"Тези фашисти така ни пребиваха, че да не можем повече да стоим на крака\", разказва той във филма спомените си за престоя зад решетките по време на обиколка на стария затвор в Сливен, който още съществува. Като по чудо присъдата не е изпълнена, Вагенщайн оцелява и след ВСВ може да учи в основания от Ленин през 1919 г. Институт за кинематография \"Герасимов\". Той става сценарист и е забелязан и на международната сцена през 1959 г. с филма \"Звезди\". Копродукцията на България и ГДР, която е режисирана от легендарния Конрад Волф (1925-1982), се счита за първия германски филм, който се занимава с отговорността на германците за Холокоста. През март 1943 г. вагоните, в които около 48 000 живеещи в България евреи трябва да бъдат транспортирани до германския лагер за изтребление, са вече готови. Изпълняващият длъжността председател на Народното събрание Димитър Пешев (1894-1973), консерватор, успява с много страст да убеди цар Борис III в последната минута да се противопостави на Хитлер и да спре заминаването за Аушвиц. Българските евреи е трябвало да носят жълтите звезди, да полагат принудителен труд, но нито един от тях не е депортиран, макар нацистка Германия да упражнява голям натиск. Друга е съдбата на анексираните от България в хода на ВСВ области Тракия, Македония и Пирот. От тези региони са депортирани над 11 000 души в концентрационния лагер Треблинка. И точно това e тематиката на филма \"Звезди\". По време на войната Вагенщайн е очевидец на събитията: \"Тези бедни хора във влаковете казваха - отиваме в Полша, за да работим на зеленчукови градини\". В сценария Вагенщайн преработва артистично преживяното от самия него, а при писането \"всичко идваше от мен; бях го видял лично\". В една сцена през зимата на 1941-1942 българските партизани подпалват склад, в който са складирани зимните униформи на немския Вермахт. Вагенщайн: \"Нашият малък принос за спасяването на Москва. Ние бяхме трима млади евреи.\" Двамата му приятели не оцеляват след смъртната присъда в София.  \"Звезди\", чието заглавие е препратка към юдейската звезда, бе избран през 1995 г. за един от 100-те най-важни германски филма и е отличен още през 1959 г. от журито на Филмовия фестивал в Кан. \"Според някои е срамно, че такъв честен и чист филм произлиза от съветизираната източногерманска филмова студия. Аз знам нещо много по-срамно: че до този момент нашето свободно филмопроизводство не е направило нищо подобно на този филм, за да постави тази толкова болезнена тема\". Това пише по онова време един критик в издавания от \"Аксел Шпрингер\" \"Берлинер Моргенпост\". Въпреки това в България филмът е забранен, а Вагенщайн е обвинен, че цапа собствената си къща, тъй като оспорва мита, че всички евреи са били на сигурно място в балканската страна. Не получава повече поръчки. \"Тогава ми помогна Конрад Волф\". Най-известният по света режисьор на държавната студия \"Дефа\", който през 1945 г. влиза в Берлин с Червената армия като лейтенант (\"Бях на 19\"), се застъпва за Вагенщайн и по този начин се раждат нови общи продукции като \"Гоя\", Малкият принц\", научнофантастичният филм \"Еоломеа\", режисиран от Херман Чоше. В \"Изкуството е оръжие\" една филмова критичка казва, че Вагенщайн винаги е правил политически филми. \"Но особеното е неговият начин да разказва историята\". А лайпцигският филмов деец Ханс-Вернер Хонерт, дългогодишен шеф на \"Саксония Медия\" (напр. \"С най-приятелски чувства\"), казва за Вагенщайн: \"За мен това е човек, който никога не изгуби ведрото си отношение към живота, въпреки че заради комунистическите си убеждения е осъден на смърт, въпреки че държи огледало пред очите на другарите си, докато са на власт - за което е наказван. Това е човек, който до днес изразява позиция и не крие убежденията си.\" Има едно есе със заглавие \"Изкуството е оръжие\" от бащата на Конрад Волф - Фридрих Волф (1888-1953), лекаря, драматург и комунист - кредо, към което са се придържали както синът му, така и много други дейци на изкуството в ГДР. \"Киното беше за мен пропагандно оръжие\", казва Вагенщайн съвсем откровено. \"Не се занимавахме с това, за да произвеждаме забавления\". Той остава верен на България - тази малка страна с голяма история, в която винаги е имало място за много етнически групи. Все още живее там и празнува на 17 октомври т.г. своя 97-и рожден ден. \"Мнозинството хора тук никога не са били антисемити\". Той продължава да прави филми и да пише книги и дори се пробва в политиката след смяната през 1990 г. На 10 ноември 500 000 души искат на демонстрация в София демократични реформи. Вагенщайн влиза в парламента като депутат от БСП, за да го напусне след относително кратко време отвратен. Междувременно е убеден: \"Смъртта на революцията е закодирана в самата нея\". В документалния филм една от участничките казва: \"Всичко, в което си вярвал, е само пушек\". Накрая обаче Вагенщайн и продуцентката Андреа Саймън посочват на зрителите пътя: \"Когато забравиш историята си, си обречен да я повториш\".", "date": "2019.10.17", "title": "В. \"Лайпцигер Фолкцайтунг\": Животът на Анжел Вагенщайн"}
{"url": "https://duma.bg/omrazata-prevzema-kralstvoto-n201621", "text": "Броят на престъпленията от омраза в Англия и Уелс са се увеличили с 10% през изминалата година до рекордните 103 379, съобщи Министерството на вътрешните работи на Обединеното кралство в годишния си отчет, предаде Анадолската агенция. Престъпленията от омраза се определят като мотивирани от утежняване по отношение на нечия раса, пол, сексуалност, увреждане или религия. Досега най-разпространените престъпления от омраза бяха във връзка с раса, които представляват повече от 75% от общия брой. Близо половината, или 47% от всички религиозни престъпления от омраза, са извършени срещу мюсюлмани. 18% от религиозните престъпления от омраза са извършени срещу евреи. Както посочват мнозина коментатори, тези цифри показват само върха на айсберга.", "date": "2019.10.17", "title": " Омразата превзема Кралството"}
{"url": "https://duma.bg/za-stanislav-vladimirov-pernik-e-kauza-i-lyubov-n201610", "text": "За кандидата на БСП за кмет Станислав Владимиров Перник е кауза, съдба и любов. Целият живот на 41-годишния мъж е свързан с миньорския град. Станката, както свойски го наричат съгражданите му, иска и неговите деца да останат тук. \"Перник от моето детство вече го няма. Градът, който кипеше от живот и в който имаше работа за всички, вече не е същият\", споделя с носталгия и тъга Станислав. Той е убеден, че това трябва да се промени и че може да го направят заедно с перничани на 27-и октомври. Перничани са силни и борбени хора. Още преди десетилетия предците им са се борили за социални права и справедливост. \"Аз съм от Перник! Значи ще победя, друга опция няма\", казва писателката Здравка Евтимова. И допълва:\"Ако беше лош Перник, щяхме да се разпилеем като пилци по света. Но ние се връщаме на гара \"Метал\". В Перник всяка улица е разказ, всеки човек е стих. Важното е да имаш сърце да ги усетиш\".  А народният представител от \"БСП за България\" наистина има  защото е израснал сред тях. Станката е  четвърто поколение социалист в семейството си. \"Закърмен съм със социалните идеи и като се замисля, други няма как да припозная. БСП е единствената партия в истинския смисъл на думата. При нас демократичните процеси са не просто записани в устава, а се изпълняват и развиват постоянно. Не мога дори да си помисля някой да спусне отгоре решение за каквото и да е и то да не се коментира в структурите ни, както става в други партии\", казва Владимиров. Той има висше икономическо образование. Бил е зам.-кмет по младежки и социални дейности, спорт и сигурност в община Перник. Младите социалисти го избират за лидер на МО в БСП в града, а по-късно Станислав става секретар по организационните въпроси в ИБ на БСП. Той е депутат в 42-то и 44-тото Народно събрание от листата на левицата, разбира се. В парламента е член на комисиите по икономическа политика и туризъм и по вътрешна сигурност и обществен ред. Станката е сред депутатите, които отривисто, последователно и настъпателно защитават в Народното събрание правото на справедливост и по-добър живот на своите съграждани.  които той отправя към министрите и дори към премиера по време на парламентарния контрол. Благодарение на мигновената реакция на Владимиров от публичната продажба е спасен Профилакториумът. \"В началото на мандата ми като народен представител си бях поставил за цел срещите ми с жителите на областта да не спират и затова всяка седмица с колегата ми Любомир Бонев провеждаме приемни и срещи с перничани.  Въпросите и проблемите, които те поставят пред нас, са много. Част от тях са от чисто личен характер, но има и такива свързани с инфраструктурата, осветлението, услугите в общината, бездомните кучета, бедността и други. Имахме десетки въпроси свързани с пътя Перник-София през Владая и неговия ремонт, който вече е частично изпълнен. Качеството на въздуха и водата също бяха сред приоритетните ни теми и заедно с перничани успяхме да накараме институциите да се задействат. Мой ангажимент е и ще продължава да бъде подобряването на спешната помощ в областта и неведнъж сме занимавали министъра на здравеопазването с този въпрос\", казва кандидатът за кмет. Станислав с болка говори, че  Градът, който допреди 30 години даваше голяма част от брутния вътрешен продукт на България, сега \"захранва\" с работна ръка столицата и околните градове. Всеки ден над 30 000 перничани пътуват до София, Божурище, Елин Пелин и други населени места, за да търсят препитание. \"При едно добро управление на общината това може да се промени. Можем да привлечем инвестиции и да направим Перник едно по-добро място за живот и работа\", категоричен е Станката.  \"Перник, подобно на много градове в България, има много нерешени и задълбочаващи се проблеми. В спешен порядък трябва да решим десетки въпроси, свързани с инфраструктурата, ВиК мрежата, замърсяването на водата и въздуха, липсата на денонощна аптека, парковете и детските площадки и много, много други\", категоричен е Владимиров.  Първите неща, които ще направи, ако перничани го избират за свой кмет, ще бъдат свързани с подобряването на бизнес климата в Перник. \"Изграждането на индустриалната зона и привличането на инвеститори е изключително важно. Само така в общинската хазна ще влязат повече пари, които при добро разпределение на бюджета ще ни позволят да реализираме много от идеите си за развитие на Перник. Много важно е да засилим контрола върху чистотата на въздуха и водата, защото това е един от сериозните проблеми на града ни, подобряването на транспорта, социалните услуги и благоустрояването на града и населените места от общината също ще са част от първите неща, които ще направим\", твърди Владимиров.  На срещите си с перничани Станката им представя своята програма за развитието на миньорския град. Тя съдържа  Електронна община директно в телефона и компютъра на всеки перничанин, нови зони за развитие на бизнес, контрол върху замърсителите на въздуха и водата, редовно миене на улици и тротоари, поддръжка на зелените площи, са част от ангажиментите, изписани в нея.  Станислав предлага нов екологичен градски транспорт и бърза връзка до София и околните населени места, социална демографска политика която означава безплатни детски ясли, подпомагане на общинските училища и детски градини за закупуване на консумативи, за да не се налага родителите да доплащат допълнително. Той ще работи за подпомагане на общинските лечебни заведения и отваряне на денонощна аптека, за надграждане и подобряване на социалните услуги в общината чрез подпомагане на млади таланти, млади работещи семейства, социален патронаж с нови услуги, подпомагащи нуждаещи се и възрастни хора. И още - подмяна на тротоарните настилки, пригодени за всички, обновяване на фасадите на сградите, изграждане на воден цикъл, осветление до всяка точка. За да се подобри животът на перничани, Владимиров е включил в соята програма изграждане на кръгови кръстовища, благоустрояване на гробищните паркове, нови места за отдих и разходка в кварталите \"Изток\" и \"Тева\", изграждане на велоалеи до всеки квартал. Кандидатът на БСП за кмет на Перник ще работи за развитие на района на река  отдих чрез изграждане на алеи, барбекюта и заведения около реката.  Ако перничани го изберат за своя кмет, Станислав ще направи всичко възможно да им подари закрит плувен басейн, ледена пързалка, скейт парк, а спортуващите ще имат пълната му подкрепа. Но какво е Перник без Международния фестивал на маскарадните игри \"Сурва\", който стана в една от емблемите на града!? Станката иска да го превърне в целогодишен туристически продукт и да изгради Сурвакарско село. Той има идея да обогати културния календар в Перник с нов музикален фестивал. Ако перничани наистина искат отново с гордост да казват:\"Аз съм от Перник\", нека да подкрепят Станислав Владимиров за кмет. Повярвайте, Станката е вашият човек... ", "date": "2019.10.17", "title": " За Станислав Владимиров Перник е кауза и любов"}
{"url": "https://duma.bg/igrichkite-na-boyko-vav-futbola-i-okolo-nego-n201611", "text": "След като петнадесетина години Бойко Борисов е, къде в сянка, къде на слънце, капо ди тути капи (глава на всички глави) в българския футбол, той отново напомни за своята неограничена власт в спорта, като поиска оставката на шефа на футболния съюз Борислав Михайлов. Държавна намеса, още повече от министър-председател, която е недопустима, и драконовски наказуема по международните футболни закони. Някой ще каже, че определянето на Бойко като бос на футболната мафия е пресилено, готов съм да се съглася, че съм пресолил \"манджата\", само че ми помогнете, моля ви, да си изясня какъв е той, след като прочетете текстовете отпреди 8 години, които ви припомняме днес.  Дали той сега не е принуден да извърши този отчаяно смъртоносен за един политик лупинг поради расисткия скандал и унизителната загуба на нашите футболни момчетии от връстниците им от Англия. Но вместо да го угаси като един храбър пожарникар, той захвърли маркуча си в пожара и \"изпържи\" Боби Михайлов на него. И как се случи, че тези наши деца се превърнаха за една нощ в расисти, а техните идоли - в толкова слаби футболисти, че пускат по половин дузина голове на свой терен?! Къде беше през цялото време той, футболистът на годината за 2011-та? Когато \"благослови\" (щото бил загубил на карти) правителствения самолет да извози Тигрите от любимия му клуб \"Бистрица\" до Варна в пълно нарушение на правилата, за които тогава никой не се и сещаше? Той бе закичен с високото отличие футболист на годината, въпреки че е министър-председател (оказа се, че е първият във вселената такъв), въпреки понапредналата му възраст и над стоте си килограма, жив и здрав да е с тях. Трудно мога да намеря епитет, който да изчерпва всички нюанси на тая велика глупост, от която по цялото земно кълбо преди 8 години проеча оглушителен смях. \"Изпревари\" убедително дори един от най-добрите български футболисти за всички времена Димитър Бербатов. И се отказа от надпреварата не преди, а след като класацията на запалянковците приключи. Тогава мълчаха и международните футболни централи, включително и английската, и Боби не реагира, поне публично. А днес се оказа, че всички до немай къде са се  разтревожили от това докъде е докаран българският прославен футбол на Гунди и Стоичков, а и неговите ултраси, и всички, които оглушително мълчаха пред срама, сътворен от невероятната му суета. Как така след 15 години из властта дон Бойко откри, че нещата са докарани дотам, че станахме отново за резил по целия свят. И чудо на чудесата - чак органите влязоха в недосегаемата ни футболна централа, защото оттам миришело на корупция. А тази воня от години заливаше България.   5 декември 2011  Премиерът на България Бойко Борисов спечели убедително допитването сред феновете за Футболист на 2011 година. Министър-председателят, който играе за третодивизионния Витоша (Бистрица), остави след себе си звездата на Манчестър Юнайтед Димитър Бербатов, като събра близо два пъти повече гласове. Третото място е за никому неизвестния доскоро Васил Лукаев от подвизаващия се в Б Окръжна група Шипка (Драгор). Въпреки че временно бе изваден от класирането, Лукаев получи цели 430 гласа и изпревари вратаря на Твенте Николай Михайлов и капитана на националния отбор Стилиян Петров. Анкетата сред привържениците приключи снощи. Всеки желаещ можеше да гласува на сайта futbolist1.bg. Регламентът предвижда списък на първите 20 според вота на публиката, подреден по азбучен ред, да бъде предоставен на журналистите, участници в традиционната, 51-а анкета \"Футболист на годината\", за определяне на призовата тройка. Извън топ 20 на феновете останаха Благой Георгиев, Валери Божинов, Димитър Рангелов, Иван Иванов, Валентин Илиев, Христо Янев, Пламен Илиев, Александър Тонев и Георги Миланов. Там обаче присъстват нападателят на Ботев (Враца) Бранимир Костадинов, защитникът на Видима-Раковски Александър Бранеков, наскоро картотекираният в Ботев (Пловдив) Светослав Петров, ветеранът от Черноморец Траян Дянков и твърдата резерва в Литекс Страхил Попов. Церемонията по награждаването ще се състои на 23 декември в зала \"3\" на комплекс \"Царско село\" в София. Призьорите ще получат съответно златна, сребърна и бронзова топка. Футболистът на годината ще бъде зарадван и с уникална купа. КЛАСИРАНЕ В АНКЕТАТА ЗА ФУТБОЛИСТ НА ГОДИНАТА СПОРЕД ФЕНОВЕТЕ: 1. Бойко Борисов (Витоша Бистрица) - 44% (3 501 гласа) 2. Димитър Бербатов (Манчестър Юнайтед) - 24% (1 955 гласа) 3. Васил Лукаев (Шипка Драгор) - 5% (430 гласа) 4. Николай Михайлов (Твенте) - 5% (397 гласа) Е15. Мартин Петров (Болтън) - 0% (34 гласа) Sportal.bg 5 декември 2011 Днес стана ясно, че феновете официално избраха Бойко Борисов за Футболист на 2011 г. Премиерът, който се раздава на терена за Витоша (Бистрица), получи 44% от гласовете, или 3501 гласа. Втори в анкетата остана нападателят на \"Манчестър Юнайтед\" Димитър Бербатов с 24% подкрепа, или 1955 гласа. Трети е Васил Лукаев от петодивизионния Шипка Драгор. В поредица от изказвания от миналата седмица Борисов беше категоричен, че няма да се откаже от наградата и сам се обяви за футболист щ1. Dnes.bg 5 декември 2011  Че премиерът ни Бойко Борисов е многофункционален, това го знае всеки. Той може да управлява страната, да командва полицията, да владее карате, да рита футбол, да бие на тенис, да рисува... Е, още не е пропял, но пък никога не е късно за подобна сценична изява. Особено пък в България. Пък и по-добре да пропее, отколкото да стане шахматист, че жална му майка на Веско Топалов. В следващите редове няма да правя анализ на качествата на премиера във всяко едно негово занимание поотделно, а ще обърна по-сериозно внимание на възможността той да се превърне в първия в историята министър-председател \"Футболист на годината\"... А защо не? Всъщност аз съм \"за\" той да вземе ценното отличие. И не само - искам Бойко Борисов да облече националната фланелка и да извади от калта закъсалия ни национален отбор... Dnes.bg, Красимир Ангелов     5 декември 2011  Медиите в Англия не са пропуснали да отразят новината, че нападателят на Манчестър Юнайтед и голмайстор на Висшата лига - Димитър Бербатов, е на второ място в класацията за Футболист на годината. На Острова информират, че Бербатов получава 24% от гласовете, а победител е премиерът на страната Бойко Борисов. Те обаче са пропуснали, че става въпрос за избор на феновете, а не за крайно класиране в анкетата... БГ футбол  4 декември 2011  Благодетелят на Лудогорец Разград Кирил Домусчиев направи доста интересно изказване по повод анкетата \"Футболист на годината\". Босът на есенния първенец в \"А\" група заяви, че ако трябва да гласува, ще го направи за Бойко Борисов. БГ футбол 6 декември 2011 Премиерът Бойко Борисов ще остане без награда за победата си в допитването за Футболист на 2011 година сред феновете. Организаторите обявиха, че се отказват от идеята да отличат избраника на привържениците, тъй като смятат вота за несериозен. Както е известно, политикът събра най-много гласове в превърналото се в пародия гласуване. Самият министър-председател призова да не се обръща внимание на резултатите от допитването. Организаторите обаче се чудят защо той не направи това далеч по-рано, а чак след като спечели. \"Защо г-н Борисов не се отказа още когато получи първия си глас и след това се видя тенденцията за негов успех?\", попитаха те. БГ футбол 21 декември 2011  Нападателят на Манчестър Юнайтед Димитър Бербатов почти сигурно ще пропусне церемонията по връчването на наградите за футболист на годината, която ще се състои в петък (23 декември) в комплекс \"Царско село\". Звездата на англичаните, който преди година обяви, че повече не желае да участва в анкетата, е ангажиран със срещите на неговия отбор във Висшата лига, които около Коледа и Нова година следват през три дни. Все още не е ясно дали и друг от фаворитите за място в тройката - Стилиян Петров, ще намери време да уважи церемонията. БГ футбол   23 декември 2011  Бившият капитан на България Димитър Бербатов не е доволен от феновете, които гласуваха за Бойко Борисов в анкетата за \"Футболист на 2011 година\". Привържениците отличиха премиера като щ1 напук на истинските звезди. \"От една страна, това си беше протестен вот. Аз обаче съм разочарован. За мен това е един вид подигравка с наградата и футбола като цяло. Определено не ми харесва случилото се\", коментира Бербо, когото журналистите избраха за щ3. Той не успя да присъства на церемонията и в телефонен разговор честити признанието на Николай Михайлов. \"Той си заслужи наградата\", категоричен беше нападателят на Манчестър Юнайтед. Sportal.bg 31 декември 2011  Премиерът Бойко Борисов изпрати 2011 г. с поредната си футболна победа. Неговият тим надви с 6:5 отбора, в който бе и националът Цветан Генков, по време на обедната почивка на министър-председателя вчера. Този път централният нападател на третодивизионния Витоша (Бистрица) бе напълно безкомпромисен, като наниза цели 5 гола за успеха на своите. Само два от тях бяха след точно изпълнение на дузпи, а останалите бяха от игра. Мачът бе нещо като реванш за този в четвъртък, когато обаче отново тимът на Бойко Борисов спечели, но с 5:4. Тогава премиерът вкара 2 попадения. Така в рамките на една седмица Бойко Борисов записа победи над ветераните на три столични клуба - ЦСКА, Левски и Локомотив. Изплъзна се единствено Славия, но \"белите\" нямаха мач с Витоша. Новини.бг 15 август 2012 Правителственият \"Еърбъс\" е докарал \"Бистришките тигри\" на Бойко Борисов за мач във Варна, съобщава в. Преса. Мачът се е играл на стадион \"Тича\" в морската столица, а със същия полет на Авиоотряд 28 са пристигнали и съперниците им от \"Чавдар\" Етрополе. Причината за полета е била загуба на игра на карти от премиера, твърдят депутати от БСП. Борисов обещал да изпълни едно желание на съперника си Емил Димитров - депутат от ГЕРБ. Победителят поискал отбора на Бойко да се срещне на стадион \"Тича\" с \"Чавдар\". Емил Димитров е почетен президент на тима от Етрополе. Пред \"Преса\" Димитров определи като небивалици твърденията за играта на карти... Полетът бе платен от \"Чавдар\" , твърди пред вестника Емил Димитров. Поглед.инфо   5 януари 2012  - Изброявате с някаква болка всичко това, а не с приповдигната нотка? - Така е, защото за две години в условия на криза направихме повече, отколкото други и за 20 не са. \"Спортпалас\", \"Белмекен\", лекоатлетическата база в Сливен вече са на световно ниво. Сега предстоят зали в Пловдив и Русе, имаме и други проекти. Не стига, че се мъчим в тези тежки условия, ами трябва да слушаме критики от хора, които камък върху камък не са сложили в държавата. И това ми идва в повече. - Може би и освиркванията в \"Арена Армеец\"? - Заболя ме, факт е. Мога да ви отговоря и така - на \"Бернабеу\" освиркват Меси, а на \"Камп ноу\" - Роналдо. Но както казва един приятел - ако не беше направил зала, нямаше да има къде да те освиркват. Аз съм наясно, че не може всички да те обичат и че в залата не е имало само привърженици на ГЕРБ... \"Труд\", Владимир Памуков VELIKIA (Гост) 6 отговор 31 декември 2011 Бойко! Показа, защо беше избран за футболист на годината!!! Килата не са Важни!! (Гост) 3 6 декември 2011  Що не се бил отказал, а те защо изобщо го включиха в тази анкета?  Аграр (Гост) 16 1 януари 2012  Мирише на слабоплатена журналящина. За да е пълна идилията... не само е забил 5, ами и в обедната почивка... хвала на селото, пълна идилията... boje boje (Гост) 49 5 декември 2011  До какво стигнахме боже божеее, целият ни футбол е някаква пародия ето от тези работи: ИСКАМ ДА НАПРАВЯ ОБРЪЩЕНИЕ КЪМ НАЦИОНАЛНИЯ СЕЛЕКЦИОНЕР НА БЪЛГАРИЯ! ЩОМ СЕГА БОЙКО Е ФУТБОЛИСТ НОМЕР ЕДНО НА БЪЛГАРИЯ МОЛЯ ДА ГО ВЗЕМЕТЕ В НАЦИОНАЛА ДА ИГРАЕ.  До г-жа Гигова (Гост) 33 6 декември 2011 Предлагам Искра Фидосова да бъде номинирана за най-добра състезателка по художествена гимнастика ", "date": "2019.10.17", "title": "Игричките на Бойко във футбола и около него"}
{"url": "https://duma.bg/kratki-novini-n201618", "text": "Косовският премиер в оставка Рамуш Харадинай обяви във фейсбук, че няма да бъде депутат в новия състав на косовския парламент. Той е заявил, че мястото му ще бъде заето от негов колега, но ще продължи да бъде лидер на \"Алианса за бъдещето на Косово\" (ААК), който, по неговите думи, има нужда от реформи. Гърция променя правилата за избор на парламент. На път е да падне забраната за живеещите в чужбина гърци да гласуват. Стъпката е предложена от премиера Константинос Мицотакис. На остров Самос арестуваха 12 мигранти с обвинение за умишлен палеж на част от бежански лагер. Жителите на острова се страхуват от постоянните прояви на агресия от страна на мигрантите. Пожар и бой с ножове предизвика паника, а правителството обеща незабавни мерки. Сред задържаните има и малолетни мигранти на 15 години. Най-малко 20 души са ранени при инцидент с автобус в Северозападен Рим. По предварителни данни автобусът, пълен с пътници, влязъл в насрещното и се блъснал в дърво.", "date": "2019.10.17", "title": "Кратки новини"}
{"url": "https://duma.bg/nina-stavreva-prodalzhavame-zaedno-za-kavarna-n201614", "text": "- Имаме самочувствието да застанем пред хората от общината и да заявим: \"Изпълнили сме предизборните обещания от 2015 г.\". Поехме ангажимент хората активно да участват в управлението на общината и създадохме \"Обществен съвет\", чието мнение тежи в обсъждането на бюджета и други общественозначими теми, подехме инициативата \"Каварненци предлагат - кметът изпълнява\". Искахме да възстановим доверието на хората в кмета и смятам, че го направихме - над 900 души минаха само в приемния ден на кмета.  Създадено е и от 2017 г. работи обещаното общинско предприятие за озеленяване, поддържане на парковете и ниско строителство. В него са ангажирани 55 души целогодишно, като 20 от тях са от селата в общината и работят там.  Безплатен транспорт до морето през лятото, още по-добри условия в пенсионерските клубове и непрекъсната грижа - за това поехме ангажимент пред хората по време на срещите ни през миналата седмица. - За разлика от общата за страната картина, туризмът в нашата община бележи сериозен ръст. През 2015 г. туристите са били 20 хил., а през т.г. са 60 хил. души. За 4 години туристическият данък от 50 хил. се увеличи на 180 хил. лв. Изградихме в курортната зона водопровод и канализация (години наред на плажа нямаше вода), декинг алея на плажа. Подобренията на курортната зона продължават.  - Много е направено, но безспорно ни чака и много работа, за да имаме община, в която да живеем спокойно, да имаме работа и добри доходи, децата ни да получат добро образование, здравеопазването и социалните дейности да отговарят на съвременните изисквания. Средната възраст на нашата листа е 44 г. - това са млади, мотивирани, енергични хора, готови да работят за общината. Запазваме безплатните детски градини и ясли.  Продължаваме да подкрепяме общинската болница, която през мандата е подпомогната с над 2 млн. лв. Ако това не беше сторено, нямаше да има болница, която да обслужва каварненска и шабленска община. Но сме изправени пред проблема с кадрите. Неотдавна предложих общината да плаща за специализацията на шестимата каварненски младежи, които учат медицина във Варна с условие след завършване 5 години да работят в болницата в родния си град. Но с гласовете на съветниците от ГЕРБ предложението бе отхвърлено. Продължаваме да подкрепяме дейността на болницата, ще продължим да осигуряваме мобилни лекарски групи и периодични профилактични прегледи за социално значими заболявания на хората по селата. Планираме създаване на социално общинско предприятие в подкрепа на възрастните хора по селата. Друга важна стъпка ще бъде разширяване на дейността на общинското предприятие \"Чиракман\", като включим в нея сметопочистване и сметоизвозване. Това ще стане след като през ноември 2020 г. изтече договорът със сегашната фирма за чистотата. Общината вече задели пари за купуване на нова техника. Така не само ще намалим с 50% разходите по почистването и извозването на сметта, но и ще разкрием нови работни места, а и контролът ще бъде по-ефективен. Работим по приемане на общ устройствен план, продължаваме работа по разработване и приемане на подробни устройствени планове, които не допускат презастрояване в общината. Необходимо е и запазване на всички зелени зони, предвидени в устройствените планове и увеличаването им. Продължаваме да изграждаме и поддържаме съвременна пътна, улична и тротоарна мрежа.", "date": "2019.10.17", "title": "Нина Ставрева:    Продължаваме заедно за Каварна"}
{"url": "https://duma.bg/prof-nadezhda-seykova-s-priznanie-ot-frenskata-akademiya-floran-n201607", "text": "Проф. Надежда Сейкова получи престижната почетна награда за театрална педагогика на френската академия за театър и кино \"Флоран\". Отличието й беше връчено лично от председателя на академията Франсоа Флоран, научи ДУМА от Десислава Димитрова, гл. експерт ВО на НАТФИЗ. Родена на 28 февруари 1931 г. в Луковит в семейство на учители, Надежда Сейкова завършва ВИТИЗ в класа на Боян Дановски. Веднага започва работа като асистент в Народния театър. През годините развива богата и интересна творческа дейност, осмислена с духовни търсения и много пътувания. Посещава повече от 40 страни в Европа, Азия, Африка, Австралия, Северна Америка и Куба, с участия във фестивали и конференции. В периода 1981-1987 г. Сейкова е ректор на ВИТИЗ. До пенсионирането си през 2002 г. \"отглежда\" 14 актьорски випуска от около 250 студенти, сред които Антоний Генов, Стефан Воронов, Христо Мутафчиев, Красимир Ранков, Мария Каварджикова, Нели Монеджикова, Янина Кашева, Ирини Жамбонас, Владимир Карамазов, Захари Бахаров, Руслан Мъйнов, Веселин Мезеклиев, Светослав Добрев. Изключителният принос на проф. Сейкова към театралното изкуство бе почетен с \"Аскеер 2014\" и \"Икар 2016\". ", "date": "2019.10.17", "title": "Проф. Надежда Сейкова с признание от френската академия \"Флоран\""}
{"url": "https://duma.bg/au-sazryaha-fashizma-n201616", "text": "Случи се малко чудо. Заради нацистките прояви на Националния стадион слепи до вчера прогледнаха днес, че в България имало фашистки прояви. Но не просто ей така, събудени от някоя подкована обувка. А чак след гневните тиради на британската преса благородната софийска жълтопаветна и дяснолиберална публика изохка през зъби: \"Расисти, сър\".  Ха, добро утро! Но не, не са просто расисти. Нацисти, дами и господа. И ги има много отдавна. И се плодят, докато вие се борите с комунизма и с призраците му, докато искате да засипват с пръст паметниците на борците срещу фашизма, докато аплодирате малоумните, но и ужасяващи декларации, в които палачи и жертви се слагат на една плоскост. С едничката цел да се приглуши душевната мъка на ония, на които бе попречено да станат слуги на свръхчовеци и унтерменши.  Преоткриването на съвременния фашизъм у нас е най-малкото странно, защото той винаги е бил показван ясно - от комунисти и социалисти, от леви издания, от антифашисти, просто от нормални, честни пред себе си хора. Потресът, който сега изживяват някои, е странен, той се дължи само на почти вегетативния напън да се обслужи външната реакция, в случая на Англия, да се покаже съпричастност с нея. Ако не бяха \"сахибите\" от Англия, всичко щеше да си мърка постарому. А сега ръмжат.  В световноизвестната си книга за процеса срещу нацисткия престъпник Адолф Айхман \"Репортаж за баналността на злото. Айхман в Йерусалим\", специалният пратеник в Израел на сп. \"Ню Йоркър\" Хана Аренд развива тезата си, че големите престъпления са плод не на зли гении, а на обикновени, дори посредствени личности, които в някакъв момент са загубили способността си да мислят.  Ще кажете: \"Нерде Айхман, нерде \"група олигофрени\" на стадиона, които не могат да мислят, поне според българския премиер. Но онези зад тях могат и изобщо не им пука какъв кафяв потоп може да отприщят. Не можело за 10 души да се вадят генерални изводи. Защо да не може? Ей ви ги британците. От същите тия 10 души си извадиха и натрапиха на цял свят чрез планетарните си медии генерални изводи за цялата ни нация. Може и да ви се струва пресилено да сравняваме истинското, доказаното зло с няколко объркани младежи, чиято постъпка придоби голямо значение на фона на недостойното досегашно мълчание на апатичното ни общество. Обаче не забравяйте, че от малките глупости се раждат големите нещастия. Няма нито една причина, освен собствената ни банална глупост, поради която да си го причиним за пореден път.  ", "date": "2019.10.17", "title": " Ау, съзряха фашизма "}
{"url": "https://duma.bg/vsichki-sme-za-nobel-n201617", "text": "Трима икономисти, изучаващи възможностите за намаляване на бедността, бяха отличени с Нобелова награда за икономика за 2019 г. Те коментират, че за разлика от политиците, които често обобщават бедните като неинициативни, мързеливи или напълно отчаяни хора, техният подход е да разделят проблемите и да мислят за решаването им един по един. Ами, то всички българи сме за Нобелова премия, защото всеки божи ден посвещаваме на борба с мизерията и недоимъка. И светлина в мерзкия тунел при това управление не се вижда. Макар че фалшиви новини за нашето благополучие ни заливат от всяка трибунка на премиера и министрите му.  Правителството определи новата линия на бедност за догодина - 363 лв., с цели 15 лв. над сегашната. Според линията на бедност се определят и помощите за социално слабите семейства. Но детските надбавки примерно не са обвързани с нея. На практика под прага от 363 лв. ще останат близо 1 700 000 семейства. Да си го кажем днес, в Световния ден за изкореняване на бедността. Умножете поне по 4 и ще се види колко висока е летвата за прескачане. И то, ако поне един в дома работи. Какво може да купят със 75 лв. четирима в семейства, за които финансовият \"рай\" е непостижима мечта, които правят и невъзможното децата им да не заспиват гладни. Защото парите  отиват първо за сметките, а каквото остане - за храна... За това, а не за нещо друго, мислят българите, когато традиционно се навеждат над огъня да варят консерви и да затварят буркани със зимнина. Без каквато и да е романтика. Тези буркани ще спестят някой лев за бързо износващите се обувчици на децата в студовете.  А иначе до 24 октомври ще има седмица като слънце за \"Достъп до добрата храна 2019\", под патронажа на министър Десислава Танева - \"с оглед съвременните изисквания на потребителите за консумиране на здравословни и безопасни хранителни продукти\".  Моля, не се блъскайте, първо пребройте стотинките в джоба си!", "date": "2019.10.17", "title": "Всички сме за Нобел "}
{"url": "https://duma.bg/baydan-plashi-s-razpad-na-nato-n201620", "text": "Кандидатът за президент на САЩ от Демократическата партия, бившият вицепрезидент Джо Байдън, смята, че ако президентът Доналд Тръмп бъде преизбран през 2020 г., НАТО ще престане да съществува. \"Ако той (Тръмп) бъде преизбран, ви обещавам, че няма да има НАТО... Ние ще имаме истински проблеми\", изтъкна Байдън по време на дебата на кандидатите за президент на Демократическата партия. Той определи Тръмп като \"ексцентричен, налудничав президент\", който според него не разбира нищо от външна политика и \"действа от страх за своето собствено преизбиране\".", "date": "2019.10.17", "title": "Байдън плаши с разпад на НАТО"}
{"url": "https://duma.bg/datata-n201609", "text": "МЕЖДУНАРОДЕН ДЕН ЗА ИЗКОРЕНЯВАНЕ НА БЕДНОСТТА. Отбелязването му води началото си от 1987 г. На този ден над 100 хил. души се събират на пл. \"Трокадеро\" в Париж, където през 1948 г. е подписана Всеобщата декларация за правата на човека, за да почетат жертвите на крайната бедност, насилие и глад. Те обявяват, че бедността е нарушение на човешките права и признават необходимостта хората да се обединят, за да защитят зачитането на тези права. На 22 декември 1992 г. Общото събрание на ООН обявява 17 октомври за Международен ден за изкореняване на бедността. 1849 - УМИРА ФРЕДЕРИК ШОПЕН, ПОЛСКИ КОМПОЗИТОР (Р. 1810 Г.). Подобно на Моцарт, той е дете-чудо и свири на пиано и композира от малък. Автор на много произведения за пиано, опоетизира и драматизира танците мазурка, полонеза, валс и превръща скерцото в самостоятелно произведение. Умира от туберкулоза, ненавършил 40 години. 1902 - ПРОИЗВЕДЕН Е ПЪРВИЯТ АВТОМОБИЛ С МАРКАТА \"КАДИЛАК\". В САЩ марката се е превърнала в синоним на високо качество и престиж. Общоприетият лозунг на \"Кадилак\" е \"Life, Liberty and the Pursuit\" (\"Живот, свобода и преследване\"), упоменат в Декларацията за независимост на САЩ. Марката \"Кадилак\" е собственост на \"Дженеръл мотърс\" от 1909 г. 1923 - В БУРГАС СЕ РАЖДА АПОСТОЛ КАРАМИТЕВ, АКТЬОР (УМИРА 1973 Г.). Много популярен през 60-те години на ХХ в. Завършва НАТФИЗ през 1951 г. Жени се за актрисата Маргарита Дупаринова, с която имат син и дъщеря, също актьори. Дълги години е сред водещите актьори на Народния театър \"Иван Вазов\", където създава поредица от забележителни роли. Дебютът му в киното е във филма \"Утро над родината\" (1951). На негово име е наречен драматичният театър в Димитровград. Сред известните ленти с негово участие са \"Любимец 13\", \"Двама под небето\", \"Рицар без броня\", \"Бялата стая\" и др. 1931 - АЛ КАПОНЕ Е ОСЪДЕН. Гангстерът от неаполитански произход е роден в Ню Йорк през 1899 г. Започва кариерата си в Бруклин, след което се мести в Чикаго, където се превръща в глава на американската мафия. Към края на 1920 г. ФБР го поставя в листата на \"най-търсените\". През 1931 г. Ал Капоне е обвинен и осъден на 11 години затвор от федералните власти за укриване на данъци. 1999 - В ГЕРМАНИЯ Е НАМЕРЕН ОРИГИНАЛЪТ НА СПИСЪКА НА ШИНДЛЕР. Оскар Шиндлер (1908-1974) е немски индустриалец, който по време на Втората световна война спасява близо 1200 работници от смърт в концентрационни лагери на фашистите. Обществеността научава за делата му главно от филма \"Списъкът на Шиндлер\" на Стивън Спилбърг. По случай 100-годишнината от рождението на Шиндлер Германия пусна в продажба пощенска марка, на която могат да се прочетат думите \"Спасителят на един единствен живот е спасил целия свят\".", "date": "2019.10.17", "title": "Датата"}
{"url": "https://duma.bg/plasido-domingo-iznasya-v-moskva-kontsert-pod-dirigentstvoto-na-yuriy-bashmet-n201606", "text": "Москва Знаменитият тенор Пласидо Доминго ще изнесе концерт в Москва днес, 17 октомври, в Крокус сити хол, с оркестър \"Новая Россия\" под диригентството на Юрий Башмет. По този повод двамата дадоха пресконференция в ТАСС с участието и на сопраните Мария Катаева и Оксана Шилова. В програмата са включени оперни и оперетни арии и дуети, както и класически песни от мюзикъли. \"Никой не може да се превъплъщава на сцената, както руските оперни звезди. Изглежда това е влиянието на школата на Станиславски\", подчерта Доминго. Стана ясно, че за изпълнението на Ноктюрно от Чайковски двамата с Башмет ще си разменят местата: Доминго ще дирижира, а Башмет ще солира.  Пласидо Доминго припомни, че за първи път е гостувал в СССР през 1974 г. с Миланската скала. След това многократно е посещавал руската столица. Той сподели, че е футболен запалянко и е гледал мачовете на испанския отбор по време на световното първенство. Доминго поздрави руския отбор за предсрочното класиране за Европейското първенство следващата година. През септември ТАСС чества 115-ата си годишнина. По този повод гостът поздрави институцията и каза: \"За мен е чест да участвам в това събитие на такова важно място, поздравление за годишнината, желая ви още много, много години.\" Концертната програма на прочутия артист е запълнена до края на 2020 г., основно с изяви в Европа.  Междувременно, в Москва гостува и известната американска актриса Мишел Пфайфър, която представи новия филм на \"Дисни\" - \"Maleficent 2. Господарка на злото 2\", реж. Йоахим Рьонинг. В него тя изпълнява една от главните роли, участват още Анджелина Джоли, Ел Фанинг, Джуно Темпъл, Ед Скрейн и др. Филмът тръгва по екраните в Русия днес, 17 октомври, в САЩ и в България - на 18 т.м.", "date": "2019.10.17", "title": "Пласидо Доминго изнася в Москва концерт под диригентството на Юрий Башмет"}
{"url": "https://duma.bg/zelena-iguana-zaloviha-v-stara-zagora-n201600", "text": "Десет души спасителен екип е бил организиран във вторник в Стара Загора, за да залови близо еднометрова зелена игуана, покатерена на една липа.  До акцията се стигнало след сигнал на безплатния Горещ телефон на общината, съобщи вчера БГНЕС. Сред спасителите на игуаната са били директорът на местния зоопарк доц. Радослав Михайлов, началникът на отдел \"Административно и информационно обслужване\" на общината Боян Даскалов и доброволци.  С помощта на мобилна вишка животното е свалено, а след това откарано в старозагорската зооградина. Доц. Михайлов е разказал, че игуаната е прегледана, нахранена и вече е сред себеподобни, на сигурно място.  До вчерашния ден никой от Града на липите не е съобщил, че е загубил екзотичния домашен любимец. При това от Старозагорската община припомнят, че при закупуване на подобен вид екзотични любимци, от техните стопани се изисква регистрация. ", "date": "2019.10.17", "title": "Зелена игуана заловиха в Стара Загора"}
{"url": "https://duma.bg/mvr-izdirva-provokatorite-s-kachulki-n201638", "text": "СДВР е започнала спецоперация по издирване на феновете, показали расистки жестове. Шестима вече са задържани, издирват се още трима с качулки, които са заснети от камерите на Националния стадион да отправят обидни жестове към играчите на английския отбор. Очаква се прокуратурата да реши дали да повдигне обвинения във връзка с акцията на ГДБОП в централата на БФС в Бояна във вторник вечерта. Тогава задържаните са разпитвани за корупция, уговаряне на мачове и манипулация на спортни събития.", "date": "2019.10.17", "title": "МВР издирва провокаторите с качулки"}
{"url": "https://duma.bg/fifa-iska-po-strogi-merki-sreshtu-rasizma-n201596", "text": "Президентът на ФИФА Джани Инфантино взе отношение по расистките обвинения след мача България - Англия. От световната централа припомниха, че промените в Дисциплинарния кодекс, “направени през юни 2019 г., позволяват на ФИФА да разшири на световно ниво всяка санкция, наложена от конфедерация или асоциация, относно расистки инциденти като тези, случили се в София по време на европейската квалификация между България и Англия”. “Толкова много пъти сме казвали, че няма място за расизъм във футбола, но въпреки това продължаваме да се сблъскваме с този проблем в нашия спорт, както и в обществото. Ще се нуждаем от подкрепата на публичните власти, за да ни помогнат да идентифицираме и да накажем виновните. Трябва обаче да мислим по-дълбоко върху това как да решим нещата”, заяви Инфантино. “Когато предложихме процедурата в три стъпки през 2009 г., аз бях в УЕФА, и когато няколко години по-късно направихме регулациите още по-строги, не сме си представяли, че толкова скоро ще трябва да отново да мислим как да се справим с тази противна болест, която изглежда става все по-лоша в някои части на света. Призовавам футболните управляващи органи да се присъединят към нас и заедно да мислим за нови, по-силни и по-ефективни начини за изкореняване на расизма във футбола. Като начало предлагам всички организации да внесат в правилниците си доживотни забрани за онези, които са виновни за расистко поведение на футболен мач. ФИФА може да засили подобни наказания на световно ниво”, каза още босът на ФИФА. Той присъства на световната квалификация между Северна и Южна Корея в Пхенян, завършила 0:0 при закрити врата.", "date": "2019.10.17", "title": " ФИФА иска по-строги  мерки срещу расизма"}
{"url": "https://duma.bg/zavarshvat-armiyata-do-mart-2021-g-n201598", "text": "Стадион \"Българска армия\" ще бъде завършен до 15 март 2021 г. Това се зарече шефът на ЦСКА-Сф Гриша Ганчев. По думите му арената ще бъде \"реконструирана по всички изисквания на ФИФА и УЕФА\". \"Ще бъде най-висока категория. Когато хората идват на мачовете ни, да им бъде комфортно и приятно. Ще бъдат инвестирани 60 млн. лв.\", обяви той пред \"Топспорт\". Ганчев поясни, че документално всичко около стадиона е уредено. \"Още на следващия Министерски съвет ще бъде гласувано смесено дружество между ЦСКА и държавата\", разкри собственикът на клуба и добави, че не е мислел за напускане, а следва целите си. \"Проектът ни е като от книгите - добра база, отлична школа, за чудо и приказ, нов и модерен стадион - красавец... Това е.\" Ганчев приветства оставката на председателя на БФС Борислав Михайлов. \"Браво на държавата. Показаха нулева толерантност към корумпираните изчадия. Това е бъдещето. Държавата трябва да отвоюва футбола. Защото ставаме за смях на цял свят, вече сме дори зад Джибути. Трябва да се налагат младите\", допълни Ганчев. Той смята, че следващият шеф на БФС трябва да е човек, който иска да работи и да развива футбола, да не пречи и да е компетентен, както и \"да не се напива до 11.00 часа\". Ганчев разкри, че доскорошният капитан Николай Бодуров е приключил с \"червените\". Защитникът не е играл от лятото, когато се скара с ръководството. \"Бодуров съм го задраскал с дебелия флумастер. Това е положението. Когато от едната страна има добро отношение, коректност, загриженост, а от другата прищевки и негативизъм - така се получава. Не искам да съм обграден от некоректни хора. Нов треньор сега нямаше как да вземем. Ще видим докъде ще го докараме. Призовавам феновете да не сменят треньора след всеки лош мач и загуба. Милош Крушчич е младо момче, кадърно. Мисля, че ще се справи\", обобщи Ганчев. Във вторник вечерта той се срещна с фенове на \"червените\". Преди време с \"дебелия флумастер\" той задраска и тогавашния капитан Борис Галчев. ", "date": "2019.10.17", "title": " Завършват \"Армията\" до март 2021 г."}
{"url": "https://duma.bg/torta-ot-14-karatovo-zlato-napraviha-v-turtsiya-n201601", "text": "Сладкарска фирма от Анкара, специализирана в направата на сладоледени торти за своите клиенти, е направила най-скъпата торта в Турция, предаде в. \"Сабах\", цитиран от БГНЕС.  За да постигне целта си, фирмата е закупила 340 грама 14-каратово ядливо злато. Екип от 14 човека е създал тортата от козе мляко, шоколад и крем. Произведението на сладкарското изкуство е направено за цели 21 дни и се появи на франчайз шоу в Истанбул. Тортата има цена от 56 000 турски лири (почти 9500 долара). Ако искате да опитате парче от нея, трябва да платите 6750 турски лири (около 1100 долара) за резен. В реч пред пресата Яшар Каплан от компанията, изработила златната торта, каза, че тортата е първа по рода си в Турция.", "date": "2019.10.17", "title": "Торта от 14-каратово злато направиха в Турция"}
{"url": "https://duma.bg/beloslava-predstavya-nov-album-n201599", "text": "Нечувани парчета от предстоящия нов албум на певицата Белослава ще бъдат представени на живо в събота в столичния \"София лайв клуб\". Музикантите, с които Белослава ще забърка поредната музикална колаборация, ще са верните й другари на сцената: Антони Рикев, Радослав Славчев, Николай Данев и Елена Кокорска, а Денис Попстоев ще бъде специален гост. ", "date": "2019.10.17", "title": " Белослава представя нов албум"}
{"url": "https://duma.bg/predstavyat-v-plovdiv-sbornika-ukrayna-i-balgariya-v-istoriyata-na-evropa-n201603", "text": "Община Пловдив, Българската академия на науките, Регионалният исторически музей и Регионалният академичен център в Пловдив и Институтът за исторически изследвания при БАН организират представяне на българо-украинския сборник \"Украйна и България в историята на Европа\". Събитието е на 18 октомври от 10.30 ч. в малката зала на II етаж в Градския дом на културата \"Борис Христов\". Изданието бе представено в Киев през юни и сега ще има премиера в Европейската столица на културата Пловдив. Украинската делегация е водена от проф. Ирина Матяш, председател на Научното дружество за история на дипломацията и международните отношения в Киев. Българската делегация оглавява директорът на Института за исторически изследвания при БАН доц. Даниел Вачков.", "date": "2019.10.17", "title": "Представят в Пловдив сборника \"Украйна и България в историята на Европа\""}
{"url": "https://duma.bg/as-na-levski-e-futbolist-%E2%84%961-na-septemvri-n201597", "text": "Защитникът на Левски Холмар Ейолфсон спечели приза за Футболист №1 в efbet Лига за септември според инстат Index. 29-годишният исландец натрупа индекс 314. Това е първо подобно отличие за бранителя, който скоро се завърна в игра след 9-месечно лекуване на контузия. За първи път от създаването на класацията първите две места в нея заемат централни защитници. Втори е бранителят на Локо Пд Дейвид Малембана. Националът на Мозамбик събра 294 т. и изпревари с 1 т. нападателя на Левски Станислав Иванов. И тримата призьори попадат за първи път в класацията. Победителят се определя чрез формула на основа действията на футболиста - голове, асистенции, точност на подавания, успешни единоборства и други показатели. Процентът на успешни действия увеличава индекса, като върху него оказва влияние и нивото на опонента в мача. Този сезон отличието взеха още Иван Горанов (Левски) и Евандро (ЦСКА-Сф). Класацията се прави за втори пореден сезон от Асоциацията на българските футболисти (АБФ).", "date": "2019.10.17", "title": "Ас на Левски е Футболист №1 на септември"}
{"url": "https://duma.bg/za-prav-pat-prisadiha-chast-ot-grabnak-n201602", "text": "Италиански лекари за първи път в света успешно са трансплантирали част от гръбначен стълб, съобщи БГНЕС като се позова на съобщения на болонския Институт по ортопедия \"Рицоли\", цитирано от РИА \"Новости\".  Екипът от лекарите, воден от Алесандро Гасбарини, в началото на септември е заменил четири прешлена на 77-годишен пациент, страдащ от хордом, вид тумор, който засяга костната тъкан. \"Пресъздадохме гръбначния стълб на пациента, най-близък до естествената му форма. Това стана, като възстановихме идеалната анатомия благодарение на костна трансплантация със структура, идентична на тази, която трябваше да премахнем поради тумора\", разказва Гасбарини. Според него имплантирането на четири прешлена на пациент приближава учените до постигане на пълно сливане с гръбначния стълб на пациента. Според началника на отделението за гръбначна хирургия в болницата в Болоня иновативната операция \"оптимизира навлизането на лъчевата терапия, която например е несъвместима с титановата протеза\".  За да спасят прешлените от по-рано починал донор, специалистите от \"Рицоли\" са анализирали съвместимостта им и в условия на пълна стерилност ги замразили при температура минус 80 градуса. Пациентът, претърпял операцията, вече се е възстановил и е изписан. Той останал в болницата около месец. След две седмици постоперативни прегледи той е преместен в отделението по физиотерапия, където \"е бил изправен на крака и се е върнал към възможно най-нормалния живот\", подчертава хирургът, цитиран от БГНЕС.", "date": "2019.10.17", "title": "За пръв път присадиха част от гръбнак"}
{"url": "https://duma.bg/razgovor-s-nedko-solakov-v-sghg-n201604", "text": "Националната стипендия \"С усилия към звездите\" организира разговор с Недко Солаков и стипендиантите в област \"Визуални изкуства\" Руди Нинов и Аксиния Пейчева (събитие от програмата на фестивала \"Културама\"). Един разговор за изкуството, за творческото вдъхновение, за предизвикателствата в рамките на стипендията, за постиженията и за новите проекти. Събитието е на 18 октомври от 19 ч. в СГХГ, вход откъм ул. \"Княз Ал. Батенберг\".", "date": "2019.10.17", "title": "Разговор с Недко Солаков в СГХГ"}
{"url": "https://duma.bg/rezultati-n201595", "text": "VIII кръг Група D: Гибралтар - Грузия 2:3 0:1 Харайшвили (10) 0:2 Канкава (21) 1:2 Касчаро (67) 2:2 Чиполина (74) 2:3 Квилитая (84); Швейцария - Ирландия 2:0 1:0 Сеферович (16) 2:0 Дъфи (90+3-авт). 1. Ирландия 12 т. 2. Дания 12 3. Швейцария 11 4. Грузия 8 5. Гибралтар 0. 15.11: Дания - Гибралтар; Швейцария - Грузия. Група F: Фарьорски острови - Малта 1:0 Балдвинсон (71); Румъния - Норвегия 1:1 1:0 Митрица (62) 1:1 Сьорлот (90+2); Швеция - Испания 1:1 1:0 Берг (50) 1:1 Морено (90+2). 1. Испания 20 т. 2. Швеция 15 3. Румъния 14 4. Норвегия 11 5. Фар. о-ви 3 6. Малта 3. 15.11: Норвегия - Фар. о-ви; Румъния - Швеция; Испания - Малта. Група G: Израел - Латвия 3:1 1:0 Дабур (16) 2:0 Захави (26) 2:1 Камес (40) 3:1 Саба (42). 1. ПОЛША 19 т. 2. Австрия 16 3. Сев. Македония 11 4. Словения 11 5. Израел 11 6. Латвия 0. 16.11: Словения - Латвия; Австрия - Сев. Македония; Израел - Полша. Група J: Финландия - Армения 3:0 1:0 Йенсен (31) 3:0 Пуки (61 и 88); Гърция - Босна и Херцеговина 2:1 1:0 Павлидис (30) 1:1 Гояк (35) 2:1 Ковачевич (88-авт); Лихтенщайн - Италия 0:5 0:1 Бернардески (2) 0:2 Белоти (70) 0:3 Романьоли (77) 0:4 Ел Шаарави (82) 0:5 Белоти (90+2). 1. ИТАЛИЯ 24 т. 2. Финландия 15 3. Армения 10 4. БиХ 10 5. Гърция 8 6. Лихтенщайн 2. 15.11: Армения - Гърция; Финландия - Лихтенщайн; Босна - Италия. по Макс спорт 1 Баскетбол 20.00 ЦСКА Москва - Химки по Макс спорт 2 20.00 Жалгирис - Реал Мадрид по Макс спорт 3 20.45 Фенербахче - Баскония по Евроспорт 1 Снукър 14.45 и 20.45 Открито първенство на Англия", "date": "2019.10.17", "title": "Резултати"}
{"url": "https://duma.bg/muzeyni-turove-v-kvadrat-500-n201605", "text": "Постоянната експозиция на Националната галерия представя най-значимите образци на българското изобразително изкуство, произведения на европейски майстори, изкуство от Азия, Африка и Латинска Америка. В поредица от музейни турове ще научим историята на част от над 1600 творби, разположени в 28 зали на Квадрат 500. В събота от 11 и от 16 ч. срещата е в централното фоайе на галерията. Темата на 19 октомври е \"Притегателни и обичайни. Жената в творчеството на европейски графици от XIX и XX век\". Цената за възрастни е 12 лв., за ученици, студенти и пенсионери - 7 лв., за деца под 12 години - 2 лв. Необходимо е предварително записване на тел. 0879 147 679; 0886 817 233 или на edu_nag@yahoo.com.", "date": "2019.10.17", "title": "Музейни турове в Квадрат 500"}
