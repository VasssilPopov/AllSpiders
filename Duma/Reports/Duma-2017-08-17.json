{"url": "http://duma.bg/node/151065", "text": "Софийската градска прокуратура повдигна обвинение на Радосвета Василева, дъщеря на банкера Цветан Василев. Tя е обявена за общодържавно издирване, a от 15 август е с Европейска заповед за арест.  \nОбвинението срещу нея е за пране на пари в особено големи размери - 2 645 179 лв. Има разпореждане Василева да бъде задържана до 72 часа, като са изпратени две призовки на актуалния й адрес. Тя е трябвало да се яви пред разследващия орган на 2 и на 7 август. Установено е, че Василева живее на адреса, но от дълго време отсъства и призовките ги получава адвокат. По делото са изискани и приложени всички необходими справки от проведеното издирване в страната. Дъщерята на Василев напуснала страната точно преди година и до този момент няма регистрирано влизане. Затова е обявена за издирване.  \nПо-рано вчера бе разпространено отворено писмо на майката на Радосвета - Антоанета Василева, до президента Румен Радев. В него тя пише, че призовката е пъхната под вратата на дома на дъщеря й, която не живее в България от години и няма как да я получи. Антоанета Василева обяснява, че обвинението е заради купен от Радосвета двустаен апартамент във Варна с пари, подарени от баща й.  \n\"Повтарям, за да е ясна абсурдността на случая - въпреки че тя е нередовно призована в брутален разрез с българските процесуални правила, както и с човешките й права, българската прокуратура й издава заповед за арест за 72 часа. Естествено причините са ясни: с процедурни нарушения се цели издаването на червена бюлетина от Интерпол и европейска заповед за арест\", се казва в писмото на Антоанета Василева. \nСпоред съпругата на банкера е много съмнително съвпадението, че едни и същи следовател и прокурор са повдигнали обвинения срещу нея и дъщеря й, както и заповедите за ареста им. От края на март тази година Антоанета Василева също е с обвинение за пране на пари.   \n", "date": "2017.08.17", "title": "Дъщерята на Цветан Василев е обявена за общодържавно издирване"}
{"url": "http://duma.bg/node/151066", "text": "Заради нетърпим съседски тормоз и нежеланието на кмета на община Перник Вяра Церовска да вземе мерки, жителите на град Батановци се обърнаха за помощ към председателя на БСП в Пернишко Кирил Леонов. Местните се оплакват, че тормозът е от години, но напоследък ситуацията е нетърпима. Всяка вечер хората се прибират със страх, тъй като съсед от бл. 11 в кв. \"Завода\" ежедневно злоупотребявал с алкохол и всички около него били подложени на психически тормоз, заплахи и агресивно поведение. \nЖителите на Батановци са сигнализирали кмета и администрацията, че комшията им се е настанил незаконно в общинско жилище, мерки обаче не са предприети. Церовска ги посъветвала да се обърнат към медиите. Хората настояват съседът им да бъде изселен от блок 11. Лидерът на пернишките социалистите внесе вчера искане за изясняване на случая до кмета на общината. В документа Леонов настоява за уточняване на собствеността на апартамента на агресивния обитател, както и дали той отговаря на изискванията на чл.6, чл. 7, чл.10 и чл. 11 от Наредбата за реда и условията на ползване на социалната услуга социални жилища. \n\"Недопустимо е да се правят публични акции и да се арестуват DJ и лаптопи, докато обикновените хора от малките населени места ежедневно са подложени на агресивни набези, битова престъпност и живеят със страх. Мародерите си правят каквото си искат, все едно тази държава няма институции и полиция, които да ги защитят, нека Валери Симеонов и Каракачанов тръгнат по селата и да видят какво се случва\", коментира Леонов. Той съжали, че в България има закони, но основният проблем е, че тяхното спазване не се контролира. Жителите на Батановци настояват за изселването на агресивен съсед   \n", "date": "2017.08.17", "title": "В Батановци се оплакват на БСП от съседски тормоз"}
{"url": "http://duma.bg/node/151067", "text": "Собствениците и персоналът на заведения в Слънчев бряг излязоха вчера на протест. Повод за недоволството им бяха шумните проверки за нарушения в курорта от уикенда с участието на вицепремиера Валери Симеонов. Според представителите на бранша по този начин е даден лош сигнал за туристите, това ще доведе до отлив на клиенти и ще провали бизнесът им. Все още не е ясно мястото и часът на протеста. \nНад 500 души блокираха основния булевард, което на практика ограничи достъпа до комплекса. Импровизираната демонстрация започна пред култовия клуб \"Бедрум\". Протестиращите скандираха \"Валери да си ходи, Бойко помогни ни!\" чрез импровизирани мегафони от празни бутилки. Те настояха вицепремиерът да подаде оставка. \n В протеста се включиха собственици на нощни заведения, работни и туристи. На място бяха изпратени всички налични патрули на полицията в Несебър. Заедно с жандармерията те блокираха входовете към Слънчев бряг\".  \nСледващият голям протест ще бъде тази събота от 16 ч. Недоволните от среднощните рейдове на Валери Симеонов се заканиха, че ако трябва, ще протестират всеки ден, докато държавникът не се оттегли от властта.  \nМеждувременно домакините на отменения фестивал \"Solar Summer\" в курорта възнамеряват да докажат в съда, че акциите на вицепремиера Валери Симеонов срещу шума в курорта са неправомерни. Домакин на инициативата е заведението \"Какао бийч\" и ден по-рано реши да отмени последните две прояви на най-големия летен музикален фестивал на открито в България. \nПредставителят на клуба Иван Дончев коментира, че \"става дума за действията на един овластен човек\", внесли смут в световните ди джей среди, докато проблем с държавните контролни органи организаторите не са имали.  \nДончев обясни, че фестивалът се провежда от 22 ч. вечерта до около 6 ч. на другата сутрин. По думите му законът изисква при прояви от този тип разстоянието до най-близките сгради да е 200 м, докато в случая е двойно по-голямо. Той допълни, че международната практика в подобни случаи е различна, като ограниченията с по-ранен час на прекратяване се налагат, когато проявата е в зона с градско застрояване, докато \"Solar Summer\" се провежда на плажа. Според Иван Дончев решението за отмяна на последните две от общо осем събития в програмата е било, за да не влиза България в черния списък на световните букинг агенции за изпълнители с идеята, че се конфискува техника по време на изпълнения. \nОмбудсманът Мая Манолова обяви пък, че е получила жалби от собственици на вили и сгради в курорта, които се оплакват от силния шум. Тя коментира още, че правилата трябва да се спазват, но не е работа на вицепремиера да извършва проверки дали това е така. \n\"Когато контролът върху спазването на правилата и прилагането на закона се ангажира вицепремиер или министър, у гражданите остава впечатлението, че тези, които са под нивото \"вицепремиер\", просто не си вършат работата\", допълни тя. Вицепремиерът купил имоти в комплекса за жълти стотинки Вицепремиерът Валери Симеонов е собственик на цели два апартамента, придобити чрез една от фирмите му в курорта Слънчев бряг, съобщава сайтът kmeta.bg. Официално имотите не се водят на негово име като частно лице, а са закупени чрез \"СКАТ\" ООД.  \nМедията обаче разполага с документи, според които фирмата на вицепремиера се е сдобила с апартаментите на изключително ниска цена. Първият апартамент е 80 кв.м и е в четириетажна сграда в Слънчев бряг. Според нотариалния акт от 2004 г. \"Скат\" е придобила право на строеж за въпросния имот, чиято стойност по данъчна оценка възлиза едва на 856 лева и 60 стотинки. За сделката са платени 900 лв. или поне така е обявено в Агенцията по вписванията.  \nВторият апартамент, според нотариалния акт, е 32 квадрата и по статут е офис. Продавачи по сделката са Еньо и Маргарита Абрашеви, които са прехвърлили собствеността на \"СКАТ\" ООД през 2005 г. срещу скромните 6901 лв. и 10 ст.   \n", "date": "2017.08.17", "title": "В Слънчев бряг стотици протестиращи поискаха оставката на Симеонов  "}
{"url": "http://duma.bg/node/151071", "text": "Въпреки хвалбите на властта, че у нас имаме много висок растеж на икономиката, се оказва, че ръстът на стопанството ни всъщност изостава в сравнение с този на други държави в Югоизточна Европа. Икономиката на България е нараснала с 3,6% през второто тримесечие на годината в сравнение със същия период на 2016 г., отчете вчера с експресни данни НСИ. Въпреки че не всички държави от ЕС са представили експресните си данни за второто тримесечие на \"Евростат\", става ясно, че 7 страни са с по-висок от България растеж. Най-голям е растежът на Румъния - 5,7% на годишна база. С по-висок растеж са също Латвия - 4,8%, Чехия - 4,5%, Полша - 4,4%, Литва - 3,9%. Унгария има същия като размер растеж от 3,6% през второто тримесечие.   \n", "date": "2017.08.17", "title": " Икономиката ни с най-нисък ръст в Югоизточна Европа "}
{"url": "http://duma.bg/node/151057", "text": "Днес се очаква да бъде пуснато движението по столичния булевард \"Шипченски проход\". Това обяви зам.-кметът на София Евгени Крусев при проверка на ремонтните дейности. Той обясни, че до седмица трябва да приключи и реконструкцията на бул. \"Асен Йорданов\". \nРемонтът на \"Шипченски проход\" продължи близо 3 месеца. Крусев оправда забавянето с поставянето на канализационни тръби. Пътните платна са изцяло обновени, а в момента това се прави и с трамвайните линии. Зам.-кметът добави, че за ремонта и на двата булеварда са отделени 3 млн. лв. Той каза още, че по обектите се е работило и през нощта, когато се е асфалтирало. \nОчаква се в средата на другата седмица да завърши и ремонтът на бул. \"Цариградско шосе\". \n    \n", "date": "2017.08.17", "title": " Пускат бул. \"Шипченски проход\" след 3 месеца ремонт"}
{"url": "http://duma.bg/node/151058", "text": "Багери разбиха вчера сутринта улица в столичния квартал \"Стрелбище\". Тя е част от имота, в който НИКМИ иска да стои 43-етажен небостъргач. Улицата скандално бе заградена миналата седмица въпреки протеста на жителите на квартала. Тя попада в частния терен на инвеститора, но не е узаконена и липсва в Подробния устройствен план и кадастъра. Тя обаче се използва от години от хората в района. Заради заграждането й Столичната община промени трафика на две съседни улици, които станаха еднопосочни със забрана за паркиране.  \nВчера сутринта около 7,30 ч. е дошъл багер с няколко яки момчета, които са започнали да разбиват настилката зад оградата. \"Когато дойдох, кметът на \"Триадица\" Николай Терзиев беше зад загражденията, спореше с хората на инвеститора и беше видимо ядосан\", разказа за ДУМА общинският съветник от БСП Николай Николов, който е и жител на района. Според очевидци Терзиев е обещал \"война\" на НИКМИ. Досега обаче от Столичната община, районната администрация или Столичния инспекторат реално не са предприели никакви мерки. Един от живеещите в района пък разказа, че е бил изгонен от охраната на обекта, тъй като е паркирал в близост до оградата автомобила си.  \nЖителите на квартала се събраха за пореден път на протест снощи. Те обмислят да започнат съвместни протестни действия със столичани от други райони, в които също се предвижда издигането на небостъргачи.  \nДУМА припомня, че НИКМИ още няма разрешително за строеж на високата сграда. Въпреки че ВАС нареди на главния архитект Здравко Здравков да предприеме мерки за издаването му, той не го направи и бе глобен с 1000 лева.  Снимки Фейсбук Жителите на района бяха изненадани от багер, който разбива улицата им     \n", "date": "2017.08.17", "title": "Багери разбиха заградена за небостъргач улица  "}
{"url": "http://duma.bg/node/151059", "text": "Националната агенция за приходите и ДАНС проверяват председателя на Върховния касационен съд Лозан Панов. Да, проверяваме г-н Панов, както и всички останали лица от списъка с общо 48 души на висши държавни длъжности, който ни бе предаден от Сметната палата, потвърдиха от данъчната агенция. \nНАП е длъжна да направи проверка на съдията, след като той не подаде в срок имуществената си декларация за 2016 г. пред Сметната палата. В средата на юни одитната институция обяви, че Панов не е подал годишната си декларация, въпреки че е бил длъжен да го направи като член на Висшия съдебен съвет. \nОт началото на т.г. всички магистрати подават декларациите си само пред Инспектората към Висшия съдебен съвет, но това не важи за членовете на ВСС, които трябва да се отчитат и пред палатата. Панов обаче е декларирал имуществото си само пред съдебните инспектори. \nОсвен Панов други 47 лица на висши държавни длъжности също са предадени на данъчните и ДАНС заради неподадена в срок декларация. Сред тях е и бившият главен секретар на МВР и настоящ директор на митниците Георги Костов.     \n", "date": "2017.08.17", "title": "НАП и ДАНС проверяват Лозан Панов и още 47 висши чиновници"}
{"url": "http://duma.bg/node/151060", "text": "Оставката на дупнишкия кмет Методи Чимев поискаха граждани, обединени в социалната мрежа. Те планират и протест на 21 август. Причините за недоволството са обобщени в уведомление, адресирано до кмета. Документът е внесен в общината.  \nОсвен лошото състояние на улиците, недоволството е породено и от слабата финансова политика, както и кризата в общинската болница. Посочва се и неефективното усвояване на европейски средства. С уведомлението гражданите канят Чимев да подаде оставка. \nТочно преди месец оставката на кмета бе поискана от Сдружение \"Бъдеще за Джерман\". Поводът бе повторното предложение за промяна в предназначението на 162 дка земеделски земи в землището на село Джерман за нуждите на бъдещото регионално депо за отпадъци.  \nВ началото на август се проведе конкурс за директор на общинската болница, но тогава и двамата кандидати - временният й шеф доц. Димитър Недин и бившата счетоводителка на МБАЛ \"Св. Иван Рилски\" Даниела Ильова, се провалиха на конкурса.  До провеждането на нов конкурс на поста ще остане доц. Недин.     \n", "date": "2017.08.17", "title": "Искат оставката на дупнишкия кмет"}
{"url": "http://duma.bg/node/151061", "text": "Официална подписка за връщането на отстранения началник на полицията във Враца Димитър Газибарски е инициирал Светлин Герасимов. Мъжът е общински съветник от Либерален алианс \"Има бъдеще за Враца\" и член на младежкото ДПС. В качеството си на частно лице Герасимов е депозирал в общината и искане за разрешително, с което да постави шатра в центъра на града, където да се събират подписи в подкрепа на Газибарски. \nЛиберален алианс \"Има бъдеще за Враца\" е коалиция, формирана за местните избори през 2015 г. След подписано споразумение, в нея влизат ДПС, НДСВ, Земеделски съюз \"Александър Стамболийски\", партия \"Никола Петков\" и \"Партия на българските жени\". Герасимов влиза в общинския съвет от квотата на младежкото ДПС във Враца. \nДУМА припомня, че от няколко дни в града има недоволство след отстраняването на Димитър Газибарски. Официално рокадата бе заради показани слаби резултати в работата на областната дирекцията на МВР. Отстраняването от поста му обаче дойде само ден, след като стана ясно, че е уволнил полицая, разпространил видео с шефа на физическата охрана в АЕЦ \"Козлодуй\" Пешко Караджов.       \n", "date": "2017.08.17", "title": " Партия взе да брани полицейски началник"}
{"url": "http://duma.bg/node/151062", "text": "България е страната в Европейския съюз, която отделя най-голям дял от БВП за сектора \"обществен ред и сигурност\" - 2,8% от БВП при средно за ЕС 1,8 на сто. Това показват данни от анализ на Евростат за разходите на страните от Евросъюза за обществен ред и отбрана през 2015 г. Същевременно страната е на дъното на европейската класация по разходи за сигурност на глава от населението - едва 173 евро на човек, при среден показател за ЕС - 507 евро на човек. \nОколо 2,4 млрд. лева от БВП са били заделени у нас за сектора \"обществен ред и сигурност\" през 2015 г. Секторът включва полицейските служби, службата за противопожарна охрана, съдилищата, затворите, както и научните разработки в областта на сигурността. Най-много от тези средства - 1,4 млрд. лева, са били за осигуряване на полицията у нас. \nЗа нуждите на противопожарната безопасност са били заделени около 300 млн. лева, или 0,3 от БВП, за съдилищата - 594 млн. лева, или 0,7 на сто от БВП и за поддръжка на затворите - около 150 млн. лева, или 0,2 от БВП. Същевременно само между 9 и 10 млн. лева са отишли за научна и развойна дейност, свързана със сектора \"обществен ред и сигурност\". Разходите за отбрана у нас през 2015 г. са били 1,4 на сто от БВП, което е точно на границата на средните разходи за отбрана в ЕС-28. \nОбщите разходи в сектора \"обществен ред и сигурност\" в ЕС-28 са били над 258 млрд. евро, или 1,8 на сто от БВП на страните от общността, показва анализът на Евростат. Средно през 2015 г. разходите за \"обществен ред и безопасност\" възлизат на 507 евро на човек от населението в ЕС. \n    \n", "date": "2017.08.17", "title": "България заделя най-много от БВП за сигурност в ЕС "}
{"url": "http://duma.bg/node/151063", "text": "Премиерът Бойко Борисов продължи да всява паника и да настоява, че съоръженията на язовир \"Цанков камък\" не работят и на вчерашното заседание на Министерския съвет. Въпреки опроверженията от НЕК и дори от собствения му енергиен министър Теменужка Петкова, че чашата на язовира не е пукната, а ремонтът е планов, от стенограмата на заседанието става ясно, че Борисов настоява, че язовирът не е наред. \"То не работи, то е изпразнено, счупило се е, ремонтира се и сега, в най-големите жеги, когато климатиците работят на пълни обороти, ние не можем да ползваме енергия от него. С една дума, ние атакуваме качеството и питаме кой ще понесе отговорност. И естествено за това се обръщаме към мандатоносителите през тези периоди - ДПС и БСП\", заявява премиерът. \n\"Питаме има ли виновен. Кой е правил този проект? Как тази чаша се е спукала? Да извадят записа - още тогава ние прогнозирахме, че водата ще натисне и ще спука плочата, защото тя е направена в котловината по подобен начин\", продължава с апокалиптичните изявление Борисов. Той продължи да се гневи и разказа как при откриването на проекта бил питал журналистка дали, след като вече били похарчени стотици милиони, \"ние ли трябва да доплатим последната част или да го държим като паметник на културата\". Пред министрите той се впуска да изброява започнати от други правителства инфраструктурни проекти като магистралите \"Люлин\" и \"Марица\", които щели да са паметник на глупостта, защото били провалени проекти. \n\"Изведнъж съшиха - хайде сега ще арестуват, хайде сега война в ДПС и изведнъж ние се оказваме. Преди десет дни ми го казаха, аз даже на някои колеги го разказах - видя ми се абсурдно, смешно. След това, хайде анализатори започват да казват какви процеси текат. Целта е да излезе, че ДПС са чисти и с БСП могат да управляват, а лошите сме ние\", заподозря поредния заговор срещу себе си лидерът на ГЕРБ. Той видя и недоволството срещу ремонтите в София като опорна точка или \"много мащабна подготвена фалшива новина\". снимка Емилия Костадинова   \n", "date": "2017.08.17", "title": " Борисов продължава да всява паника за \"Цaнков камък\"  "}
{"url": "http://duma.bg/node/151049", "text": "С призива \"Време е за лятно геройство\" сдружение \"Самаряни\" и Районният център по трансфузионна хематология в Стара Загора организират за 26 път съвместна кръводарителска акция в града. Акцията ще се проведе утре от 8,30 до 12 ч. в \"Къщата на архитекта\", на ул. \"Сава Силов\", 37. \nОт 2010 г. до момента в кръводарителските акции на \"Самаряни\" и РЦТХ са участвали 649 души. \nОрганизаторите припомнят на желаещите да се включат в акцията да не забравят личната си карта, да закусят и изпият кафе, чай или сок преди кръводаряването. \n    \n  \n    \n", "date": "2017.08.17", "title": "Кръводарителска акция провеждат в Стара Загора "}
{"url": "http://duma.bg/node/151050", "text": "Дневно в България се изоставят по 3 деца. Тази статистика посочи омбудсманът Мая Манолова във връзка с последните случаи на изоставени деца. Манолова смята, че това е голям проблем на българското общество, а случаите са само върха на айсберга. Половината от децата биват изоставяни още в родилния дом. \nПрофилът на майката, която изоставя своето дете, е жена без доходи, без постоянна работа, без жилище, без възможности за издръжка, неомъжена, посочи Манолова. По думите й статистиката показва, че най-много деца се изоставят по празниците, когато тези майки се чувстват най- безпомощни и отхвърлени от обществото. \nСпоред неофициални данни у нас всяка година биват изоставени около 900 новородени.   \n", "date": "2017.08.17", "title": " По 3 деца дневно се изоставят у нас"}
{"url": "http://duma.bg/node/151051", "text": "Над 300 души преминаха на профилактични прегледи за рак на гърдата, на маточната шийка, на дебелото черво и на простатата, както и за детски нефрологични и гастроентерологични болести в Каварненската болница, съобщи за ДУМА директорът й д-р Десислав Тасков. Той поясни, че и през 2017 г. продължава осъществяването на започналата през м.г. програма на лечебното заведение за профилактични прегледи за социално-значими заболявания. В болницата, която обслужва населението на общините Каварна и Шабла, се канят водещи специалисти от страната. Д-р Тасков е категоричен, че ще продължи и инициативата \"Зелена линейка\" - линейка обикаля селата от региона, за да бъдат направени безплатни изследвания за кръвно налягане, кръвна захар, холестерол и др., както и консултация със специалист по вътрешни болести на хора, които нямат възможност да пътуват до общинския град. При необходимост пациентите ще бъдат приети в болница.  \nД-р Тасков припомни, че инициативите за безплатни профилактични прегледи са на кмета на общината Нина Ставрева.    \n", "date": "2017.08.17", "title": "Над 300 профилактични прегледа направиха в Каварна"}
