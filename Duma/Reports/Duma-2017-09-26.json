{"url": "http://duma.bg/node/153179", "text": "Родители на ученици от Софийската математическа гимназия са внесли вчера сигнал за злоупотреби с пари в училищното настоятелство на СМГ до главния прокурор Сотир Цацаров с копие до Софийската градска прокуратура. Сигналът е подписан от баща на ученик и е подкрепен от още 12 родители, съобщи сайтът offnews.    \nОпасенията на родителите се появили, когато разбрали, че парите, които те са платили за хотела и таксите за участие на децата им в математическо състезание в Созопол, са били отчетени с хотелска фактура, която след това е осребрена отново с пари от настоятелството.  \nОказва се, че всеки път при състезания родителите плащат на ръка на ръководителя на отбора (в случая по 273 лв. при участие на около 100 ученици от СМГ), без да получават документ. Този път обаче родителите разбрали, че срещу сумата е издадена фактура на името на настоятелството и тя после е осребрена от неговия бюджет, който се събира от таксите за съботно-неделни курсове (ок. 1 млн. лв. годишно) и от дарения. Според авторите на сигнала това може да се е случвало и при други състезания извън София, които не са едно и две всяка година. Те се опасяват, и че сумите във фактурите са завишени спрямо реалните разходи.     \nКонкретното състезание, за което става дума, е 7-дневен \"Международен фестивал на младите математици\", който се провежда в Созопол всяка година, се казва в сигнала, цитиран от offnews. Всеки родител заплаща изцяло нощувките и пълен пансион за детето си. Парите се събират от учителите (ръководители на отборите) преди тръгване на групите и настаняването се заплаща на място в хотел \"Спартак\" в гр. Созопол - собственост на ЕТ \"Чакъров - Тодор Чакъров\". \nВ продължение на няколко години (2013, 2014, 2015 и 2016) за хотелско настаняване на децата от собственика на хотел \"Спартак\" в Созопол са издавани фактури с получател регистрираното като сдружение училищно настоятелство на СМГ, които впоследствие са осребрявани от касата на настоятелството, въпреки че всичко е платено изцяло от родителите. Родителите подозират незаконно лично облагодетелстване на стойност около 7500 лева годишно, или около 30 000 лева за посочения период. \nНа искането на родителите настоятелството да им предостави копия от фактурите от хотела Съветът на настоятелите до момента не е отговорил. Затова родителите молят разследващите органи да изискат и проверят въпросните фактури и настояват да бъде извършена проверка на счетоводството на настоятелството, за да бъде установено има ли данни за извършени злоупотреби. \nЦялото лято тази година премина в скандали около СМГ, като една от причините бе, че директорът Антони Стоянов е уволнил учителката Петя Тодорова за неправомерно класиране на децата в състезанието \"Европейско кенгуру, която пък се оказа и член на настоятелството. Както стана ясно в ресорната комисия в НС, Стоянов от години е сезирал МОН, че парите от състезания се събират незаконно и се разпределят от настоятелството на СМГ, вместо да постъпват в касата на училището. МОН не е взело мерки, но в крайна сметка сега през септември бе уволнен Стоянов, а Тодорова е върната на работа.   \n", "date": "2017.09.26", "title": "Родители сезираха Цацаров за злоупотреби с пари в настоятелството на СМГ  "}
{"url": "http://duma.bg/node/153144", "text": "Министерството на здравеопазването планира създаването на електронна платформа, с която да регулира цените на медицинските изделия. Това обяви зам.-министърът на здравеопазването Лидия Нейчева на кръгла в маса на тема: \"Корупционни рискове при доставката и употребата на медицински изделия\". \nМЗ ще започне с изграждането на национален регистър, като идеята е платформата да функционира по подобие на тази за лекарствата. \"Ще бъде малко по-трудно, много повече на брой са, няма позитивен списък. Това е първата стъпка, която ще предприемем\", коментира Нейчева. Според нея така ще може да се договарят цените на национално ниво. \nНейчева смята, че има много неща, които да се променят в Закона за медицинските изделия. На въпрос, свързан с факта, че електронната платформа за лекарствата не е задължителна, Нейчева посочи: \"Задължителна е за всяка болница, в която има държавно участие, за частните болници не е - те не провеждат процедура, но ще бъде задължителна за частните болници в частта, в която се плащат лекарствата за онкология\". Според нея болниците ще могат да договарят цени под цените, договорени в платформата. \"Платформата е един вид аукцион - там е максималната цена, оттам насетне всяка болница може да договаря цени. Надявам се да заработи\", добави зам.-министърът.   \n", "date": "2017.09.26", "title": "С електронна платформа щели да регулират цените на лекарствата"}
{"url": "http://duma.bg/node/153145", "text": "Всеки втори медик у нас е бил обект на агресия, сочат резултатите от проучване на Българския лекарски съюз, проведени сред 1409 медицински лица и 1373 пациенти в периода юли-септември 2017 г. Данните бяха представени от зам.-председателя на съсловната организация д-р Галинка Павлова на дискусия, част от национална кампания за мерки срещу агресията над медицински лица. Инициативата се нарича \"Да спасяваш е призвание, не заслужава наказание!\", а патрон е омбудсманът Мая Манолова. \nПо време на дискусията стана ясно, че в 81% от случаите агресията е била вербална, а над половината от засегнатите са били обект на насилие повече от веднъж. Павлова каза, че 88 на сто от медиците смятат, че причината за насилието е ниско ниво на култура, употреба на упойващи вещества, несъвършенства в здравната система и липса на доверие. 7% от лекарите признават, че провокацията е била от страна на медика, докато два пъти повече от пациентите отговарят по този начин. \nПо данни на здравното министерство за първото полугодие на 2017 г. са регистрирани 25 физически нападения над медици, съобщи председателят на Българския лекарски съюз Венцислав Грозев. Броят на посегателствата над медици през 2016 г. е 28, а през 2015 г. - 47. През последните две години и половина нападенията на екипи от центровете за спешна медицинска помощ са над 100. Грозев добави, че след разпореждане на главния прокурор Сотир Цацаров във всяка районна прокуратура ще има дежурен прокурор за директна връзка с лечебните заведения. \nВ същото време 39% от пациентите казват, че са недоволни от доплащането в здравната система, а 31 на сто изразяват недоволство от липсата на направления. Над половината са доплащали за медицинска помощ, а 70% смятат, че заплащането на труда на медиците е ниско. Всеки втори пациент отговаря, че отчасти е доволен от здравните услуги в страната. Само 5 на сто от отговорилите изразяват удовлетворение от здравните услуги.   \n", "date": "2017.09.26", "title": "Над половината българи са доплащали за медицинска помощ, а за 70% заплатите на лекарите са ниски "}
{"url": "http://duma.bg/node/153146", "text": "\"Става въпрос за перспектива от 10-15 години, през които ще трябва да пускаме в касичката на \"големия брат\" своите отчисления за т.нар. национална сигурност\" - Г-н Колев, с невъоръжено око се вижда, че има атака срещу президента. Това управляващите по наш обичай ли го направиха, изчаквайки да е извън страната? \n- Не, те щяха да го нападнат и без да напуска страната. Причината е много проста. Това е прословутата сделка с изтребителите и очевидният натиск, в който Бойко Борисов не се явява пряко, но Цветан Цветанов е пряк привърженик и лобист по сключване на договор за вехтите американски F-16. Това е в основата на всичко.  \n- Много грозни очертания придоби атаката. В неделя в телевизионно предаване депутатът от ГЕРБ Антон Тодоров употреби ужасни квалификации по отношение на президента. \n- Какво ви учудва? Това е Антон Тодоров, същият, който даваше квалификации за бандита Бойко Борисов и т.н., след което отиде и му пристана. Същият човек, който никога не се посвени, също като Яне Янев, да хвърля димки в публичното пространство, това е този човек. Какво очаквате от него? Да, той се прилепи плътно към службата, която изпълнява в момента. Да, той я изпълнява яростно и от все сърце.  \n- Тази атака е само за изтребителите или цели нещо отвъд тях, стигащо до отстраняване на президента? \n- Не, не мисля, че става въпрос за отстраняване на Радев, а по-скоро за опит за опитомяването му от тяхна гледна точка - в смисъл да го вкарат в нормалното русло на т. нар. евроатлантически ценности, което значи да слушаме новия голям брат и съответно да си даваме парите на него. Простичко като вода и хляб. Да изпълняваме, да слушкаме, но не и да лапкаме. Защото няма кой да ни даде, тъй като тук властта работи за конграчулейшънс, а не за реална изгода за страната.  \n- Президентът няма вид на човек, който лесно ще им се даде, все пак това не е Плевнелиев? \n- Да, и това е голямата им трагедия, че това не е Плевнелиев. Ако беше Плевнелиев - пей сърце. Каква хармония щеше да цари. Но както Плевнелиев много бързо се дискредитира в очите на обществото и това беше причината, поради която той нямаше абсолютно никакъв шанс да вземе втори мандат, така г-н Радев успява да удържи към този момент своите позиции, които са, бих казал, национално отговорни. \nРазбира се, че ще има търкания, нормалните търкания между двете власти извън сделките. Но в случая не става въпрос за някаква едноактна пиеса. Става въпрос за около 2 млрд. годишно отсега нататък. Това са приблизителните 2%, които НАТО натискат да се отделят от БВП за въоръжаване. И ако вземем старите бараки, ще трябва и да ги поддържаме, и да им купуваме консумативи, разбира се, скъпи, въпросът е откъде. Това е по-скоро играта, а не някакви моментни комисиони. Става въпрос за перспектива от 10-15 години, през които ще трябва да пускаме в касичката на \"големия брат\" своите отчисления за т.нар. национална сигурност, което пък е свързано с това, че Русия ни е основен враг. \n- Като махнем водевила от последните дни, нямате ли усещане, че в държавата нищо не се случва? \n- Не мисля. Просто играчите, от една страна, си купиха част от медиите, от друга - самите медии са слабички, нямат особен ресурс да проследяват някои по-дълбоки неща, които са своеобразно продължение на историята с КТБ, Цветан Василев и този пресен пладнешки обир на държавата. Или да кажем - какво става с \"Дунарит\", какво става с \"Емко\"? Откъде тръгнаха тези неща? Представете си, че едно предприятие има проблеми със съхраняването на боеприпаси, само че му се отнема лицензът не за производството им, а за търговията с тях, забележете. Има разни такива неща, които ясно показват, че апетитите на някои големи играчи не са затихнали. Това е, което се случва. По същия начин, по който се случва и това с президента. По света би било безкрайно странно такава фигура като Цветан Цветанов, който се явява и защитава покупката на F-16. Чакай, откъде накъде, кой си ти? Някой отстрани, ако гледа, ще каже, че той разбира от апартаменти човекът, не разбира от авиация. Да беше се изказал за това, че купуваме много скъпо някакви апартаменти - разбирам. Но за самолети... Заедно с него и Плевнелиев, който казва: \"Ето, тук всички около нас имат F-16\". Глупости, това не е вярно. И Чехия, и Унгария, и Австрия имат други самолети. Тъжна история. Странно е, че тези неща минават все още безнаказано на т.нар. български политици. \n- Като споменахте Чехия, компанията ЧЕЗ, която принадлежи на чешката държава, преди месеци обяви, че продава активите си в България. Това не се коментира от управляващите, но възникват въпроси. Нали сме стабилни и рай за инвеститорите, пък те напускат. Защо?  \n- Права сте, това не се коментира. В доста сериозни сфери не се вижда промяна - в образованието, в здравеопазването, а за националната сигурност да не говорим.  \n- Удържа ли се всичко с аргумента \"европредседателство\"? \n- Не е само това. Европредседателството безспорно е аргумент, който малко или много дисциплинира и отделните политически партии, които си казват: чакай, ако предизвикаме криза точно в тоя момент, всички погледи от целия свят ще бъдат вперени в нас, ще кажат тия са лошите. Това да, донякъде. \nНо без всякакво съмнение има криза на политиката и политическото като цяло. Нещо, което видяхме в момента и на изборите в Германия, където \"Алтернатива за Германия\" стана трета политическа сила, което е тежък удар както върху социалдемократите, така и върху християндемократите. И в България я има тази криза. От една страна, ГЕРБ не се ползват с голямо доверие, но и БСП не се ползва с голямо доверие. Бъдещето ще покаже дали тази криза ще продължи в търсене на политическа алтернатива и на двете партии, или пък някой ще успее да завоюва доверието тотално. \n- Имате ли прогноза за живота след европредседателството?  \n- Нещата не са само черни. Животът продължава. Въпросът е дали ще се намери оптималният вариант за развитието на страната, по-бързо да се намали бедността, мизерията, безхаберието, корупцията, всички тези неща, които ни съпътстват толкова години. Това е големият въпрос. А не, че ако Бойко Борисов си подаде оставката, ще умрем, или обратното, ако продължи да управлява - ще умрем. Няма да се случи нищо подобно. Въпросът е дали успяваме да намерим своите възможности като страна да се развиваме.  \n- Като споменахте намаляване на бедността и мизерията, не се виждат стъпки в тази посока, а и това не са любими теми на управляващите. Те едва ли нещо ще предприемат? \n- Това зависи до голяма степен от тяхната политическа, социална и държавническа мъдрост. Ето сега непрекъснато се говори, че в основата на бедността е това, че средното училище произвежда хора, които не могат да четат и да пишат. Че непрекъснато ще пада възрастта на включването на децата в образователната система. Само че това далеч не решава основните въпроси. Често пъти имам смътното усещане, че се държим като слепците, които пипат слона, и единият вика: той е като буре, другият - той е като тънка змия, а третият - той е абсолютно като голямо листо, в зависимост от това къде го пипат. Ще вкараме децата от 4-годишна възраст в образователната система. Тя в момента е в такова състояние, че предизвиква по-скоро отвращение у тях, отколкото желание да ходят на училище. На много места това е точно така. Всичко е резултат от играта с учебните програми, които уж се демократизират, изчистват, облекчават, но в действителност създават отвращение. Е, като ги задължим да са в училище от четири години, какво ще се случи? Много по-рано ще го напуснат вероятно. \n- Много от нещата правим наужким. Наужким реформираме образованието, здравеопазването. Наужким борим корупцията. \n- Въпрос на експертност е дали управляващата политическа сила ще съумее да привлече компетентни, знаещи и можещи хора, или ще привлече такива, които се занимават само с делене на общественото богатство.   \n", "date": "2017.09.26", "title": "Атаката срещу президента е опит за опитомяването му"}
{"url": "http://duma.bg/node/153171", "text": "Днес от 15 до 17 чaсa народният представител от \"БСП за България\" Румен Георгиев и общинският съветник Иван Таков ще бъдат на разположение на софиянци в постоянната приемна на БСП в София на ул. \"Леге\" №10, етаж 1. \nЖелаещите могат да се запишат предварително на телефон 02/987 20 86.    \n", "date": "2017.09.26", "title": "ПРЕДСТОЯЩО"}
{"url": "http://duma.bg/node/153172", "text": "Телевизионният водещ Слави Трифонов прави кастинг за политици. Той обяви вчера имейл, на който българските граждани в страната и чужбина могат да разкажат за себе си, ако искат да заменят политическата класа в България. \nАко сте добър професионалист във вашата област, ако сте образовани и наистина искате да промените страната, без да сте зависими от някого, покажете се, призовава Трифонов в писмо до медиите. \nПрипомняме, че в средата на септември стана известно, че Трифонов ще търси \"талантливи, квалифицирани и морални българи\", които могат да управляват страната. Малко след изпращането на прессъобщението водещият публикува в профила си в туитър лаконично предупреждение: \"Ваканцията свърши. Започвайте да се притеснявате\".   \n", "date": "2017.09.26", "title": "Слави Трифонов прави кастинг за политици"}
{"url": "http://duma.bg/node/153173", "text": "Вицепремиерът Томислав Дончев обяви част от държавните служители за излишни. Възможно е да има съкращения, предупреди той вчера при представянето на проекта \"Въвеждане на принципа на споделените услуги в организацията и работата на централната администрация\", на което присъства и постоянният представител на Световната банка за България Тони Томпсън. Колко точно ще намалее държавната администрация, Дончев обаче още не знае. \nКрайната цел била по-ниски разходи за услугите, които получават гражданите, а най-висшата каква услуга получава гражданинът,който не трябвало да е куриер между отделните институции. \nВицепремиерът посочи като лош пример за управление държавните почивни станции, които не се стопанисват добре и по всяка вероятност ще бъдат отнети от ведомствата. Дончев призна, че не знае коя е най-добре управлявана и коя - най-зле. \nПрипомняме, че веднага след като зае вицепремиерския пост, Дончев се закани за уволнения на държавни служители. Става дума за назначените от служебния кабинет, които въобще не били експерти, а кадри на определена политическа партия. Едно ново правителство, дори и да е служебно, има право да работи със свои хора, призна тогава Дончев. Но уточни, че чиновниците са назначени с цел да помагат на новоизбрания президент.   \n", "date": "2017.09.26", "title": "Дончев обяви част от чиновниците за излишни, съкращава ги"}
{"url": "http://duma.bg/node/153174", "text": "Продължават опитите да се заобиколи забраната за строителство в старозагорския парк \"Бедечка\" и на мястото на живописната местност да се появят нови бетонни сгради, алармират екоактивистите от \"Запазете Бедечка\". Общинският съветник от БДСП Недялко Ангелов е внесъл предложение в ресорната комисия, с което иска алтернативен вариант на запазване на парк \"Бедечка\", включващ 8 допълнителни парцела за застрояване. Сесията, на която ще се решава запазването на парка, е на 28 септември. \nВ предложението на кмета Живко Тодоров допълнителните сгради липсват. Ангелов иска те да бъдат включени под претекст, че уж имали разрешения за строеж в заварено положение преди влизането на забраната за строителство в парка. Това обаче не отговаря на истината, подчертават екоактивистите. Планът е осемте сгради да бъдат построени на терени, чиято растителност беше умишлено умъртвена. Проектът предвижда и изграждането на улица между тях. \nДокументите обаче ясно показват, че разрешения за строеж имат само няколко вече построени сгради. Те са в прословутия комплекс, заради който падна предишният главен архитект на града, след като се разбра, че проектант на постройките е жена му. \nКметът Тодоров наскоро назова само две сгради, които са с придвижена документация, но дори и те нямат разрешително за строеж. Върховният административен съд пък отмени решението на Административния съд в Стара Загора, че общината трябва да се произнесе за 2 нови разрешителни. Местната власт запазва мълчание по казуса и продължава да не издава откази. Всичко това навежда на мисълта, че се търсят начини как да бъде допуснато строителството, възмущават се екоактивистите. \"Мирише ли на откровен лобизъм и създават ли се съмнения за корупция? Ако намерението за осем сгради получи подкрепа, \"Запазете Бедечка\" ще държи отговорна цялата намесена администрация и ще извади на показ всички общински съветници, които гласуват това\", предупреждават те. От организацията са готови да продължат с протестите до последно. \nПрипомняме, че на 16 юли в Стара Загора се проведе референдум, който трябваше да реши дали \"Бедечка\" да бъде застроен, или да се превърне в парк. Ниската избирателна активност обрече на неуспех допитването и остави решението в ръцете на общината. Избирателната активност достига едва 15,42% при необходими 40%. 85 процента от гласувалите жители на Стара Загора обаче настояват \"Бедечка\" да остане парк. \nНезависимо от невалидното допитване тогава кметът Тодоров заяви, че решение за бъдещето на \"Бедечка\" ще бъде взето според отговорите от референдума, защото това показвало какво искат старозагорци. Той обещава да събере страните в спорния казус веднага след допитването и да предложи на собствениците решение, което все още не се е случило. \n    \n", "date": "2017.09.26", "title": "Продължават опитите да се заобиколи забраната за строителство в \"Бедечка\" "}
{"url": "http://duma.bg/node/153175", "text": "Протест пред Съдебната палата в Пазарджик организираха приятели на сина на застреляния ресторантьор в село Виноградец Наско Тонкев. 21-годишният Димитър бе арестуван с обвинение за разпространение на наркотици. Близки на задържания изразиха притесненията си, че обвинението се гради на свидетелски показания, тъй като при обиските не били открити упойващи вещества. \"Чувстваме се наистина обезверени. Това можеше да се случи на всеки един от нас\", заявиха протестиращите. \nПрипомняме, че Наско Тонкев бе застрелян в собственото си заведение с пистолета на бившия общински съветник от ГЕРБ Лазар Влайков на 31 август срещу 1 септември. Дни по-късно бе арестуван и Димитър Тонкев. \nОбжалваната мярка за неотклонение на Тонкев, наложена от пазарджишките магистрати, ще се гледа днес в Пловдивския апелативен съд. \n    \n", "date": "2017.09.26", "title": " Подкрепиха с протест сина на убития във Виноградец"}
{"url": "http://duma.bg/node/153176", "text": "Все по-често пътните полицаи хващат седнали зад волана дрогирани шофьори. През изминалите почивни дни в Благоевградска област са установени петима водачи, които управлявали автомобилите си след употреба на наркотични вещества. В петричкото с. Първомай са заловени двама на 19 и 20 г., които карат коли, след като се напушили с марихуана. В полицейската статистика попаднаха и двама петричани на 23 и 27 г., също шофирали, след като се дрогирали.  22-годишен пък от Гоце Делчев е спипан да кара \"Ауди\" на пътя между с. Мосомище и с. Ново Ляски след употреба на наркотични вещества. \nТрима са засечените пияни зад волана в района. Един от тях е от Македония, който бил заловен да кара \"Хюндай\" с 1,44 промила алкохол, в района на ГКПП Златарево. Другите двама шофьори са от с. Рибник и с. Долно Дряново, които също карали коли с по над 1,2 промила алкохол в издишания въздух. \n    \n", "date": "2017.09.26", "title": "В Благоевградско са хванати повече дрогирани шофьори, отколкото пияни"}
{"url": "http://duma.bg/node/153177", "text": "Делото за \"Царските конюшни\" не тръгна вчера в Софийския градски съд и бе отложено за 13 декември. Съдът не даде ход по същество, защото прецени, че областната управа не е била надлежно призована да вземе участие в заседанието, макар да се беше явил адвокат с пълномощно. Магистратите обаче прецениха, че с документа защитата е била упълномощена само за етапа на разследването, не и за съдебната фаза. Спор между страните в процеса предизвикаха и два иска - от държавата в лицето на финансовото министерство и от областната управа. С тях се иска обезщетение от 10 330 000 лв., колкото прокуратурата изчислила, че е загубата за държавата от действията на бившия областен управител. Подсъдими по делото са двама - Веселин Пенев, бивш областен управител на София, и Юлия Димитрова-Цекова, лицензиран оценител. Самият Пенев припомни преди заседанието, че от самото начало казал, че повтарянето на неистини няма как да ги направи истини. \nПенев е предаден на съд за няколко престъпления. \"Едното обвинение е за сключена неизгодна сделка, т.нар. царски конюшни. Щетата е над 10 млн. лв. и е формирана от разликата между продажната цена и реалната пазарна стойност на имота. Другото обвинение е за умишлена безстопанственост, в резултат на което също са настъпили вредни последици и за областната администрация, и за българската държава\", уточни прокурор Михаела Райдовска. снимка Емилия Костадинова   \n", "date": "2017.09.26", "title": "Фалстарт на делото за \"Царските конюшни\" "}
{"url": "http://duma.bg/node/153141", "text": "4-годишно момиче е в тежко състояние, след като е било засмукано от помпата на джакузи в спа комплекс в село Брестник. Все още не е ясно каква е причината за инцидента. На 22 септември родителите и момиченцето влезли в джакузито, изведнъж съоръжението засмукало детето и няколко минути близките му се борили, за да го освободят. На място била извикана линейка, която откарала момиченцето в пловдивската болница. Нараняванията на детето са сериозни, но опасност за живота му няма. \nРодителите твърдят, че джакузито не е било изправно и не е имало предпазна решетка. Собственикът на хотела подчерта, че лица под 16-годишна възраст не се допускат в джакузита, сауни и парни бани. Той твърди, че в началото на работния ден всичко е било изправно. \nПрипомняме, че през февруари друго дете, 4-годишната Изабела, едва оцеля, след аналогичен инцидент в Златни пясъци.   \n", "date": "2017.09.26", "title": "Нов инцидент със засмукано от джакузи дете"}
