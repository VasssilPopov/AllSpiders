{"url": "https://duma.bg/balkan-detronira-levski-lukoyl-n192849", "text": "Балкан е новият шампион на България по баскетбол. Във финалния плейоф тимът от Ботевград матира Левски ЛУКойл с 3:1 победи и така изненадващо детронира \"сините\". В четвъртия мач момчетата на Небойша Видич победиха с 90:75 (21:14, 25:20, 27:18, 17:23) и триумфираха в първенството за първи път от 1989 г. Пред пълната \"Арена Ботевград\" Балкан беше по-добрият отбор по време на цялата среща и спечели три от четирите части. Домакините доминираха със солидната си защита и разнообразни нападения. Борбата под коша също беше в полза на „зелените”, а тяхната успеваемост от наказателната линия беше по-добра от тази на столичани. Американците Брендън Браун (20 т.) Микейл Хопкинс (14) отново бяха най-полезни за Балкан, но тройките на Димитър Димитров (23 т.) и силната игра на Мирко Мулалич допринесоха не по-малко за успеха. За Левски Деян Иванов завърши с 14 т., а Христо Захариев с 13", "date": "2019.05.30", "title": "Балкан детронира Левски ЛУКойл"}
{"url": "https://duma.bg/zad-kulisite-na-narodniya-sad-n192802", "text": "Този доклад на главния народен обвинител на Народния съд Георги Петров (1891-1959), състоящ се от 22 нагъсто изписани машинописни страници, който ви предлагаме днес с неизбежните съкращения, ще предизвика яростна реакция не само вдясно, но и вляво. Шаблонно казано, той дърпа завесата пред Народния съд от 1945 г. и можем най-сетне да видим какво се е случвало в детайли и подробности, в тяхната неподправеност и суровост. Без да щади никого и нищо, този комунист и юрист от Стара Загора, участник в Септемврийското въстание, защитавал като адвокат стотици арестувани комунисти и земеделци по време на белия терор в България, не просто се отчита в доклада си пред ЦК на БКП какво е свършил в Народния съд, но разкрива и огромната му роля за възстановяване на чувството за справедливост сред почернените по времето на фашизма семейства. Петров разказва и за \"тъмните\" моменти в него. Досега се забравя, че е имало \"сделка\" между БКП и неколцина от най-отявлените фашисти в България като Цвятко Бобошевски, Кимон Георгиев, Дамян Велчев, Димо Казасов и сие. За да я има България, е бил направен този исторически компромис. И Народният съд съди фашистките престъпления, извършени само между 1941 и 1944 г. Това е основната причина процесът за кървавата вакханалия от 1923 до 1925 г. да се състои чак през 1954 г., без отново да включва по-горе изброените имена. Този исторически компромис е бил наложен най-вече от победителите във войната.  Всъщност споменатите ръководни дейци предават на смърт своите другари по фашизъм, за да спасят собствените си кожи. Това - за справка на тези неонацистчета, които днес обвиняват под път и над път \"кръвожадните комуняги\", че само те, а не и някои от самите фашисти, земеделци, социалдемократи, анархисти и др. са извършили \"кървавия погром над българската интелигенция\" след края на изгубената от нас Втора световна война. (Доколко е погром и доколко е интелигенция, е друг спор, в който сега не ни се влиза.) Георги Петров разказва не само за престъпленията на фашизма, но и за такива, извършени от пишман комунисти след победата през септември 1944 г., когато наред с наистина заслужили присъдите си палачи пострадват и невинни хора (някои от тях са герои на България) заради разчистване на лични сметки или поради крайно левичарство. Разкрива и фрапиращи случаи на корупция в Народния съд. Наред с това е въпрос на висша справедливост да напомним, че битката срещу стихийното отмъщение без съд, преди всичко в провинцията, срещу неоправдано тежките присъди и не на последно място - срещу корупцията в него, се повежда не от друг, а от ЦК на БКП. Арестувани са над 30 народни обвинители...  След толкова какви ли не легенди едва сега става ясно и защо не са разстреляни ген. Асен Сираков (1895-1960) и Андрей Праматаров (1901-1963). Защото от британската военна мисия искат смъртните им присъди да не се изпълнят, за да ги разпитат за съдбата на английския разузнавач Гриневич. И те оцеляват, макар ръцете им да са окървавени до немай къде не само с българска, но и с британска кръв. Оказва се, че Съюзническата контролна комисия на САЩ, Великобритания и СССР е следяла под лупа и провинциалните народни съдилища и е спасявала този, който й е бил нужен, дори да е бил главорез преди Девети.  Да, няма да има щастливи след прочита на този необикновен документ. Но няма как да си затворим очите пред неговото съществуване, още повече че той е от първа ръка - тази на главния народен обвинител на Народния съд в България.  Д О К Л А Д  от Георги Петров Драгиев, бивш главен народен обвинител при Народния съд г[рад] София Другари, Преди всичко благодаря на Ц.К. на партията за голямото доверие, което ми оказа, като ми повери тежкия и с историческа отговорност мандат на Главен Народен Обвинител при народния съд... Аз бързам да заявя, че - в общи линии - Народното обвинителство и Народният съд изпълниха доста успешно и с достойнство възложената ни голяма историческа задача: да дадат удовлетворение на българския народ за страшните страдания и жертви, които понесе през време фашистките управления у нас и даде заслуженото наказание на всички по-важни, по-главни палачи и виновници пред народа и родината. Кървавият фашизъм бе пуснал дълбоки корени в нашата страна сред всички слоеве на народа ни; целият почти държавен апарат, включително и войската, бяха фашизирани, поне в своите ръководни върхове, и чрез този страшен апарат на насилието и кървавата диктатура - фашистката власт потискаше и преследваше демократичния български народ и най-цинично и безскрупулно избиваше неговите предни синове за свобода, благоденствие и независимост... При тази фактическа обстановка, вярвам, никой не си е правил илюзия, че чрез народния съд ще бъдат радикално прочистени всички фашистки елементи в нашия политически и стопански живот. Това би било една непосилна задача за нашия народен съд - окончателното прочистване и унищожение на фашизма в нашата страна - насаждан във всички области на живота, може да бъде извършен в един - малко или много, продължителен период от време, и то само при активното участие [на] героичния българ[ски] народ. Такава една основна чистка на фашисткия враг трудно би могла да бъде проведена при Отеч[ествено] фронтовската власт, при днешните й форми и в днешния й фазис на развитие. Не е тайна за никого, за никой просветен партиец, че нашите съюзници в управлението на страната, са открито против такава основна чистка, понеже те стоят на позициите на старата система - политическа и стопанска. Техните политически организации са били продължително време на фронта на фашизма против Освободителното работн[ическо] движение. През време на своето участие в управлението на страната в тежкото наше минало на полит[ическия] живот, и те - малко или много, са водили жестока борба с нас и са изтръгвали скъпи жертви из нашите редове. При това свое близко минало, те очевидно не може да бъдат съгласни за едно основно прочистване на всички агенти на престъпния фашизъм в нашата страна. За това те и днес се колебаят между СЦИЛА на светлото бъдеще и ХАРИДБА - на тъмното минало. И затова ли те настояваха Нар[одният] закон за Народния съд да обгърне само престъпленията от 1.І.1941 година до светлата дата 9.ІХ.1944 година, а на мрачното минало преди 1941 година да се хвърли булото на забвението и всеопрощението? ...Ето при каква обстановка и при какви условия на днешния политически момент трябваше и Народният съд да проведе своята работа, да изпълни поверените му задачи - съобразявайки се с върховните интереси на нашата родина и на българския народ, които непосредствено преди 9.ІХ.1944 година бяха доведени пред една страшна пропаст от катастрофаджийската политика на фашистките режими и на тежкия великобългарски шовинизъм... ДЕЛОТО НА НАРОДНИЯ СЪД, таквоз каквото е, е една отлично проведена акция - в общи линии взето (без незначителните подробности)... С тази акция ний трябва да се гордеем извънредно много... Преди всичко в никакъв случай на Нар[одния] съд не можеше да се сложи задачата да даде на българ[ския] народ и Партията една пълна компенсация за дадените жертви. Жертвите, които фашистките изверги взеха от нас за 20 години фашизъм, са твърде много и твърде много скъпи, та невъзможно е да дирим една подобна компенсация. Ний се борихме в продължение на тези повече от две десетилетия за реализирване на нашите революционни идеи, за да преобразим живота и системата на управление и това никога не сме го правили при предпоставката за една пълна компенсация за дадените скъпи жертви. Революцията не търси никога пълна компенсация за жертвите, а винаги търси компенсация в други постижения: за вземане властта и чрез нея внасяне преобразования в живота и създаване благоденствие за широките народни маси. Ето нашата истинска отплата!... БЕЗУПРЕЧНА ЛИ Е РАБОТАТА НА НАРОДНОТО ОБВИНИТЕЛСТВО И НАРОДНИЯ СЪД? - безспорно не. В това отношение и моята работа като Главен Народен обвинител не е безупречна... Работата, действително, беше огромна и трудно можеше всестранно да обгърне и организира безгрешно... А в цялата страна имаше около 200 души нар[одни] обвинители. Целият този тежък апарат на народното обвинителство трябваше ежедневно да се инструктира и ръководи за по-бързото и правилно провеждане на работата. А не всички бяха подготвени за една подобна работа и не всички бяха добросъвестни и почтени. В процеса на нашата работа трябваше да се снемат от този пост повече от 30 души народ[ни] обвинители и да се заменяват с други. Понеже народ[ните] обвинители обикновено се сочиха от О.Ф. Комитети, последните не винаги посочваха удачни и проверявани хора. ...ПРИЗНАВАМ СЕ ВИНОВЕН, че се бях превърнал на едно бюро за ходатайства на хиляди хора и не можах да намеря у себе си достатъчно сили да се боря срещу тази напаст. Ежедневно стотици хора се тълпяха пред моя кабинет за всевъзможни жалби и претенции. Наредих милиционен пост, за да се предпазя от тези неканени гости, никакви кордони не можаха да ги спрат и в края на краищата се видях принуден да си определя приемен час за публиката от 11-12 ч. преди обяд. С чуждите хора и близките на задържаните лица аз лесно се справях и на никого не позволявах да говори повече от 1-2 минути и ги изпращах да си отиват с нужното безучастие и суровост, което се налагаше от заемания от мен пост... Но не мога да откажа, че в много от тези оплаквания имаше известна доза общочовешка правда: задържаните лица, между които имаше и невинни, задържани по лично донесение и за лична мъст, се държаха с месеци без завивки (черги и одеала) и без бельо за преобличане - това беше първите няколко месеци и в помещенията на народ[ната] милиция, и в Центр[алния] затвор. В резултат на това хората бяха въшчасали и имаше сериозна опасност да се появи някоя инфекциозна болест, която би се разпространила... Появила се бе и краста. Всички сочиха мен като отговорен за това положение. Без да давам вид, че съм се затрогнал от това положение и щадейки авторитета на нашата народ[на] милиция, аз ги съветвах да подадат за това заявление до Директора на народ[ната] милиция и въпросът ще се уреди. ... Въпросът получи своето разрешение едва по-късно, когато поста директор на народ[ната] милиция се зае от др. Руси Христозов, а поста прокурор при Обла[стния] съд от др. Лазар Тошков. Но доколкото лесно ми беше да се справя със своите обикновени посетители - близките на задържаните лица, толкова трудно ми беше да се справя с непрестанните ходатайства на нашите хора, между които и много отговорни другари, които изхождаха все от политически съображения. Този род ходатайства се засили особено много, когато се започна разглеждането на процесите по всички сектори. Много отговорни другари - военни и граждански лица, идваха и настояваха да оправдаем или спасим от смъртно наказание този или онзи подсъдим, за които разполагахме с доста изобличителни материали. Различни услуги, правени от тези подсъдими - през септемврийското въстание, или след това, се сочиха като мотиви за тяхното спасяване, макар деянията им през подсъдимите фашистки режими 1941-44 год. да са били най-тежки. И мнозина си служиха с политически съображения и с името на Ц.К. Бих могъл да наведа тук няколко по-фрапантни случаи:  СЛУЧАЯТ С ГЕНЕРАЛ СИРАКОВ. Той беше дори оправдан, след като е заповядал избиването на повече от 150 души в Карловско [и] Чирпанско. Наредено бе да се вземе от Ст[ара] Загора и да се съди в Софийския военен състав, за да бъде оправдан. А в Ст[ара] Загора и [...] в обвинителния акт бе начело на подсъдимите и сигурно щеше да бъде разстрелян. Партията и народа в Старозагорска област и досега не може да си обяснят това покровителство над генерал Сираков, понеже неговите подчинени бяха разстреляни, а той остана жив. Аз не бях съгласен с това покровителство над генерал Сираков, но се въздействува на самия състав директно, за да бъде спасен. СЛУЧАЯТ С ПАВЛОВА - сродницата на др. Хр[исто] Кабакчиев, която е била първата помощница на палача Белев и е съучастница във всичките тежки престъпления. Аргументът беше, че трябвало да се спаси името на големия другар Хр[исто] Кабакчиев. А аз смятах, че неговото име и [...] ще бъдат най-добре защитени като се ликвидира чрез една тежка присъда една подобна престъпница и народна предателка. Духът на големия другар нямаше да се смути от това наказание. Тази неоправдана присъда за нея и досега буди незадоволство сред другарите евреи и в обществото. За нея аз тоже не си дадох съгласието, но бе въздействано направо на състава на съда... ПО СЪДИЙСКИЯ ПРОЦЕС. Др. Борис Лозанов беше много мек човек и според мен неудачен за този процес. Той беше достатъчна гаранция за една пораженска присъда по този толкова важен процес. На подсъдимата скамейка бяха такива квалифицирани престъпници като всички председатели на военно-полеви съдилища и техните сервилни прокурори: полков[ник] Златаров, полков[ник] Димитров, Сахатчиев, прокур[ор] Стоманяков, полков[ник] Златаров, Ив. Кулов, Ст. Рафаилов и пр. Те въведоха престъпната практика за незабавното изпълнение на присъдите, за отнемане възможността за касац[ионно] обжалване на смъртните присъди, за лишаване на подсъдимите от възможност да оборят направените признания при полицейското дознание, изтръгнато с насилие и при скандални фашистки престаравания... Другарката Баръмова открито заяви, че не можела да подпише присъда против съдиите с наказание повече от 5 години... Веднага след заседанието повиках насаме др. Борис Лозанов и му заявих открито, че това е най-пораженската присъда, която може да се измисли... Но същевременно аз се мъчех да предпазя Нар[одния] съд от леви залитания: да не издават смъртни присъди за маловажни случаи, които обществено няма да се посрещнат добре: да не осъждат на смърт военни лица, които се намират на фронта, защото това би дало обратни резултати, а да спират техните преписки - това се налагаше от нашата командваща задача за момента: да водим успешно спасителната за Отечеството ни война и пр. А в провинцията действително имаше левичарски залитания. Още първите присъди: в Ботевград, Ямбол, Варна и др. стреснаха и ЦК и бях извикан в последния заедно с друг[аря] мин. Нейчев, за да ни се каже, че ЦК счита присъдите в провинцията  много тежки и неоправдано тежки. Това ми даде повод да предприема моите обиколки из провинцията и да проведа инструктивни конференции, за да предпазя другарите от неоправдани тежки присъди и излишна жестокост, но там гдето трябва - да изпълнят с необходимата суровост своя дълг. Ето някои примери: в Казанлък народ[ните] обвинитeли са искали само [...] смъртни присъди, а Народният съд издаде 24; От 19[...] до 1944 год. там е имало само един другар убит - др. Марко Чернев от с. Големото село. В гр. Харманлий, гдето са имали само един другар убит през 1941 год., народният съд искаше да разстреля 18 души, след като са убили без присъда 12 души. Смъртните присъди на тези 18 д[уши] се искаха само за това, че са образували или (членували в организацията \"Приятели на бранниците\", при абсолютно никаква проявена дейност). След моето отиване и след конфериране с Народ[ния] съд, както и с партийното ръководство, там се издаде само една [...] присъда. Набелязаните за смърт[ни] присъди бяха осъдени на доживотен затвор. Един от тях - адвокат - зап[асен] капитан, който минаваше за звенар и за когото интервенираше мин[истър]. П. Стайнов (Златаров), при откарването му в Хасковския затвор е бил така жестоко набит от милиционерите, та са му счупили две ребра и досега е в болницата. В Борисовград, гдето закъснях със своята обиколка, са разстреляли 19 души, между които и кап. Ханджиев, току що завърнал се от фронта. Със своята дружина той е укрепил фронта при Страцин, гдето положението било критическо и след това пръв е влезъл с дружината си в Скопие. За героичното държане е получил най-големите бойни отличия. След завръщането му е бил тържествено посрещнат  от цялото гражданство в Хасково, с речи, цветя и поздравления - държал е приветствена реч др. Добри Терпешев. След това го задържат, съдят от състава в Борисовград и го разстрелват. Обвинили го, че при едно сражение били убити някои партизани, заловени и пленници. Двама от тях били тежко ранени и агонизирали - той дал нареждане да ги застрелят, за да не се измъчват, а по-леко ранените ги е запазил като пленници... ЗА ЗАДЪРЖАНИТЕ НАРОДНИ ОБВИНИТЕЛИ. Аз вече изтъкнах, че практиката беше народните обвинители да се посочват от О.Ф. комитети и след това се назначаваха по доклад на министъра на правосъдието от Министерския съвет... Една група от народните обвинители аз заварих като следователи в Народната милиция и в Стопанската милиция: Това бяха Георги Пеев, Стою Татаров, Шенто Данон, Богомил Касабов, Ат. Билдирев, Мухарски и други... С това не искам да кажа, че другарите от Народната милиция са менажирали едни престъпници, но поради своята постоянна работа в милицията естествено си бяха създали по-добри връзки с ръководните другари там. И вместо да използват тези връзки за по-доброто и по-бързото провеждане работата на Народния съд, те се възползвали от това доверие, за да изкористят положението в своя полза... Аз дори си предложих услугите да ги обвинявам аз лично и да им искам смъртно наказание, ако бъда назначен прокурор ат хок само за този процес, ако за това има законна възможност. Така аз смятам щяхме да ги бием от позицията на Народния съд и щяхме по този начин да измием петното от лицето на Народния съд.   Прочее, за народните обвинители Стою Татаров и Шенто Данон имахме от по-рано известно съмнение за користни действия, но не разполагахме с положителни данни, за да възбудим преследване... Към края на февруарий получих едно анонимно писмо от една жена, чийто съпруг бил задържан в милицията. Чрез някаква жена (любовница) Татаров й предложил да даде сумата 500 000 лева, за да бъде освободен. Посредницата й дори казала, че срещу 2 000 000 лева Стою Татаров и Шенто Данон освободили братя Диманови от българското Параходно дружество. Жената заявила на посредницата, че нямало отде да намери такава голяма сума... Това писмо веднага отнесох на другаря министер Нейчев и му го прочетох. Размислихме дали е удобно сега да ги отстраним, когато сме в подготовка на обвинителните актове. Решихме да го предадем на Георги Ганев, за да нареди да се проследи кантората на Татаров, за да се провери посещава ли се от близки на задържаните лица... Татаров и Данон останаха като народни обвинители от стопанския процес. След завършването на процеса последва тяхното задържане, днес аз виждам колко по-добре щеше да бъде, ако те бяха отстранени и да не им се позволи да се явят като народни обвинители по стопанския процес. Полученото от мен писмо безспорно е послужило като основа за по-нататъшното преследване на Татаров, Данон и компания.  ...Преписката се протака вече два месеци и се дава възможност да се шушука и интригува в обществото. Напротив, аз смятам, че тази преписка трябваше да се приключи ударно, за да може Партията да излезе с комюнике в печата и даде необходимите осветления на обществото... София, 3 юлий 1945 г.  ДОБАВКА За случая със смъртната присъда на Ст. Загорския областен полицейски началник Христо п. Димитров, чиято присъда все още не е изпълнена, се разпространява в Ст.-Загорско една твърде неприятна история: говори се, безотговорно, че аз съм го протежирал и затова не се изпълнявала присъдата му. Аз, обаче, не мога да имам никаква слабост към този истински людоед. Имам и лични причини за това: през 1942 год. той е който заповяда и лично ръководеше жестоките насилия, които се вършиха над моите деца - син и дъщеря, за да бъдат свързани със станалия там провал по РМС линия... След това нашироко се разпространява друга история, която засяга името на нашия отличен другар мин[истър] ЮГОВ в смисъл, че дъщерята на Димитров била встъпила в брак с някакъв партизанин, който работил във Вътрешното министерство, че този партизанин бил \"близък\" на министер Югов и че по негово нареждане не се изпълнявала присъдата. А случаят е следния: Хр. п. Димитров бе осъден като главен агент на ГЕСТАПО в южна България със седалище гр. Харманли и разбира се дългогодишен жесток полицай - осъден бе на смърт от Ст.-Загорския народен съд. Един час преди да бъде разстрелян бе дадено нареждане да не се изпълнява смъртната присъда, понеже по искане на англичаните го бяхме привлекли по един втори процес, Софийски - за убийството на известния Гриневич - руснак, контрареволюционер, който е бил ръководител на една група от Интележанс сървиз - все от руснаци контрареволюционери (6 души разстреляни по др[уг] процес през 1945 год.), която група е имала задача да шпионира българ[ската] армия, както и Черв[ената] армия в полза на Англия. Участието на Димитров по тази афера на Гриневич се състои в следното: Той е получил нареждане от Дир[екция] на полицията - София веднага да замине за Свиленград (тогава си заминавала английската дипломатическата мисия от България, заедно с Гриневич), там на гарата да нареди така, че да пуснат влака за Турция, а Гриневич със своите куфари да остане на гарата, като не се допусне да замине. След заминаването на влака да го качи в своя автомобил и да го откара към Пловдив, през Хасково - из пътя ще го срещне Пловд[ивският] обл[астен] полицейски началник Михайлов - да го предаде на него и се завърне в Ст. Загора. По-нататък Михайлов го е откарал в София и предал на Дир[екция] на полицията на ПРИМАТАРОВ. А последният казва, че го е предал на германците, които са искали да правят замяна с някои свой голям полицай - пленник в Англия. По-нататък съдбата на Гриневич не е известна.  При тази обстановка англичаните настояват смъртните присъди на Приматаров и Хр. п. Димитров да не се изпълняват, докато превземат съюзниците Берлин и заловят някой герм[ански] полицай, които ще им открият тайната - можело да се наложи очна ставка Приматаров и Димитров. Въз основа на това искане на англичаните чрез Мин[стерството] на външните работи, мин[истър] Нейчев нареди да не се изпълнява смъртната присъда... Аз обясних документално това на Обл[астния] ком[итет] на партията, но при все това мълвата е непобедима... ЕТО ЗАЩО моля - предвид на изложеното по-горе... да се изпълни смъртната присъда над Димитров, което ще има голямо значение в предвечерието на изборите.", "date": "2019.05.30", "title": " Зад кулисите на Народния съд"}
{"url": "https://duma.bg/za-darzhavnite-vuzove-yuzdi-za-chastnite-slobodiya-n192804", "text": "Нови юзди слага властта на държавните висши училища, докато за частните слободията става пълна. Това се откроява в проекта на МОН за промени в Закона за висшето образование, който министерството публикува за обществено обсъждане със срок до 26 юни т.г. Ректори отдавна негодуват, че частните висши училища не се подчиняват на изискванията на закона нито за структурите, нито за управлението, нито за академичен състав и т.н. Според проекта обаче, слободията на частниците става пълна - от тях ще се изисква само да са собственици на имотите за обучение, а Министерският съвет вече няма да определя дори броя на приеманите от тях студенти. Докато държавните вузове ще се подчиняват на много повече съсредоточени в ръцете на изпълнителната власт регулиращи дейността им правила. Нищо че според Конституцията различните видове собственост са равнопоставени и трябва да са в реална конкуренция. В системата на висшето образование обаче няма да е така, макар че държавата признава еднакво дипломите и от едните, и от другите. От МОН обещаваха такъв проект отдавна, той е готов от месец април, но бе огласен едва сега, след като приключиха изборите за Европарламент. Набелязаните промени са достатъчно много.      Безконтролното роене на висши училища, факултети, филиали и други техни звена доведе до насищане на системата с обучения по специалности, които не се котират на пазара на труда, някои са неспецифични за профила на съответните вузове, а раздуването на висшето образование е за сметка на качеството на обучението, констатира МОН. По данни на рейтинговата система под 50 на сто от завършилите висшисти работят на позиции, изискващи висше образование, да не говорим за работа по специалността. За да се прекрати този процес, проектът предвижда МОН да изготвя Национална карта на висшето образование, в която ще се посочва в кои региони какви вузове ще има, по какви специалности ще обучават и в какъв профил. Картата ще се приема от Министерския съвет и се внася в парламента, негово ще е окончателното решение по нея. Министърът на образованието трябва да изготви проекта на тази карта до една година след влизането на закона в сила. А до приемането й се налага мораториум върху откриването на нови вузове и вузовски звена в страната.   Както и досега, висши училища, както и специалности от регулираните професии, ще се откриват, закриват и преобразуват от Народното събрание. МС ще продължи да открива, закрива и преобразува факултети, институти и поделения в чужбина към висшите училища, но за пръв път филиали и колежи на частните вузове ще се откриват също с решение на МС. Досега обаче МС всяка година определяше поне броя на приеманите в частните вузове студенти, като в държавните бройките се отпускаха по направления и специалности, а в частните - общо. Според проекта на МОН и тази държавна регулация за частните учебни заведения отпада, така че те ще могат да приемат колкото си искат студенти в каквито си искат професионални направления. В последните години приемът в частните вузове се запълваше само наполовина и по-малко и министър Красимир Вълчев обещаваше да намали приема в тях. Според проекта обаче те ще могат да си правят каквото поискат, включително да набират студенти, надвишаващи по брой капацитета на вуза за обучение и подбивайки намеренията на МОН за някаква политика във висшето образование.  Повече правомощия за ректорите, пряко подчинени на министъра - т.е. на политическата власт, предвижда проектът на МОН. Дотолкова, че мнозина експерти предричат нова слободия и феодализъм по места. Ректорът става доста по-неуязвим за критики от страна на подчинените си и на студенти, защото, след като бъде избран от Общото събрание, той ще сключва с министъра договор за управление, който ще важи за всичките 4 години от мандата му. Всяка година ректорът ще трябва да се отчита пред министъра за изпълнението на програмата, включваща цели и задачи на висшето училище, както и средства за изпълнението им. Нещо повече - министърът ще утвърждава, т.е. ще спуска, политика за развитието на всяко едно висше училище, като трябва да го направи не по-късно от три месеца преди изтичането на мандата на ректора. Тоест, ако за следващ мандат се е задал някой \"не наш човек\", т. нар. политика да е непроменима.            Висши училища, които имат сериозна и значима научна продукция, ще получават от МС статут на изследователски висши училища и ще бъдат вписани в специален списък, приет от правителството. От проекта не става ясно за какво ще им служи този статут. За пръв път на вузовете се дава право да сключват споразумение с държавни и общински средни училища, хабилитирани лица от академичния състав на вуза ще могат да преподават в тях, като се спазват и изискванията на Закона за предучилищното и училищното образование. Специални законови текстове уреждат статута на двете професионални гимназии към ТУ-София, които ще са на подчинение на ректора, няма да работят с делегирани бюджети, ще бъдат издържани от бюджета на университета. Факултетът като основно звено на всяко висше училище трябва да има поне 3 катедри, гласят промените. Но от досегашния закон отпада изискването, че във факултета трябва да работят поне 40 души на основен трудов договор. Тоест  Остава в закона само това, че хабилитираните лица от академичния състав трябва да водят за всяка специалност 70 на сто от лекционните часове. Законът ще допусне възможност хора от практиката да водят до 10% от общия хорариум за обучението на бакалаври и до 20% от този за магистрите. Не са поставени никакви изисквания за ценза на \"практиците\". Така спокойно може да се клонира някое ново чудо на българската наука като бизнесмена Венелин Терзиев, за когото миналата година се разбра, че за 4 години е станал три пъти доктор на науките, в 4 вуза професор и водещ на 15 учебни дисциплини. Въпреки всички обещания на министър Вълчев да направи проверка как се е случило това, за да се прекратят вратичките за такива пороци, до ден днешен резултати от уж проверката няма. А проектът за законови промени, вместо да сложи бариери пред безобразието, му отваря нови вратички.    В Общото събрание на факултета според промените представителите на академичния състав трябва да са не по-малко от 75 на сто - законът сега изисква да са до 70%. В проекта МОН предвижда също факултетният съвет да се състои от 21 членове вместо от 25, както е сега. В Общото събрание на висшето училище пък хабилитираните лица е задължително да са не по-малко от 75 на сто и не повече от 83 на сто, като от тях 1/4 трябва да са нехабилитирани преподаватели, предвижда МОН. В държавните вузове в Академичния съвет със съвещателен глас ще участват и членовете на Съвета на настоятелите. В настоятелството се прибавя един член - представител на общината, в която е висшето училище. В него вече ще може да има и представител на синдикатите. А ако ректорът бъде отзован, това трябва да бъде гласувано не с повече от половината гласове в Общото събрание, както е сега, а с 2/3 от гласовете. Тоест ще бъде по-трудно работещите и студентите във вуза да спретнат импийчмънт на деребействащ ректор. А примерите за такива академични босове в момента не са един и два.    Много промени се правят в текстовете за акредитацията на вузовете, която според всеобщата оценка досега наистина е неефективна и безкритична. И в проекта, както и в закона, сред основните изисквания за акредитацията отново липсва изискване вузът да има академичен състав на щат, а не да води куфарно обучение с приходящи от другаде преподаватели. Проектът на МОН предвижда единствено всеки преподавател да участва само в един вуз за целите на акредитацията. Това предложение бе направено от БСП още в предишния парламент, но тогава мнозинството на ГЕРБ категорично го отхвърли.    Според проекта институционалната акредитация ще бъде два вида - първоначална, при откриването на висше училище (12 месеца), и последваща, която ще важи 6 години. Програмната акредитация по професионални направления ще се дава за 4 години. Отказ от акредитация се прави, когато оценката на вуза е под 4 при десетобална система. За пръв път се предвижда институционалният капацитет за обучение в дадено висше училище да е равен на сбора от капацитетите от програмните му акредитации по направления - досега за много висши училища тези две стойности се разминаваха. Завишен е с малко прагът - до оценка 5,99, под който висше училище може да обучава само бакалаври. Право на докторанти, както и досега, ще се получава при оценка между 8 и 10. И при препоръките след акредитация отпада контролът над това има ли вузът достатъчно преподаватели на щат. Ако той не изпълнява препоръките, може да му се намали акредитационната оценка и дори да му се отнеме акредитацията. Висшите училища може да имат оценка и от международни акредитационни институции, но институционалната акредитация се дава само от Националната ни агенция за оценяване и акредитация (НАОА), пише в проекта. Студентите, които се обучават в т. нар. защитени специалности или в такива с недостиг на кадри на пазара на труда, се освобождават от такси, предвижда МОН. За сметка на това обаче, проектът казва, че в качествените специалности студентските такси може да се увеличат. Според закона сега студентската такса може да е до 75% от размера на норматива за издръжка на един студент в съответното направление. В бъдеще обаче, тя ще е до 75% от същия норматив, плюс сумата от коефициента за качество, даден на вуза при оценката му за научна дейност, за реализация на възпитаниците му и пр. Тоест, колкото по-качествено обучение дава дадена специалност, толкова по-висока може да стане таксата.        Проектът предвижда и за държавните вузове да се въведе допълнително бюджетно финансиране по национални програми, подобни на тези за средното, които се определят от МС. И още нещо, което предизвиква единствено възгласа \"хлъц!\" - МОН предвижда с акт на МС да се определя минимална заплата за академичните длъжности, а възнаграждението на ректорите да се определя по общи за страната правила, утвърдени от министъра на образованието. Пита се в картинката -  кога и как МОН узря за минимален долен праг на заплатите - нещо, което БСП от години и много пъти предлага в парламента, а ГЕРБ пак толкова време категорично го отхвърля?!  ", "date": "2019.05.30", "title": "За държавните вузове - юзди, за частните - слободия "}
{"url": "https://duma.bg/vashington-postavi-ultimatum-na-ankara-n192790", "text": "САЩ са дали на Турция две седмици да отмени закупуването на руски противовъздушни системи С-400 в полза на американските системи \"Патриот\", съобщи Си Ен Би Си, позовавайки се на свои източници. В противен случай Вашингтон ще преустанови обучението на турски пилоти за управление на изтребителите от пето поколение Ф-35, добави агенция Ройтерс.  Двама източници, запознати с участието на Турция в програмата на Ф-35, увериха, че все още не е взето окончателно решение по въпроса. Натискът над Турция се засилва заради признаците, че тя напредва с финализирането на сделката за С-400. Министърът на отбраната Хулуси Акар обяви по-рано този месец, че турските военни се обучават в Русия за опериране със С-400. Той подчерта също, че руски персонал може да бъде изпратен в Турция. По-рано Анкара заяви, че няма да се откаже от придобиването на ракетите, като първата доставка се очаква през юли. Турски пилоти се обучават във военновъздушната база \"Люк\" в американския щат Аризона. Не е ясно дали решението за преустановяване на обучението им ще означава, че те ще трябва да напуснат страната или ще им бъде позволено да останат в базата, докато не бъде взето окончателно решение за бъдещето на Турция в програмата Ф-35. Освен спирането на подготовката на турските пилоти САЩ смятат на накажат Турция и със санкции, а и ще настояват за реакция от НАТО. Ако Анкара бъде извадена от програмата за Ф-35, това ще бъде един от най-значимите разриви в близката история на отношенията между двамата съюзници, твърдят експерти. Ракетите С-400 са с голям и среден обсег и са предназначени за унищожаване на авиация, крилати и балистични ракети. С-400 може да се използва и срещу наземни обекти. В същото време Турция е дала заявка към момента на 30 самолета Ф-35 от 100 възможни. Това е многоцелева бойна машина, която може да носи ядрено оръжие и технологии, намаляващи нейното засичане. Ф-35 е всъщност многонационален проект с участието на 8 държави, включително на самата Турция. Останалите страни са Австралия, Великобритания, Дания, Италия, Канада, Нидерландия, Норвегия и Турция. Освен това тези самолети са купувани от Израел и Япония.", "date": "2019.05.30", "title": "Вашингтон постави  ултиматум на Анкара"}
{"url": "https://duma.bg/zapochna-bitkata-za-ek-n192789", "text": "Предложеният от ПЕС кандидат да оглави Европейската комисия Франс Тимерманс сравни процеса на номинация за председател с телевизионния сериал \"Игра на тронове\", след като европейските лидери се срещнаха във вторник вечерта, за да изложат позициите си по въпроса.  Разговорите са шанс да се оцени новият политически пейзаж и да се разгледат кандидатите за най-престижните работни места в ЕС. Но лидерите на Франция и Германия вече предложиха различни личности да поемат ключовата роля на председател на Европейската комисия.  Германският канцлер Ангела Меркел отбеляза преди извънредната среща на върха на ЕС, че напълно подкрепя системата за избор на наследник на Жан-Клод Юнкер, която се основава на предложени от парламентарните групи \"водещи кандидати\". Тя се предпочита от мнозинството в Европейския парламент, но не и от френския президент Еманюел Макрон. \"Като член на ЕНП, разбира се, аз ще настоявам за Манфред Вебер\", подчерта Меркел. От своя страна Макрон заяви, че кандидатите за топ позициите в ЕС трябва да са \"опитни и да се ползват с доверие\". Той дори не спомена Вебер като възможен кандидат, вместо това посочи главния преговарящ за Брекзит Мишел Барние, който е французин, датския либерал Маргрете Вестагер и кандидата на ПЕС Франс Тимерманс с аргументацията, че те имат \"правилните умения\".  Лидерът на либералите в Европейския парламент Ги Верхофстат подкрепи Макрон, който се присъедини именно към тяхната група и повтори, че е против системата на \"водещ кандидат\" (Spitzenkandidat).  \"Все още имаме много време преди срещата на върха на 20-21 юни\", посочи Меркел. Има опасения, че лидерите може и да не стигнат до решение, което ще доведе до извънредни срещи. Холандският премиер Марк Рюте заяви, че решение за новия председател на Европейската комисия не е взето, но лидерите на страните членки на ЕС са успели да постигнат малък прогрес в преговорите по този въпрос, предаде ТАСС. Рюте допълни, че е била постигната договореност председателят на Европейския съвет Доналд Туск да проведе консултации по \"пакетна сделка\" за ръководните длъжности в ЕС: председател на Европейската комисия, председател на Европейския съвет и върховен представител на ЕС по външната политика и сигурността. \"Длъжността ръководител на Европейската централна банка (ЕЦБ) не влиза в сделката\", отбеляза Рюте. По неговите думи това е разумно решение, тъй като изборът на ръководител на ЕЦБ \"е отделна процедура, в която играят роля министрите на финансите и в която се отделя повече внимание на съдържанието, отколкото на другите постове\". \"Договорът е ясен - Европейският съвет трябва да предложи, Европейският парламент трябва да избере. Затова бъдещият председател на Европейския съвет трябва да има подкрепата и на двете институции - квалифицирано мнозинство в Съвета и обикновено в парламента\", заяви Туск. \"Никой не може да бъде изключен\", допълни той по повод процеса на избор на председател на Европейската комисия, без обаче да съобщи конкретни имена. По повод появилата се информация, че държавите от Вишеградската четворка предлагат за председател на ЕК настоящия еврокомисар за енергетиката и неин заместник-председател Марош Шефчович чешкият премиер Андрей Бабиш заяви, че страните от Вишеградската четворка не са се договаряли да предлагат еврокомисаря за председател на ЕК. Той определи информацията като невярна, но допълни, че Вишеградската група би искала да си осигури един от водещите европейски постове, които ще се разпределят по-късно тази година.", "date": "2019.05.30", "title": "Започна битката за ЕК"}
{"url": "https://duma.bg/olimpiyski-shampion-v-horovoto-izkustvo-n192801", "text": "И Симеон Радев, и всички културолози след него, третиращи темата \"Строители на България\", необяснимо защо подценяват ролята на българските музиканти в този многостранен процес! Още повече че видните български музиканти са първите наши сънародници, които - след възстановяването на българската държавност през 1878 г. - утвърждават нейното име по света! През тази 2019 г. кръгли рождени годишнини имат над 70 видни български музиканти със сериозен принос не само в националния, а и в международния културен живот. Един от тях е създателят на българската хорово-диригентска школа, композиторът, педагогът и държавникът проф. Георги Димитров. Признавам, че съм пристрастен към неговата личност и дело, понеже той беше един от моите основни учители, който превърна служенето на музикалното изкуство в моя професионална и жизнена кауза. На 2 май 1904 г. в китния Белоградчик, в семейството на учителите Ангелина и Димитър Петрови, се ражда първороден син. Никъде в останалите от онова време документи не е отбелязано кои са били и какво са казали орисниците му, но момчето расло здраво, едро, умно, талантливо и чувствително към обществените проблеми и след време с действията си наистина се утвърждава като Победоносец! Началното благотворно музикално въздействие получава от семейството си - баща му свирел на цигулка, а майка му била отлична певица. По-нататък развитието на музикалния му потенциал се осъществява под грижите и ръководството на учителите по музика Белчо Белчев и особено Обретен Евстатиев. Животът на младия Георги е бурен и изпълнен с множество перипетии. Това е животът на един образован и чувствителен млад човек, който се противопоставя на нередностите в обществените порядки и се бори за по-добър живот на хората. Това не е \"митингаджийски бунт\" или \"спонтанна\" демонстрация на \"ранобудни студенти\", а активна и осъзната борба. Неуспехът му в нея го принуждава едва 19-годишен да емигрира и дълги години той \"се скита немил-недраг по чуждата чужбина\". Известно време живее в Румъния, после в Югославия и накрая - около 15 години - в Полша, която става неговата втора Родина. Есента на 1927 г. Георги Димитров става студент във Варшавската консерватория. Той е щастлив, защото негови преподаватели били видните полски музиканти Станислав Казуро (1882-1961), Казимир Шикорски (1895-1986), Гжегош Фителберг (1879-1953), Станислав Йехович (1893-1954) и др. Голямо значение за неговия просперитет има и общуването му с тогавашния \"Патриарх\" на полската музика Карол Шимановски (1883-1970). Още като студент Георги Димитров сключва брак с художничката Люба Паликарова. Това поставя пред него новата дилема за издръжка на семейството и затова успоредно със следването в консерваторията той започва да работи като гимназиален учител по музика. 1934 г. заема важно място в жизнения път на младия музикант, защото завършва с отличие консерваторията; по препоръка на Карол Шимановски най-известното полско издателство \"Гебетнер и Волф\" отпечатва свитък с неговите хорови композиции: Три български народни песни (\"Сеяла е малка мома\", \"Умрел  Джерман\" и \"Поминувам, заминувам\"); става диригент на хора на българското студентско дружество \"Христо Ботев\" и главен ръководител на хоровете при полските интернати за младежи без родители. Воден от желанието си да получава повече знания, дипломираният български учител, диригент и композитор започва да учи музикознание във Варшавския университет, което му позволява да обогати своята професионална квалификация и да разшири хоризонта на познанията си за музикалните явления. Изпълнен е с много идеи и планове за дейност, но започващата Втора световна война ги осуетява и в 1938 г. Георги Димитров се завръща в България. Още повече че в нея го очаква първородният му син Димитър. В онези години името на Георги Димитров не е било добре известно в България и поради това той е бил принуден да го утвърждава, започвайки отново от \"кота нула\". Качествата на 35-годишния музикант не остават незабелязани и постепенно той започва да се \"изкачва\" по стръмната музикална и обществена \"стълбица\". В този процес особено важна роля изиграват впечатляващите успехи, постигнати от създадения по негова инициатива Мъжки камерен хор - пропагандиращ предимно творчеството на българските композитори - който редовно е концертирал \"на живо\" в емисиите на Радио София. А работата му като инспектор по музика в Министерството на народната просвета и артистичен секретар на Софийската опера го утвърждават и като перспективен диригент, композитор и общественик с високо държавническо чувство. След разформироването на камерния хор Георги Димитров с радост приема поканата да оглави известния тогава смесен хор \"Георги Кирков\", на който е диригент 5 години. Богатия си личностен и мениджърски потенциал Георги Димитров разгръща напълно в годините след края на Втората световна война, когато оглавява новата държавна структура \"Дирекция за музикално-творческо и изпълнителско изкуство\". Може да се каже, че тя се утвърждава като истинско \"Министерство на музиката\", чрез което се осъществяваше държавната културна политика в страната. По негова инициатива се разработва мащабен перспективен план, сред чиито 10 основни акцента са: създаването на нови държавни симфонични оркестри - а след това и опери - в Пловдив, Варна, Русе, Плевен, Бургас, Шумен, Видин, Враца; въвеждането в културата на практиката за \"държавни поръчки\" като важен стимул за създаването на нови музикални произведения; регламентирането на българската музика като основен показател в репертоара на всички музикални институти в страната;  активизиране на концертния живот чрез увеличаване процента на участващите в него най-видни артисти от световна величина като Херман Абендрот, Андре Клюитанс, Кирил Кондрашин, Давид Ойстрах, Емил Гилелс, Казимеж Вилкомирски, Даниил Шафран и др.; създаването на Държавния ансамбъл за народни песни и танци \"Филип Кутев\" и определяне ролята му на пример за последвалото бурно развитие на фолклорното изкуство в страната и др. В тази поредица специално място заема създадената през 1951 г. от проф. Георги Димитров хорово-диригентска специалност в Държавната музикална академия. Това е епохално по своето значение събитие за българската култура, което доведе до извисяване на българското хорово изкуство до най-високо художествено равнище в световен мащаб! Хорово-диригентската школа на проф. Георги Димитров и създадените от него хорово-диригентски кадри са важна част от неговия \"Златен влог\" не само в българската, а и в световната културна съкровищница! При това трябва да се подчертае, че той създава не един или двама големи диригенти, а плеяда от диригенти явления като проф. Васил Арнаудов, проф. Венета Вичева, Върбан Рангелов, проф. Георги Робев, акад. проф. Емил Янев, проф. Кирил Стефанов, проф. Лилия Гюлева, Любомир Каролеев, проф. Марин Чонев, акад. Христо Недялков, акад. Валентин Бобевски и др., чието изкуство е признато навсякъде по света! Може дори да се каже, че това са нашите \"олимпийски шампиони в хоровото изкуство\", които с артистичните си постижения станаха най-добрите български \"дипломатически представители\", утвърждаващи неизменно позитивното име на България! И още нещо - с вътрешна убеденост, той спечели \"битката\" за преодоляване на съществуващата дотогава дискриминация на жените относно участието им в \"мъжката\" диригентска професия.  Държа да подчертая, че за нас - неговите студенти - той беше не само учител, но и грижовен баща, който ни учеше още на морал в междуличностните и артистичните ни отношения и на всеотдайност в служенето на музиката. Необяснимо е как при неговата невероятно голяма обществена ангажираност намираше сили и вдъхновение за създаването на хорови песни, получили широка популярност. Те се отличават със своята жизненост, патриотизъм, оптимизъм, изобретателност и завладяващ хумор (\"Цъфнало е кокиче\", \"Личко-лисичко\", \"Дюлгерска скороговорка\", \"Вечерний здрач\", \"Синигерова сватба\", \"Пролет моя\", \"Рибарска скороговорка\", \"Отвънка ухае на люляк\" и пр.). Той става автор и на първата българска акапелна кантата \"Възпев на Родината\" за детски, девически, мъжки и смесен хор. От казаното дотук не бих желал да се остава с впечатлението, че проф. Георги Димитров беше свръхчовек. Напротив, той беше много земен, никога не забравяше откъде е тръгнал и за кого е предназначено това, което създава! Колкото повече времето напредва, толкова повече то утвърждава значимостта на делото на твореца, педагога и държавника проф. Георги Димитров, обективно определя мястото му като един от главните \"строители\" на българската култура през втората половина на XX век! И както е казал древният китайски мислител Лао Дзъ, \"който след смъртта му не е забравен, той е безсмъртен\"! ", "date": "2019.05.30", "title": " Олимпийски шампион в хоровото изкуство"}
{"url": "https://duma.bg/peevski-s-demonstratsiya-v-parlamenta-n192839", "text": "Депутатът от ДПС Делян Пеевски изненадващо пристигна вчера в НС, за да обяви, че за втори път отказва да е евродепутат. Това е първата му поява, откакто положи клетва за народен представител през април 2017 г. Пеевски прекара на работното си място около 30 минути, които преминаха в даване на изявления пред медиите. \"Как какво ме води насам, идвам на работа. Аз съм народен представител. Ходя си в районите и работя, защото това е важното за хората. Не смятам, че работата е само в НС\", отговаряше той. Пеевски уточни, че занапред може да идва по-често, ако журналистите не го питат защо е на работа. \"И тук, и в Брюксел ми харесва. Надделя колективното решение, че съм по-нужен в България\", смята Пеевски. Той така и не отговори как две години успява да извини отсъствията си от НС. На въпрос дали не подвежда избирателите, отказвайки се за втори път, Пеевски първо направи грешка на езика и каза, че от ДПС \"плащат млади хора\", след това се поправи, че пращат хубави млади хора в ЕП.  Лидерът на движението Мустафа Карадайъ нарече внушения тиражираната от медии информация, че евролибералите са се възпротивили остро на идеята за евентуално изпращане на Пеевски в ЕП. Малко по-късно Веселин Марешки даде пресконференция, на която обяви, че се гордее с резултатите на \"Воля\". \"Хората ме считат за много популярен тук, не искат мен да ме няма в България. Трябваше да постъпя като Борисов - да сложим друг човек на първо място, а аз да обикалям от обект на обект\", обясни той представянето си. Партията му минавала в партизанска борба. \"Няма да осветляваме нито един фен, за да не му се случват неприятни неща\", обяви Марешки и се оплака от натиск върху съпартийците му и техни близки.", "date": "2019.05.30", "title": "Пеевски с демонстрация в парламента "}
{"url": "https://duma.bg/deputatite-ot-bsp-iskat-ostavkata-na-vladislav-goranov-n192840", "text": "Заради неправомерно изхарчените държавни средства по Закона за политическите партии БСП поиска оставката на финансовия министър Владислав Горанов. Решението бе взето на вчерашното заседание на ПГ \"БСП за България\". Народните представители искат Горанов да напусне поста си, защото е нарушил закона. По време на дебатите Жельо Бойчев припомни, че в държавния бюджет за 2019 г. е записано, че партийните субсидии остават по 11 лева на глас. По време на обсъждането на финансовия план през ноември м.г. БСП настоя те да са по 5 лева, но предложението беше отхвърлено. Телевизионно предаване разкри обаче, че партиите са получили по 13,23 лева на глас. Вместо заложените в бюджета 32 128 844 лева Горанов е раздал 38 684 384 лева, или с 6 519 540 лева повече. БСП има пълната готовност да върне неправомерно получените пари, но за начина, по който те са дадени, трябва да се носи политическа отговорност, категорични са социалистите. Припомняме, че главният прокурор Сотир Цацаров разпореди проверка на държавните субсидии, а премиерът Бойко Борисов отсече, че политическите формации трябва да върнат парите. Финансовият министър се оправда, че разликата в средствата за партийни субсидии се дължала на \"несъвършенство в законодателството\". За да замаже гафа му, правителството скорострелно одобри изменение в Закона за политическите партии, в което предлага НС да \"закове\" субсидията на 11 лева за глас.  Парламентарната група на БСП прие депутатите да изпълнят решението на Националния съвет от вторник и да се върнат в парламента. Вчера народните представители започнаха работа в постоянните комисии на НС, а днес ще са и в пленарната зала. На заседанието на парламентарната група, продължило час и половина, бяха обсъдени законопроекти, свързани със здравеопазването, социалната политика и неравенствата. Един от основните приоритети на БСП в НС ще бъде борбата с корупцията и реформата в съдебната власт. Евродепутатите от \"БСП за България\" Елена Йончева, Сергей Станишев, Петър Витанов, Цветелина Пенкова и Иво Христов бяха изпратени с аплодисменти от другарите си. \"В Брюксел те ще представляват не само БСП, а и българските граждани. Пожелаваме им успех, защото наистина ги чака много работа\", заяви Кристиан Вигенин.", "date": "2019.05.30", "title": "Депутатите от БСП искат оставката на Владислав Горанов"}
{"url": "https://duma.bg/izcherpvane-n192841", "text": "Според швейцарския Институт за развитие на управлението (IMD) българската икономика остава сред най-нискоконкурентните в света, като се е закотвила още от миналата година на 48-о място в класацията за световната конкурентоспособност. Освен това анализаторите не очакват някакъв съществен пробив в това отношение в близките години, защото не се задава някаква промяна в правителствената политика. Към втръсналите на всички причини за подобен песимистичен извод като корупцията, лошата съдебна система, лошото образование, сивата икономика бихме прибавили и още една - икономическият модел, наложен през последните десет години, е изчерпан.  Той не можа да премахне структурните слабости и дисбаланси на българската икономика. Освен това в държавните фирми, общините и нереформираните сектори с преобладаваща държавна собственост, като здравеопазването и МВР, продължават да се наливат пари, които изчезват като вода в пясък. Общинските дългове например са 10% от БВП. Оказа се, че и преките чужди инвестиции не могат да бъдат компенсирани от нискоефективните публични \"инвестиции\", които премиерът раздава всекидневно с лека ръка. Въпреки неговите предизборни акции се оказа, че през 2008 г. у нас в дълготрайни материални активи са вложени 29 млрд. лв., а през 2018 г. - едва 18 млрд. лв.  Освен това в следкризисното възстановяване българската икономика отбеляза потенциален растеж на много по-ниски равнища от предкризисния период. И докато през 2007-2008 г. той стигаше 6-7%, сега не може да надхвърли 3,5%. Ръстът у нас се дължи главно на износа, но няма как да си конкурентен, когато в него преобладават суровините и материалите, а не стоките с висока добавена стойност. Затова вицепремиерът Дончев пише нова концепция за икономиката. А ако в нещо сме конкурентни, то е в писането на безсмислени документи.", "date": "2019.05.30", "title": "Изчерпване "}
{"url": "https://duma.bg/shou-za-idioti-n192842", "text": "Бойко Борисов се разболя от хиперактивност. Едва приключил кампанията си за евровота, яхнал джипа по пътища, села и паланки, властелинът на държавата ударно се хвърли и в следваща кампания за местния вот. Още в понеделник пак хвана волана и отпраши из провинцията на повторни инспекции на все същите пътища и магистрали, които посети преди две седмици. Раздавайки все същите обещания за пари и благоденствие.  Звучи изтъркано, нали? Но това действа и Борисов го знае. Печели му почитатели - естествено, не на жълтите павета. Действията му са демонстративни, театрални, явно режисирани, похватите - елементарни, граничещи с инфантилност. Шоу, предназначено за идиоти. Народняшките послания и жестове на Борисов са целенасочени, така че хората лесно да го разбират, да се припознават в него. За тях той трябва да е Бащицата, който, макар и да общува с големите лидери в Европа, може да говори и с малките хора на разбираем език, простоватичко, да се ръкува и прегръща с всеки, да се шегува дебелашки. Това се харесва на масата българи, вероятно точно на онези, които в първия си мандат Борисов необмислено нарече \"лош материал\". Слепият и глух електорат, който все още го избира поради незнание и незаинтересованост за това какви ги върши управляващата шайка. Шоуто продължи и вчера в Министерския съвет, където всяка сряда главният герой разиграва една и съща трагикомедия с различни второстепенни герои в лицето на благодарни провинциални кметове. Премиерът пак \"раздава\" допълнителни милиони за различни изгубени каузи, които подчинените му ведомства уж са загърбили. Тогава като Господ той решава проблема с парите на данъкоплатците, а благодарните кметове му падат в краката пред обектива на камерите. Последно и варненският владика попадна в миманса - 7 пъти благодари на Борисов и само два пъти на Бог.", "date": "2019.05.30", "title": "Шоу за идиоти"}
{"url": "https://duma.bg/vazmozhno-li-e-n192843", "text": ". С отсъствието на БСП лъсна фалшивото самохвалство на властимащите колко са успешни. В парламентарната зала се настаниха скуката, празнословието, пустодействието и нищоправенето. На пръстите на едната ръка се броят законопроектите, които те уж обсъждаха. С шеги и закачки се приемаха важни за хората документи. Законотворчеството се закотви на дъното. Умопомрачителните заявки за приоритети и предизборни обещания се сринаха като пясъчна кула. Три месеца мнозинството се забавяваше с претоплени закони и прашасали докладчета.  Проглушиха ни ушите с венцехваления колко сме добре. Премиерът слънце продължава да ни облъчва как в битието си стъпваме по пътека от цветя. И колко са велики делата му... От днес обаче безгрижието на властимащите ще се вгорчи. Социалистите се връщат в НС по-амбицирани и отговорни от всякога. С нови законопроекти. С амбицията със зъби и нокти да работят за хората. С търсене на отговорност на виновните. С намерението да разбъркат тинята на корупцията и злоупотребите.  Ще е трудно да се разруши стената на бездушието и да се спука балонът на непукизъм на властимащите. Но е възможно. Когато има отговорност и мисъл за хората.           ", "date": "2019.05.30", "title": "Възможно ли е?"}
{"url": "https://duma.bg/kashtite-za-gosti-koyto-kral-kral-n192844", "text": "Хората, глобявани заради нарушение по Програмата за развитие на селските райони (ПРСР), ще се измъкнат без последствия. Върховният административен съд окончателно обяви за нищожна методиката за определяне на санкциите за нарушения по ПРСР. Това дава възможност в срок от година всички нарушители да си поискат обратно парите от държавата. Така онези, които направиха ремонт на собствените си вили, вместо да построят къщи за гости, ще се измъкнат безнаказано. Ситуацията се дължи на доскорошния агроминистър Румен Порожанов от времето, в което оглавяваше фонда. Методиката е утвърдена от него, а не от тогавашния земеделски министър.  , липсва дата на издаване и подпис.", "date": "2019.05.30", "title": "Къщите за гости - който крал, крал"}
{"url": "https://duma.bg/borisov-pak-privika-kmetove-i-vladika-da-mu-blagodaryat-n192838", "text": "Премиерът Бойко Борисов привика вчера в Министерския съвет цяла делегация кметове и варненския владика Йоан, за да му благодарят пред медиите за поредните раздадени милиони от бюджета. В началото на правителственото заседание премиерът настоя първо да се разгледат точките, с които се разпределят пари. Така в рамките на пет минути следизборно три гербаджийски общини получиха над 21 млн. лв. - Столичната община 15 млн. лв. за метровлакове, а Габрово и Петрич за пътища - съответно 4 млн. лв. и 1,4 млн. лева.  \"За Габрово отпускаме 4 млн. лв. за отработване на всички несгоди вследствие на големите строежи в общината. Видяхте онзи ден тунели, мостове, огромни строежи. Тази техника минава през селата и чупи пътищата, а хората не са длъжни да търпят несгоди\", заяви Борисов. 500 000 лв. ще отидат за новия храм \"Св. Прокопий Варненски\" във Варна, а Борисов изтъкна, че седящият до него митрополит Йоан му се е примолил за парите преди време.  Точно седем пъти отчето благодари на премиера и само два на Бог. \"Благодарности към вседържателя Бога и лично към вас, господин Борисов. Благодаря сърдечно на вас, че през 2017 г. вие отпуснахте 300 000 лв. за довършването на храма, които бяха отчетени м.г. С чувство на дълбоко уважение ви благодаря сърдечно на вас, защото съм чувствал винаги вашата подкрепа. С чувство на дълбоко смирение, с чувство на дълг и по-скоро безукорно трудолюбие, което трябва да се прояви и с разсъдителност, от все сърце ви пожелавам здраве\", занарежда митрополит Йоан. После владиката и кметовете на Варна и Петрич дадоха брифинг и отново благодариха на премиера. ", "date": "2019.05.30", "title": "Борисов пак привика кметове и владика да му благодарят"}
{"url": "https://duma.bg/vas-otmeni-globite-za-narusheniya-po-evroprogramata-za-selskite-rayoni-n192835", "text": "Хората, глобявани заради нарушение по Програмата за развитие на селските райони (ПРСР), ще се измъкнат без последствия. Върховният административен съд (ВАС) окончателно обяви за нищожна методиката за определяне на санкциите за нарушения по ПРСР, което ще даде възможност всички установени нарушители да си поискат парите от държавата в срок от една година. Дори тези, чиито глоби са потвърдени окончателно, получават възможност за преразглеждане поради настъпилите нови обстоятелства. Десетките милиони евро загуба за държавата се дължат на тежък гаф на доскорошния агроминистър Румен Порожанов отпреди 8 г., по времето, в което той оглавяваше Държавен фонд \"Земеделие\" (ДФЗ). Методиката за санкциите определя насоките за глоби по селската програма за периода 2007-2013 г. Плащанията по тази програма продължиха до края на 2015 г. По нея ДФЗ е одобрил плащания за строителството на 746 къщи за гости на стойност 202 милиона лева. Съвсем наскоро избухна скандал за далавери с подобни имоти, след като стана ясно, че редица бизнесмени, политици и гербаджии са направили ремонт на личните си вили. Методиката за налагането на санкциите е отменена от ВАС, защото повече прилича на хвърчащ лист, качен на сайта на Държавен фонд \"Земеделие\", отколкото на нормативен акт. Тя е издадена от изпълнителния директор на ДФЗ, а не от министъра на земеделието, както е нужно по закон. Методиката не е публикувана в \"Държавен вестник\", което също е задължително. В нея дори няма дата на издаване и подпис, въпреки това земеделците са глобявани по създадените от нея процедури. \"Изпълнителният директор на ДФЗ не е овластен нито от конституцията, нито от друг закон да издава нормативни административни актове. Липсата на компетентност винаги води до нищожност на издадения акт. Няма данни (и спор за това), че същата не е публикувана в \"Държавен вестник\", което само по себе си е тежко нарушение на процедурата по приемането й\", гласи решението на ВАС. Методиката е издадена през 2011 г. Порожанов беше изпълнителен директор на ДФЗ от март 2011 до август 2013 г. и от 27 ноември 2014 г. до февруари 2017 г., след което стана министър на земеделието в третия кабинет на Бойко Борисов. Той зае поста като квота на ГЕРБ, но според запознати реално е квота на ДПС и е приближен до Делян Пеевски. Под въпрос са санкции за поне 10 милиона лева, наложени за нарушенията с къщите за гости. Разследване по темата тече и в прокуратурата. От съдебните дела става ясно, че дори през 2018 г. ДФ \"Земеделие\" продължава да налага санкции по тази методика, а като министър Румен Порожанов не е предприел никакви мерки да оправи проблема. Тарикатите, които се възползваха, ще връщат пари и ще понесат наказателна отговорност, закани се при избухването на скандала с къщите за гости Бойко Борисов. Решението на ВАС обаче е окончателно, а щетите от Порожанов - за милиони.", "date": "2019.05.30", "title": "ВАС отмени глобите за нарушения  по европрограмата за селските райони"}
{"url": "https://duma.bg/nalagat-globi-za-grafa-defektite-ostavat-n192836", "text": "Некачествените участъци по столичната улица \"Граф Игнатиев\" няма да бъдат ремонтирани, а на изпълнителя ще бъде наложена глоба. Това стана ясно, след като кметът на София Йорданка Фандъкова инспектира ремонта на емблематичната улица около пл. \"Славейков\". Според Фандъкова констатираните нередности остават така, тъй като не пречели на цялостното движение по улицата. Тя уточни, че улицата няма да се разкопава отново заради \"няколко накриво наредени плочки\". Досега на различни участници в проекта са наложени глоби от 290 000 лева. 3000 лева е санкцията за недобро почистване на обекта при предаването му във вторник. Неустойките за качество са в размер на 109 000 лв. На проектанта е наложена максималната неустойка от 10% от стойността на договора за проектиране на Зона 2 от 35 000 лв. Тя е заради нулевия наклон на участъка между ул. \"Г. С. Раковски\" и ул. \"6 септември\", който е наложил допълнителни дейности при отводняването на тези участъци. Кметицата припомни, че още миналата година е наложила максимална санкция на надзора от 86 200 лв. Цялостната площ на зоната е малко над 40 дка, като констатираните недобре изпълнени дейности са на площ около 15 дка. Срокът на гаранция е 8 години и в този период изпълнителят е длъжен да отстранява всички забележки за своя сметка. Предстои поставянето на новите ограничители по дължината на трамвайната линия. Освен това ще се върнат и част от търговските площи за книги, но с нов естетически вид, където \"няма да стърчат и да се поставят кашони от банани\", коментира Фандъкова. Проблемът на строителните компании са работниците, смята кметицата. \"Дали заради размера на заплащането, дали заради уменията - не мога да кажа, но факт е, че при изпълнението на каквито и да е проекти винаги се получават проблеми\", заяви тя. Освен това обектът бил тежък, тъй като била сменена стогодишна канализация, водопроводи, топлопроводи, а участниците в проекта били много и трудно се координирали.", "date": "2019.05.30", "title": "Налагат глоби за \"Графа\",  дефектите остават"}
{"url": "https://duma.bg/chinovnitsite-navarteli-blizo-50-mln-lv-za-telefoni-n192837", "text": "През 2018 г. държавата е платила над 48,6 млн. лв. за телефонни разговори на държавните чиновници, показва годишният доклад за състоянието на администрацията. От него става ясно, че висшите държавни служители като главни секретари и директори на ведомства вземат 3-4 пъти повече от средната заплата за страната - месечно получават по 3-4 хил. лв. Любопитното е, че главните секретари на институциите са по-високоплатени от шефовете си, но разликата е голяма в различните администрации. Заплатите на главните секретари варират от 1200 до 4000 лв. в зависимост от ведомството, а на директорите - от 1300 до 3000 лв. Най-високоплатени са главните секретари и директорите на различните администрации под шапката на Министерския съвет и министерствата - съответно между 2400 и 4000 лв. и между 2000 и 3400 лв.  Шефовете на дирекции получават до 4080 лв., а заплатите на главните секретари в агенциите са между 1350 до 3500 лв. Фрапираща е разликата в заплащането на изпълнителните директори на държавните органи извън министерствата - между 882 и 4320 лв. С най-ниски заплати - между 450 и 1200 лв., са техническите сътрудници. Общо администрацията в страната е 141 784 души на щат - 105 927 души в централната и 35 857 в териториалната. 11 779 щатни бройки обаче не са заети. Малко повече са жените чиновници - 65 746 срещу 64 259 мъже.  С висше образование са 78 721 души, със средно - 51 174, а с основно - 484. 10 950 души са над 60-годишна възраст. В администрацията работят и 4828 служители с трайни увреждания или намалена работоспособност. 2079 чиновници ще се пенсионират през 2019 г.  За 2018 г. 9349 държавни служители са получили най-високата оценка \"изключително изпълнение\", 36 073 - оценка \"изпълнението надвишава изискванията\", 22 312 - \"изпълнението отговаря на изискванията\", 62 души са с оценки \"неприемливо изпълнение\". На 2195 чиновници са наложени дисциплинарни наказания, 10% от тях са били уволнени. В доклада се отбелязва, че администрацията работи със стари компютри. Над 46% от техниката е на повече от 5 години, само 28 процента от нея е купена в последните 3 години. ", "date": "2019.05.30", "title": "Чиновниците навъртели близо 50 млн. лв. за телефони"}
{"url": "https://duma.bg/sotsialisti-blagodaryat-za-podkrepata-v-3-stolichni-rayona-n192822", "text": "Благодарствено обръщение към избирателите, подкрепили евролистата на \"БСП за България\", отправиха председателите на три столични районни организации на партията. Евгений Белий, Цветелин Софрониев и Венцислав Мирчев отбелязват, че в \"Красна поляна\", \"Изгрев\" и \"Младост\" БСП печели европейските избори и се е утвърдила като първа политическа сила с нарастващ брой гласове и разширяващо се влияние. Те благодариха на всички, гласували в неделя, както и на членовете и симпатизантите на партията - за всеотдайния труд и за това, че са се борили докрай. \"За нас няма по-голяма чест от тази да бъдем едни от вас. Убедени сме, че ще продължим да се борим заедно в предстоящите битки\", пишат Белий, Софрониев и Мирчев. \"Независимо от един или друг временен неуспех, БСП е партията, която ще изведе България от тежкото състояние, в което се намира. Българските социалисти са способни да изградят справедливото и солидарното общество, демократичната социална и правова държава, чистата и свята република, в която всички българи искат да живеят. Нека всички социалисти, рамо до рамо и по другарски да се борим заедно, за да победим\", категорични са тримата председатели.", "date": "2019.05.30", "title": "Социалисти благодарят за подкрепата в 3 столични района"}
{"url": "https://duma.bg/iskat-da-se-sazdade-ministerstvo-na-semeystvoto-n192823", "text": "Националната мрежа за децата започва информационна кампания в 11 града, за да представи идеята си за създаване на Министерство на детето и семейството и за назначаването на национален омбудсман за децата. Задачите на това министерство ще бъдат качествената грижа за здравето на бъдещите родители, здравни услуги за децата, достъп до образование и грижа в ранна детска възраст, коментират от организацията. Според членовете й е важна и връзката училище - родители. От формацията обясниха, че мотото им е да борят бедността чрез образование. Те припомниха, че съществени проблеми у нас остават детската бедност и бедността в семейството, липсата на специалисти и здравна профилактика, детската агресия, липсата на качествено образование, нисък капацитет на институциите за закрила на децата.", "date": "2019.05.30", "title": "Искат да се създаде Министерство на семейството "}
{"url": "https://duma.bg/sofiya-gubi-170-000-lv-godishno-ot-losho-planiran-troley-n192824", "text": "София ще губи по 170 000 лева на година заради лошо планиран маршрут на новия тролей, който трябва да замести закритото трамвайно трасе до кв. \"Лозенец\". Оказва се освен това, че част от новопостроената инфраструктура за новия тролей няма да се използва, сигнализираха от \"Спаси София\". Недоволството на организацията е породено от удължаването на маршрута на новия тролей с над 1 км, като от НДК до \"Петте кьошета\" той ще пътува по \"Патриарх Евтимий\", вместо да се ползва новоизградената мрежа по бул. \"Фритьоф Нансен\". Според \"Спаси София\" освен излишни харчове решението ще се отрази негативно и върху времето за пътуване, поради което линията няма да бъде предпочитана от пътниците. Времето за пътуване от \"Лозенец\" до НДК и \"Петте кьошета\", където хората се прехвърлят на метрото и други линии на наземния транспорт, се удължава с 5-10 минути, което обезсмисля линията, обясняват от \"Спаси София\". Те припомнят, че тролейбусното трасе по бул. \"Фритьоф Нансен\" е било построено след решение на Столичния общински съвет, а настоящата разпоредба била направена еднолично от зам.-кмета по транспорта Дончо Барбалов.", "date": "2019.05.30", "title": " София губи 170 000 лв. годишно  от лошо планиран тролей"}
{"url": "https://duma.bg/obviniha-kmeta-na-bozhurishte-n192826", "text": "Прокуратурата повдига обвинение на кмета на Божурище Георги Димов за длъжностно престъпление и ще поиска налагане на най-тежката мярка за неотклонение \"задържане под стража\". В сряда той бе задържан за 72 часа. Прокуратурата ще настоява и за отстраняването му от длъжност. На брифинга на прокуратурата стана ясно, че кметът на община Божурище е изтеглил кредит от банка в размер на 1 млн. лв., а годишната му заплата е 25 000 лв. Той шофира и автомобил на лизинг. През октомври 2018 г. Димов лично е внесъл в общинския съвет на Божурище предложението за продажбата на четири имота чрез търг за тайно наддаване, които са били продадени на много по-ниска от реалната цена. В края на миналата година много граждани се свързали с председателя на общинския съвет в Божурище, защото на сайта на общината се появила информация за закупуване и подаване на документи за имотите. Срокът за закупуване изтичал още същия ден, като оставало по-малко час, в който документите да бъдат подадени. Това довело до невъзможност изобщо да се участва в търга. Кметът обаче не спрял процедурата. В рамките на един работен ден били сключени договори със спечелилите кандидати и имотите били регистрирани и предадени на новите собственици. Терените са закупени на цена 2,16 лв. на квадратен метър.", "date": "2019.05.30", "title": "Обвиниха кмета на Божурище"}
{"url": "https://duma.bg/poreden-aviointsident-vze-zhertva-n192825", "text": "Пилот загина при инцидент с делтапланер в община Мъглиж вчера сутринта. Това е поредната авиокатастрофа, която взима жертви. Сигналът за инцидента е получен около 8.30 ч. Загиналият е дългогодишният пилот Румен Иванов - един от най-опитните делтапланеристи у нас, инструктор и проектант на леки летателни средства. Установено е, че мото-делтапланерът е изпълнявал агрополет за наторяване на земеделски култури.  ДУМА припомня, че в неделя мъж и жена загинаха, след като малък самолет падна край Ихтиман. В края на април двама души загинаха, след като малък самолет падна в землището край стадиона на пловдивското село Оризари. В началото на април пък четиричленно българско семейство - майка, баща и две деца, загина, след като малкият самолет, с който пътували от Охрид за София, се разби в местността на връх Солунска глава в Македония.", "date": "2019.05.30", "title": "Пореден aвиоинцидент взе жертвa"}
{"url": "https://duma.bg/yotova-poiska-pomeshteniya-za-balgarski-uchilishta-vav-frankfurt-n192827", "text": "Вицепрезидентът Илияна Йотова поиска от кмета на Франкфурт на Майн Петер Фелдман съдействие за предоставянето на помещения, в които да се провеждат занятията на съботно-неделните български училища. Тя бе информирана за проблема на среща със сънародници в немския град. Йотова беше официален гост на традиционното честване от българската общност на Деня на българската просвета и култура и на славянската писменост във Франкфурт. \"Съхранението и разпространението на българския език трябва да бъде мисия на всички - българите в България и българите в чужбина\", обърна се тя към българската общност. Да уважат празника дойдоха и представители на германските официални власти. Тази година България и Германия отбелязват 140 години дипломатически отношения. Йотова подчерта интензивния политически диалог и добрите двустранни отношения, в които има още потенциал за развитие. По официални данни малко над 300 хил. са регистрираните български граждани в Германия. В консулството на Франкфурт на Майн са регистрирани близо 130 хил. български граждани.", "date": "2019.05.30", "title": "Йотова поиска помещения за български училища във Франкфурт"}
{"url": "https://duma.bg/zavalyaha-signali-za-neotcheteni-preferentsii-n192834", "text": "Сигнали за неотчетени преференции се появиха в социалните мрежи, а някои са отнесени и до Централната избирателна комисия. Личностните предпочитания отново станаха център на вниманието, след като се оказаха основен шанс за влизане в Европарламента за някои кандидати.  Както ДУМА вече писа, Сергей Станишев успя да прескочи бариерата и от пето място се класира втори в листата на \"БСП за България\". Драматична обаче се оказа ситуацията в ГЕРБ и ВМРО. Вчера всички очакваха ЦИК да оповести окончателните резултати от евровота, за да станат ясни мандатите за партиите. До последно Лиляна Павлова и Андрей Слабаков си разменяха мястото в ЕП. Благодарение на преференциите бившата регионална министърка получи шанс да мръдне с едно място напред и да стане шестият представител на ГЕРБ в Брюксел, при необработени около 5 на сто протоколи обаче й трябваха още около 3200 предпочитания.  Много добро представяне получи актьорът Андрей Слабаков, когото ВМРО изпраща в ЕП, ако вземе втори мандат. Заради преференциите той измести Юлиан Ангелов и Александър Сиди. Междувременно депутатът от ГЕРБ Пламен Манушев обяви, че е готов да подаде оставка като областен координатор на ГЕРБ в Добрич. Неуспелият кандидат за вицепрезидент от партията на Бойко Борисов и съпартийците му понесоха загуба от БСП на евровота. В Добрич социалистите спечелиха 11 855 гласа, а ГЕРБ взеха 10 433. БСП е първа сила в областите Видин, Плевен и Ямбол. Във Велико Търново силите на социалистите и ГЕРБ са почти изравнени.", "date": "2019.05.30", "title": "Заваляха сигнали за неотчетени преференции"}
{"url": "https://duma.bg/spirat-himioterapii-zaradi-limiti-n192828", "text": "Болници спират процедури по химиотерапия заради лимити в здравеопазването, твърдят пациенти. Първият случай е от частната болница \"Сердика\". Отделението й по онкология от понеделник не извършва вливания, информираха \"Дарик радио\" близки на онкоболните. Не е ясно и кога вливанията ще бъдат възобновени, тъй като на болницата били наложени лимити \"от днес за утре\".  Един от засегнатите е съпругът на Даниела Арнаудова, който е със сериозно онкологично заболяване, но в началото на седмицата поредният му курс от химиотерапията не може да бъде извършен.   Според Ани Бонева от Центъра за защита на правата в здравеопазването това се случва заради лимитите, наложени от здравните власти. \"Една забрана не може да генерира друго поведение. Когато има лимити, няма как да се изпълняват регулярно дейности. Болните не могат да се разболяват по график, но техните терапии са по график\", заяви още Бонева.", "date": "2019.05.30", "title": "Спират химиотерапии заради лимити?"}
{"url": "https://duma.bg/vazhodat-i-padenieto-na-liviu-dragnya-n192805", "text": "Решението на Върховния съд да осъди Ливиу Драгня - лидер на Социалдемократическата партия (СДП), на 3,5 г. затвор бележи най-ниската точка в румънската политика. Драгня, който не е само ръководител на управляващата партия, но и председател на Камарата на депутатите - третата най-висока позиция в държавата, е най-могъщият политик, изпратен в затвора в Румъния през последните 30 години. Той е и първият румънски политик, чието лишаване от свобода се празнува по улиците. След почти 28 г. щателно планиране на възнесението си Драгня не успя да се наслади на трудно спечелената си власт и прекарва последните 2,5 г. в битки срещу местната съдебна система, за да запази свободата си, като се превърна в най-презирания човек в Румъния. Той загуби всичко, силата и свободата си. Драгня обаче невинаги е бил могъщ. Той не идва от старото комунистическо ръководство и не се ползва от подкрепата на мощно семейство. Властта не му е завещана. Неговото въздигане беше дълъг и внимателно планиран процес, който го направи най-опасния лидер, който Румъния е имала през последните 30 години. Драгня е роден на 28 октомври 1962 г. в с. Грация, окръг Телеорман. Баща му е началник на полицията в това село. В годините непосредствено след революцията, наближавайки 30-те, Драгня отваря няколко селски бара в Телеорман. От самото начало обаче той знае как да използва други хора, за да постигне целите си, и след това да ги захвърли, подчертаха от Recorder.ro. Тъй като държавата раздаваше активите си, Драгня поема управлението на хотел и няколко ресторанта в Турну Мъгуреле - град с 22 000 души в Южна Румъния. После ги купува за \"жълти стотинки\". Той продължава да развива тези бизнеси и до 1995 г. става един от най-добрите бизнесмени в окръг Телеорман. После се обръща към политиката. През 1996 г., на 33-годишна възраст, той става префект на окръг Телеорман, а именно - върховният представител на правителството в окръга. За да постигне тази цел, той влага пари в предизборната кампания на Демократическата партия (ДП), водена по онова време от бившия премиер Петре Роман (той е и един от учителите на Драгня в Политехническия университет). През 2000 г. Драгня става ръководител на окръжния съвет на Телеорман, след като убеждава избраните членове на окръжния съвет да го изберат вместо друг кандидат, предпочитан от ръководството на партията. Една година по-късно Драгня напуска ДП, която потъва, за да се присъедини към Социалдемократическата партия (СДП) на Йон Илиеску и Адриан Настасе, които спечелиха изборите през 2000 г. В края на 2001 г. Драгня прави най-голямата си сделка. На последното заседание на окръжния съвет през тази година той одобрява възлагането на голям договор за рехабилитация на пътища на строителна компания, наречена Tel Drum, собственост на окръжния съвет, който отговаря за големите инфраструктурни проекти в страната. Няколко месеца по-късно Драгня приватизира Tel Drum чрез официалния купувач Мариан Ф., който е негов бивш колега. През годините Tel Drum получава много договори от съвета на окръг Телеорман, ръководен от Ливиу Драгня, някои от които се финансират от фондовете на ЕС. Така през 2016 г. Националната дирекция за борба с корупцията (DNA) започна разследване срещу Tel Drum за измами със средства на ЕС и Драгня се превърна в олицетворение на корумпирания румънски политик за международните медии. Въпреки това още в началото на 2000 г. Драгня консолидира своята позиция на барон на Телеорман (мощните регионални политически лидери, възникнали през този период, са известни като местни барони). Той създава мрежа от хора на ключови позиции в местната администрация, подчинява местната преса и успява да задържи властта от 2000 до 2012 г. Именно през този период Драгня задължава ръководителя на Дирекцията за социални грижи и закрила на детето в Телеорман да наеме и плаща на две жени, които всъщност са работили за местния офис на СДП, ръководен от Драгня. Дирекцията е платила на двете жени около 108 000 леи (23 000 евро), въпреки че те изобщо не са работили за институцията. Това е престъплението, за което Драгня е изпратен в затвора на 27 май 2019 г. Макар и да не е нещо необичайно (други местни барони вероятно са правили подобни неща), това показва начина на работа на Драгня, а именно: използването на влияние, пари и позиции, за да контролира хората и да ги накара да му се подчиняват. През юли 2009 г. Ливиу Драгня направи скок в управленския екип на партията като временен генерален секретар на СДП. Лидерът на партията по това време е Мирча Джоана. На конгреса на партията през 2010 г. той подкрепи Виктор Понта да спечели вътрешните избори срещу Джоана. После става генерален секретар на СДП. През лятото на 2012 г. Драгня координира кампанията на партията за референдума за освобождаване на бившия президент Траян Бъсеску за предполагаемо нарушение на конституцията. Неговите усилия да привлече повече хора в избирателните секции по-късно водят до това да му повдигнат обвинения за изборни измами и получаването на 2-годишна присъда с лишаване от свобода в началото на 2016 г. През декември 2012 г. той печели място в Камарата на депутатите. Лидерът на СДП по това време Виктор Понта го назначи в неговото правителство като министър на администрацията и регионалното развитие. През 2013 г. той е избран за изпълнителен президент на СДП, втори поред след Понта, но именно той контролира местните лидери на партията, а не Понта. По-късно, след като бе принуден да подаде оставка като премиер заради улични протести, Понта призна, че една от най-големите му грешки е да позволи на Драгня да контролира местните барони. Убедителната победа на СДП през декември 2016 г. с резултат от 45%, бе върхът за Драгня. С подкрепата на АЛДЕ на Калин Попеску Търичану той имаше удобно мнозинство в парламента, но последната присъда, която той получи по-рано през 2016 г. за изборни измами, му попречи да стане министър-председател. Тогава започнаха проблемите му: трябваше да намери човек в партията, когото да назначи премиер, който да изпълнява заповедите му и да не го оспорва като лидер на СДП. Той номинира Сорин Гриндеану - мрачен местен лидер от Тимишоара, и нещата вървяха добре за известно време. Правителството дори прие за нула време спешна наредба за промяна на наказателния кодекс и за премахване на злоупотребата с длъжност от списъка на престъпленията. Това би решило проблемите му. Но тогава неколкостотин хиляди румънци окупираха Площада на победата с искане правителството и СДП да напуснат. Правителството отстъпи и отмени наредбата и няколко месеца по-късно Гриндеану се изправи срещу Драгня. Ръководителят на СДП използва своето мнозинство в парламента, за да свали собственото си правителство, и дойде с друго предложение за премиер - Михай Тудосе. В същото време СДП стартира нова кампания, чиято цел е да дискредитира антикорупционната кампания, която се провежда в Румъния от 2013 г. Въпреки това вътрешната борба за власт в партията продължи и Тудосе също тръгна срещу Драгня само за да бъде победен и отстранен. Лидерът на СДП някак убеди президента Йоханис да назначи трети социалдемократ като премиер - Виорика Дънчила, бивш член на Европарламента с почти никакъв политически опит в Румъния. В същото време политическите битки, които спечели в партията, включително и с влиятелния кмет на Букурещ Габриела Фиреа, също му създадоха много врагове, които само чакаха да го провалят. След обявяването на присъдата в понеделник малко хора на върха на СДП изразиха съчувствие към своя лидер.", "date": "2019.05.30", "title": "Възходът и падението на Ливиу Драгня"}
{"url": "https://duma.bg/doyche-ban-kupuva-zavoda-za-remont-na-vagoni-v-karlovo-n192797", "text": "Националният железопътен превозвач на Германия \"Дойче бан\" (Dеutсhе Ваhn) е в процедура по закупуване на \"Вагоноремонтен завод Карлово\". Компанията дори вече е подала заявление за инвеститор първи клас в агенцията за инвестиции. Инвеститорът е имал среща с министъра на икономиката Емил Караиванов и с кмета на града Емил Кабаиванов, съобщи \"Медиапул\". Процедурата обаче все още не е финализирана. Германското дружество е спечелило търга за продажбата на фалиралия преди години завод, но сделката все още не е приключила, каза синдикът на дружеството Драгомир Григоров. Според обявата началната тръжна цена за всички активи на предприятието, сред които сгради, имоти и жп стрелки, е била 4 млн. лева. Плановете на \"Дойче бан\" са да възстанови производството и ремонта на товарни вагони, а след време и ремонта и поддръжката на локомотиви. Няма яснота кога заводът ще заработи отново. Това зависи от финализирането на сделката. Заводът за ремонт на вагони в Карлово е създаден през 1964 г. като клон на \"Жeлeзoпътен зaвoд Coфия\" нa плoщaдкaтa нa бившетo лoкoмoтивнo дeпo в Kapлoвo. Пъpвoнaчaлнo в пpeдпpиятиeтo ce e peмoнтиpaлa жeлeзoпътнa тexникa и ca ce пpoизвeждaли peзepвни чacти. Oт 2007 г. в нeгo зaпoчвaт дa ce пpoизвeждaт нoви вaгoни зa пpeвoз нa тoвapи. През 2015 г. заводът беше обявен в несъстоятелност от съда.  Дълговете му към момента възлизат на близо 45 млн. лв., докато активите му се оценяват на 23,5 млн. лв. Това показва последният финансов отчет на дружеството за 2017 г., публикуван в Търговския регистър. \"Вагоноремонтен завод Карлово\" има дългове към банки, фирми, държавни институции и неизплатени заплати на около 250 работници. Възможно е покупката на завода да е свързана и с плановете за обновяването на подвижния състав на БДЖ и сериозните инвестиции, които националният превозвач прави в ремонта на сегашните локомотиви и вагони.", "date": "2019.05.30", "title": " \"Дойче бан\" купува завода за ремонт на вагони в Карлово "}
{"url": "https://duma.bg/ns-othvarli-vetoto-na-radev-varhu-zakona-za-sobstvenostta-n192791", "text": "Парламентът отхвърли вчера единодушно ветото на президента Румен Радев върху разпоредби от промените в Закона за държавната собственост. \"За\" повторното приемане на измененията гласуваха 143 депутати. От ГЕРБ, \"Обединени патриоти\" и ДПС заявиха, че не споделят притесненията на екипа на държавния глава.  В мотивите си за ветото президентът възрази срещу разпоредбите за предварително изпълнение на отчуждителни актове за обекти с национално значение, определени като такива със закон или с акт на МС. Радев изрази опасения, че заради липсата на критерии, по които се обявяват обектите с национално значение, предварителното изпълнение може да засегне много частни имоти без гаранции, че това са обекти за общо ползване в обществен интерес. Държавният глава възрази и срещу въвеждането на ограничение спрямо размера на паричната гаранция, която е една трета от обезщетението съгласно акта за отчуждаване. По време на дебатите председателката на правната комисия Анна Александрова от ГЕРБ заяви, че промените в закона не предполагат възникването на порочни практики. Тя не приема и мотивите относно определянето на паричната гаранция. От ГЕРБ и \"Обчединени патриоти\" не приемат опасенията на Радев, че се създава неравнопоставеност между дребните и едрите собственици на земеделски и горски и територии. \"Ветото на президента беше отхвърлено така, че почвате да строите по най-бързия начин. От кв. \"Младост\" до АМ \"Тракия\" - тази страховита тапа трябва да се отвързва незабавно.\" Това каза по-късно вчера министър-председателят Бойко Борисов в началото на редовното правителствено заседание \"Както сме говорили околовръстното на Пловдив, Пазарджик, АМ \"Хемус\", Монтана, Видин, Ботевград, Мездра, тези обекти трябва да тръгнат веднага. Те са жизненоважни за региона\", добави той", "date": "2019.05.30", "title": "НС отхвърли ветото на Радев върху закона за собствеността "}
{"url": "https://duma.bg/konkurentnostta-na-ikonomikata-ne-se-podobryava-n192792", "text": "Българската икономика остава сред най-неконкуретнтите в света и е зациклила от миналата година на 48-о място в годишната класация на световната конкурентоспособност 2019 на Института за развитие на управлението (IMD, Швейцария). Това съобщиха от Центъра за изследване на демокрацията (ЦИД), който е партньор в изготвянето на класацията, предоставяща ежегодно анализи на конкурентоспособността на 63 икономики в света и се следи от бизнеса и инвеститорите. България запазва същото място от 2018 г., макар че според оценките на експертите икономиката ни, теглена от ЕС, продължава бавно да се възстановява, но без да блести. Дългосрочните фактори на конкурентоспособност на българската икономика остават устойчиво ниски, което прави вероятността за пробив в близките години много малка, без съществена корекция в политиките на българските правителствени и бизнес лидери, посочва се в съобщението на ЦИД. Основни предизвикателства и възможности за подобряване на конкурентоспособността на България за 2019 г. остават съдебната реформа, корупцията, сивата икономика, влизането в чакалнята за Еврозоната, енергийните реформи и достъпа до квалифицирани работници. \"Подобрената глобална икономическа среда допринесе за възстановяването на икономическия растеж на България. Страната обаче продължава да разчита на тясна база от фактори за своята конкурентоспособност, предимно на ниските разходи, което я прави уязвима на отрицателни шокове в отношенията с основните й търговски партньори в ЕС и Турция\", се посочва в съобщението. Вътрешното търсене се очаква да остане основен двигател на растежа и през 2019 и 2020 г. Инвестиционното финансиране от структурните фондове на ЕС тласка напред както частните, така и публичните инвестиции. Същевременно обаче то създава среда на зависимост, която измества редица частни инвестиции и кара компаниите да обявяват изкуствено раздути разходи за научноизследователска и развойна дейност, които икономиката няма да може да поддържа извън финансирането от ЕС, смятат анализаторите.", "date": "2019.05.30", "title": " Конкурентността на икономиката не се подобрява"}
{"url": "https://duma.bg/kfn-predstavya-variantite-za-bonus-malus-prez-esenta-n192793", "text": "След провала на проекта за въвеждане на по-скъпа \"Гражданска отговорност\" за неизрядните шофьори Комисията за финансов надзор (КФН) обяви, че е възобновила работата по темата. От около десетилетие у нас се правят злополучни опити за въвеждането на системата \"бонус-малус\" за задължителната застраховка \"Гражданска отговорност\" за автомобилистите. Целта е изрядните шофьори да плащат по-евтини полици, а нарушителите на пътя - по-високи от стандартната цена. Работната група по системата \"бонус-малус\" ще разработи вариантите в рамките на няколко месеца и ще има готовност да ги представи за обсъждане през есента на 2019 година.  Междувременно от застрахователите стана ясно, че хаосът с изплащането на неимуществени обезщетения за болки и страдания при смърт на близък на пътя по застраховка \"Гражданска отговорност\" продължава въпреки законовите промени преди шест месеца.  Финансово проблемът със застраховката \"Гражданска отговорност\" продължава, стана ясно от данните на  Асоциацията на българските застрахователи (АБЗ). През миналата година брутният технически резултат по застраховката е минус 213 млн. лв., което е влошаване в сравнение с 2017 г. - минус 55 млн. лв. През 2018 г. приходите от сключени застраховки \"Гражданска отговорност\" са били 936 млн. лв., което е ръст с 42%, а изплатените обезщетения са били 514 млн. лв., което е ръст с 26%. Увеличени са резервите на застрахователите с 353 млн. лв. Браншът смята, че положението със задължителната застраховка е тежко въпреки нарастването на премийния приход и въпреки че общото застраховане бележи 50% ръст на печалбата.", "date": "2019.05.30", "title": " КФН представя вариантите за \"бонус-малус\" през есента"}
{"url": "https://duma.bg/hlyabat-zapochna-da-poskapva-n192796", "text": "Още преди КЕВР да гласува новите цени на тока от 1 юли, хлябът започна да поскъпва. Цената му в Благоевградска област вече се повиши с близо 10%. От началото на седмицата големите производители вдигнаха цените на най-продавания хляб от 1,10 на 1,20 лева, предаде БНР. Това е второто увеличение на цената на хляба за половин година. При първия скок обяснението на бранша беше цената на брашното от миналогодишната реколта. Сега промяната изпреварва вероятната причина - очакваното увеличение на цената на електроенергията. Цената на горивата, която отново тръгна нагоре, макар и плавно, също влияе върху разходите за доставката на основната стока. Така за последните седем месеца хлябът поскъпна с 20%. От браншовата организация на производителите припомнят, че са поискали диференцирана ставка на ДДС за хляба, като дават за пример съседна Гърция, където данъкът на стоките от първа необходимост беше намален от 24 на 13%. Очакваното поскъпване на тока от 1 юли средно с 3,5% няма да се отрази върху цената на хляба, прогнозира Димитър Бакалов, председател на Регионалния съюз на хлебопроизводителите в Югозападна България пред БНТ. Според него поскъпването става за сметка на малкия производител, защото в един хляб 3% са много малко. Малкият производител не може да увеличи хляба за няколко стотинки. Според Бакалов хлябът и хлебните изделия може да поскъпнат само при повишаване на цената на брашната, където има разходи за съхранение, включително за електроенергия.", "date": "2019.05.30", "title": "Хлябът започна да поскъпва"}
{"url": "https://duma.bg/337-mlrd-evro-dostigna-vanshniyat-dalg-n192794", "text": "Брутният външен дълг на България (частен и държавен) в края на март 2019 г. е в размер на 33,74 млрд. евро (57,1% от БВП), което е с 397,5 млн. евро (1,2%) повече в сравнение с края на 2018 г. Дългът нараства със 100,9 млн. евро (0,3%) спрямо март миналата година, сочат предварителните данни на БНБ. През първото тримесечие на тази година извършените плащания по обслужването на брутния външен дълг са на стойност 1,148 млрд. евро (1,9% от БВП) при 1,426 млрд. евро (2,6% от БВП) за януари - март 2018-а.", "date": "2019.05.30", "title": "33,7 млрд. евро достигна външният дълг"}
{"url": "https://duma.bg/manolova-razbi-naredbata-za-toplosnabdyavane-n192795", "text": "Промените в наредбата за топлоснабдяването са козметични, заяви омбудсманът Мая Манолова на дискусия по темата вчера. \"Промените предвиждат всеки вход или блок с един вход да определя размера на такса сградна инсталация. Според измененията тя трябва да варира между 20 и 40%. С какви аргументи енергийното министерство е взело това решение\", пита Мая Манолова. Тя изтъкна, че хората в един вход имат различни интереси. По думите на омбудсмана не са предприети мерки срещу кражбите на топло и не са заложени такива в измененията на наредбата. Манолова напомни, че съществува забрана за демонтиране на радиаторите, което се явява пречка и предизвиква недоволството на гражданите. В началото на май решение на Съда на Европейския съюз постанови, че дори ако сме с откачени радиатори, дължим такса за топлината по общите тръби. Мотивът на съда беше, че услугата не може да се смята за натрапена, защото свързването на сградите с мрежата за централно отопление става по съгласие на 2/3 от собствениците, което ангажира всички обитатели. Промените в наредбата за топлоснабдяването идват в навечерието на очаквано решение на Върховния административен съд (ВАС) за такса сградна инсталация. Очаква се това решение да бъде окончателно. Миналата година тричленен състав на Върховния административен съд отмени такса сградна инсталация, но въпреки това енергийното министерство обжалва това решение. В началото на месеца Манолова заяви, че липсата на доверие в начина, по който се формират сметките, лошото отношение, лошото управление на тези дружества, основно на столичната топлофикация, водят до това, че хората масово се отказват реално да ползват парно, което повишава сметките на останалите потребители. По думите й, от друга страна, топлофикациите просто не могат да си събират задълженията. Липсата на реакция и от парламента, и от министъра на енергетиката, и най-вече от Столичния общински съвет, които отговарят за това столично дружество, това завърта порочния кръг, при който все повече хора са недоволни от \"Топлофикация\", а сметките растат. Наистина не е нормално сградна инсталация да представлява 30-40% от сметките в България, каза още Манолова.", "date": "2019.05.30", "title": "Манолова разби наредбата за топлоснабдяване "}
{"url": "https://duma.bg/iskat-zadalzhitelna-zastrahovka-sreshtu-bedstviya-za-zemedeltsite-n192798", "text": "Да се въведе задължителна застраховка на субсидираните земеделски площи срещу природни бедствия, настояват от Асоциацията на българските застрахователи (АБЗ). По данни на земеделското министерство за последната кампания са изплатени субсидии за 38 милиона декара. Според асоциацията климатичните промени създават все повече рискове пред земеделието и задължителното застраховане на земеделските земи, за които се получават субсидии, би било добра защита за стопаните. Към момента земеделското застраховане е слабо развито у нас. Постъпленията от премии по земеделски застраховки са 6,2 млн. лв. при обем на общото застраховане 2,1 млрд. лв. през 2018 г., което прави дял от 0,8%. Ако се въведе задължителна застраховка на земеделската земя, няма да има проблем част от сумата да отива за борба с градушките, смятат застрахователите. Застрахователите смятат, че държавата трябва да усъвършенства методите си за борба с градушките, тъй като сегашните ракетен и самолетен способ вече изостават технически. Минус на ракетите е, че не са приложими над населени места. Освен това спасяването на един район от градушка причинява наводнение в градовете и селата заради обилните валежи. Затова застрахователите предлагат въвеждането на плазмови оръдия за борба с градушките, каквито се използват във Франция. Коментарът на застрахователите бе по повод правителствения проектозакон за превенция от неблагоприятни климатични събития, който доби популярност като закон за борба с градушките. Първоначалният вариант на проекта предвиждаше земеделците да плащат такса от 50 ст. за всеки декар, а застрахователите - отчисления от 0,8% годишно от имуществените застраховки, които да отиват във фонд за борба с градушките. Целта беше двойно да се увеличи бюджетът за целта - от 13 млн. лв., давани от държавата сега, на 28 млн. лв. След отпор от страна на застрахователите проектът се прекрои и бе записано вноската да бъде 75 ст. на декар за борба с градушките. Застрахователите вече не фигурираха в законопроекта. Парламентарната земеделска комисия отхвърли правителствения законопроект с аргумента, че той трябва да се пренапише наново заради недоволството на агробизнеса.", "date": "2019.05.30", "title": "Искат задължителна застраховка срещу бедствия за земеделците"}
{"url": "https://duma.bg/datata-n192799", "text": "1778 - УМИРА ВОЛТЕР, ФРЕНСКИ ПИСАТЕЛ И ФИЛОСОФ (Р. 1694 Г.). Рожденото му име е Франсоа-Мари Аруе. Един от символите на епохата на Просвещението. Eвропейска знаменитост приживе. От внушителното му литературно наследство най-популярно е произведението му \"Кандид\". 1913 - КРАЙ НА БАЛКАНСКАТА ВОЙНА (1912-1913). На тази дата е подписан Лондонският мирен договор между Османската империя и държавите от Балканския съюз (България, Сърбия, Гърция и Черна гора). Претърпяла поражение, империята е принудена да отстъпи на съюзниците почти всичките си балкански владения (в това число Македония, Албания, Епир, Косово, Санджак, Беломорска и Одринска Тракия). Договорът урежда създаването на албанска държава. Споровете между България, Сърбия и Гърция за подялбата на Македония остават нерешени и това води до избухването на Междусъюзническата война (юни 1913 г.). 1931 - ПОЛОЖЕН Е ОСНОВНИЯТ КАМЪК НА СГРАДАТА НА СТУДЕНТСКИЯ ДОМ в София (дн. Национален студентски дом). Проектът е на архитектите Станчо Белковски и Иван Данчов. През 1933 г. Студентският дом започва да функционира, макар сградата му да не е окончателно завършена. През 1996 г. е обявен за архитектурен паметник на културата. 1960 - УМИРА БОРИС ПАСТЕРНАК, РУСКИ ПОЕТ И ПИСАТЕЛ (Р. 1890 Г.). Носител на Нобелова награда за литература през 1958 г., която отказва с мотива, че е \"незаслужено признание\". Пастернак е известен най-вече с монументалния си трагичен роман за Съветска Русия \"Доктор Живаго\", издаден за първи път в Италия през 1957 г. В Русия е отпечатан през 1987 г. 1975 - ОТКРИТ Е ДОМЪТ НА СЪВЕТСКАТА НАУКА И КУЛТУРА В СОФИЯ. Създаден е на основата на Споразумение 213/22 май 1975 г. между правителствата на СССР и НРБ. През 1990 г. е преименуван на Руски културно-информационен център (РКИЦ), който и до днес заема важно място в развитието на руско-българското сътрудничество в областта на културата и образованието. 2001 - УМИРА ГЕОРГИ БОЖИЛОВ-СЛОНА, ХУДОЖНИК (Р. 1935 Г.). Заедно с Енчо Пиронков, Димитър Киров, Йоан Левиев, Колю Витковски, Христо Стефанов и Георги Бояджиев-Бояджана Слона е един от художниците от т. нар. Пловдивска школа от 60-те. Приживе прави над 25 самостоятелни изложби в България и чужбина. Загива в автомобилна катастрофа на път от Бургас за Царево, където трябвало да присъства на откриването на своя изложба.", "date": "2019.05.30", "title": "Датата"}
{"url": "https://duma.bg/sazdavayte-vinovni-litsa!-n192800", "text": "Идеите на законодателния процес у нас през последните години могат да бъдат обобщени в едно изречение: Създавайте виновни лица. Виновните лица винаги са уязвими, контролируеми, манипулируеми. С една дума - лесноуправляеми. По тази причина законодателството ни въвежда непрекъснато абсурдни по своята същност задължения на гражданите: те трябва да сменят касовите си апарати с нови, подаващи не знам каква си информация в реално време (няма данни това да е намалило кражбите на ДДС); да декларират действителните собственици на фирмите си; да сигнализират в ДАНС за пране на пари; да доносничат; да оформят досиета (адвокатите и нотариусите); да ходят на обучение и да приемат планове за обучението си по пране на пари. Аз съм адвокат и не виждам какво трябва да се обучавам по един закон, освен да го прочета. Защото съм се обучавал пет години да чета и разбирам закони. На обучение да ходят онези от ДАНС, дето не са се учили нито как се четат, нито как се разбират закони. Другите недомислици са свързани с декларирането на \"действителните\" собственици на юридическите лица, вписани в Търговския регистър. Като добавите към това дължимостта да бъдат подадени декларации и относно юридическите лица с нестопанска цел в частна или в обществена полза, смехът избива на плач. Абсурдът тук  Ние и не може да очакваме друго от един законодателен процес, ръководен от Данаил Кирилов и Цветан Цветанов, но юридическите лица възникват в Късното средновековие именно за да обединяват много отделни физически лица в едно стопанско или алтруистично начинание - така възниква например акционерното дружество. И до ден днешен юридическите лица са една от основните абстракции в правото, чрез която функционира стопанската система. В акционерното дружество имаме два вида акции - на приносител и поименни. Акциите на приносител определят като собственик в дружеството този, който физически държи в себе си акциите. За смяната на собствеността им е достатъчно физическото им предаване. Този вид акции са достижение на човешката правна мисъл, което с лека ръка е на път да бъде зачертано от нашето законодателство. Само защото трябва да се декларира кой е собственик на дружеството, което не може да има действителни собственици. Защото действителен собственик е този, който има акциите. А във всеки един момент това може да е различно лице. Това, разбира се, е валидно и за акциите на приносител (с особена сила), но и при поименните акции, които собственикът им може чрез джиро да прехвърли във всеки един момент, освен ако в устава на дружеството не е предвиден някакъв особен ред за прехвърлянето им - т. нар. винкулиране на акциите. Не е случайно, че акционерните дружества в западните законодателства се наричат \"анонимни\" - Сосиете аноним (SA) във Франция, SpA в Италия и Испания (Сосиета или сочиета персона анонима). А да декларираш собствеността на нещо анонимно е нелепост, но не анонимна, а реална. Целта, както вече казах, е друга - да се създават виновни лица: \"Ти декларирал ли си? Аха, не си, я ела тука!\". Това са най-любимите на проверяващите нарушения, защото са формални и по тях няма какво да доказваш - направил ли си декларация - не си. Толкова. И гражданите не работят, а отговарят на регулаторни механизми, въведени от новата тоталитарна държава, прикрити зад славни прокламации за прозрачност, честност и коректност, по силата на закони, създадени от хора, за които тези понятия не се отнасят по никакъв начин. С нищо това няма да подобри стопанския живот и няма да допринесе за никаква прозрачност или пък стабилност в правния мир и гражданския оборот. Защото декларираното днес като мое дружество утре вече ще е на Делян Пеевски и никой не може да забрани това. не са измислени от нас и ограничаването им с глупави декларации нито е нужно, нито е ефективно, нито е възможно. Именно по тази причина работят служби като ГДБОП, ДАНС, цялото МВР и куп още служби, ръководени от прокуратурата. Невидимото не става видимо, като накараш някого да декларира нещо, а като по пътя на изследването провериш действителните взаимовръзки и зависимости на функциониращата система от политици, олигарси и подставени лица. Гинка Върбакова каквото и да декларира, дори и да е вярно в момента на декларирането му, ще е вярно ден до пладне след това. Властта не се притеснява от огромния брой фирми на чужди граждани (основно от арабски произход), на които е издала лицензи за търговия с оръжие и стоки с възможна двойна употреба, а се притеснява кой е действителният собственик на \"Дунарит\" и защо все още действителен собственик не е КОЙ. Казаното с особена сила важи и за фалиралите приватизирани предприятия. Крайно време е да се разбере, че когато един собственик фалира предприятието си, това не е престъпление. Той е фалирал и евентуално нарязал собственото си предприятие. Не държавното, а собственото. Това важи и за Банев. Обществено неприемливото поведение на този пуяк не е основание да му се търси отговорност за това, че е нарязал на скрап нещо, което е купил от държавата, и то по реда на закона. И защо трябва да обвиним Банев, че е нарязал \"Полимери\", а мълчим за Домусчиев, че не е инвестирал това, което е трябвало да инвестира съобразно договора. Декларирането на едни обстоятелства е изграждане на кулиси на един правен и граждански театър. Въпросът у нас не е какви са кулисите. Главният въпрос в България е в задкулисието. А него не само никой не го декларира. Никой, дори и тези, на които това им е работата, не се заема да го провери и изследва, да установи взаимовръзките и зависимостите в него. Не го изследват дори и когато играчи от това задкулисие, като Цветан Василев, разкриват определени известни им части от пъзела. не фактите, защото те са се случили така или иначе, а липсата на реакция. В повечето случаи на спекулативни играчи на пазара не е забранено да участват с офшорни компании като действителни собственици на определените юридически лица. Притежанието на офшорни сметки или компании не е престъпление и не е забранена от закона дейност. Досиетата \"Панама\" разкриха, че офшорни сметки и инвестиционни компании притежава дори британското кралско семейство. Ако човек плаща данъците си, има правото да изпраща парите си където си иска. Или пък да получава пари откъдето си иска. Стига те да нямат престъпен произход и да са с платени данъци у нас и от мястото, откъдето идват. Напълно нелепи са твърденията на определени медии, че еди-коя си компания от еди-коя си офшорна зона била на безработния не знам кой си. Това не е вярно. Тези хора не са безработни - те това работят. Продават името си като привидни управители - собственици на офшорни компании. Просто някои от тях не работят никъде другаде, но тяхната работа е тази. И за това им се плаща и те не живеят никак зле, както и адвокатите, които обслужват тези компании. Мой колега и партньор от Лихтенщайн (цветущо княжество) обслужваше над 28 хил. компании и вземаше по 500 евро месечно от всяка една. Доста доходен бизнес. Факт е, че офшорните зони имат нелош стандарт на живот, продавайки анонимност и работна сила - обикновено трябва да си съдружник с местно лице и местно лице да е управител на фирмата ти. При появило се съмнение за престъпна дейност на някоя компания тя просто трябва да бъде разследвана без оглед на това дали е офшорна, или не. Но у нас никой не прави това и информацията на службите ни е сведена до зле прочетен вчерашен вестник. Или до някой платен лев за такса спокойствие или пък зле изпълнена политическа поръчка. отразени в разглежданото тук законодателство изхождат от учението (то впрочем е библейско) за изначалната вина. Индивидът е виновен, защото съществува, не защото нещо е извършил, а защото го има, по принцип. Нещо като хубавия виц от времето на социализма: милицията глобява влизащите в София за нарушение, защото те не може да са дошли с колите си от Варна дотук и да не са нарушили някъде Закона за движение по пътищата или Правилника за приложението му. Универсумът на въвеждането на нови и нови административни тежести за гражданите, за чието съществуване дори и не подозираме, има една цел: формиране на среда, в която избягването на нарушението е невъзможно, а стъпването \"накриво\" - гарантирано. Малък повод за продължителна репресия. Особено ако жертвата с нещо обърква някоя сметка на управляващото мнозинство. Реакцията винаги е мигновена, наказанието не изглежда правилно, но е законно, тоест справедливо, защото справедливостта винаги е въплътена в закона. И ако приемем, че законът е регулация на човешкото по пътя към божественото, следва да приемем, че декларацията е основен способ за извисяването ни. Все пак и Христос е бил осъден и разпнат по тази причина - трябвало е да декларира цар ли е на юдеите.", "date": "2019.05.30", "title": "Създавайте виновни лица!"}
{"url": "https://duma.bg/tryabva-da-spasim-gorite-u-nas-n192803", "text": "Българската гора е най-ценното, най-значимото природно богатство на страната. През 90-те години на XX век международни експерти оцениха дървостоя на българските гори на малко повече от 100 млрд. евро. Значими и незаменими са екологичните функции на горите в страната - влагозадържащи, водорегулиращи, противоерозионни и противосвлачищни. От горски територии извират 90% от нашите реки. Гората е месторастене и местообитание на изключително богато видово разнообразие на растителния и животинския свят, по който показател страната ни се нарежда на първо място в Европа! Българската гора е сигурен и уютен \"дом\" на 92% от защитените природни територии в страната.    Горското ни стопанство обаче през последните 30 години изпадна в катастрофална криза. Няма да я описвам, всички я виждат с очите си. Смятам за по-важно да посоча промените, които ветераните от областта на горското стопанство и горската промишленост неведнъж сме предлагали:  - Да се създаде Министерство на горите и горската промишленост. Това е единственият начин грижата за българската гора и нейния основен подотрасъл - горската промишленост, да бъде представена достойно в МС. - Да се разработи и приеме от НС нов Закон за горите. В неговата подготовка да участват опитни представители на горската гилдия, утвърдили се през годините дейци на науката и практиката. В сегашния закон липсва идеята за това какви цели преследва той, какви близки задачи предстоят в българското горско стопанство и чрез какви методи те ще се осъществяват.                     - Да се създаде стройна единна и многофункционална тристепенна структура на горското стопанство на България, като на върха е министерството, след него са районните дирекции по горите и на трето ниво преки изпълнители на функциите и задачите са държавните горски стопанства. Държавният горски фонд, който представлява 76% от всички горски територии в страната, трябва да изпълнява цялата стопанска дейност, предвидена по лесоустройствените и ловоустройствените проекти.  - Със закона да се отменят т. нар. заменки на малоценни, малки горички, собственост на различни физически и юридически лица, срещу най-качествените, представителни горски площи, намиращи се във или около привлекателните български курорти или елитни места за живеене. Заменените вече частни горски територии трябва да се върнат на държавата, а там, където гората е изсечена и са построени хотели и сгради с друго предназначение, новите собственици на тези площи да заплатят на държавата земята.   - В министерството да се създаде дирекция от висококвалифицирани специалисти, която да наблюдава и подпомага провеждането на държавната политика в областта на горската промишленост. Понастоящем няма централен орган, който да проявява интерес и да подпомага развитието на горската промишленост. - Веднага трябва да се прекрати порочната и много вредна практика, наложена през последните години от държавните горски предприятия - елитни възрастни дървета, расли по 140-160 години, да се секат и нарязват на дърва за огрев, които се продават предимно в съседните страни. От тази елитна дървесина може и трябва да се произвеждат детайли за мебели, шперплат, фурнир, траверси. Това, че сега нямаме производствени мощности за най-рационалното употребяване на дървесината, не е причина да я похабяваме.  - Изключително внимание трябва да се отдели на охраната и опазването на горите в България. Сега тази дейност е напълно изоставена. Навсякъде царят незаконен дърводобив, транспорт и търговия с дърва за огрев без никакви документи, защото дървесината се добива по престъпен начин.   - Да се преустановят концесиите, дадени на български и чуждестранни юридически и физически лица, за ползване на горски и ловни територии, на морските плажове, националните и природни паркове за спортни и други туристически дейности. Във всички тях да се върне държавата като стопанин и приходите да отиват в държавния бюджет. - Да се разработи и приеме нов Закон за опазване на околната среда. Сега действащият закон е конгломерат от противоречащи една на друга поправки, допълнения, изменения - всичките насочени единствено в угода на бизнес интереси на представители на едрия капитал в сферата на туристическата индустрия.  - Да се преструктурира Министерството на околната среда и водите. От него да отпаднат функциите и задачите в областта на водите, с които това ведомство никога успешно не можа да се справи. До момента то все още не е наясно колко са язовирите и водоемите в България, колко от тях представляват потенциална опасност за околните населени места, в резултат на което не се вземат адекватни и навременни мерки за тяхното поддържане. От функциите на МОСВ да отпадне също управлението на резерватите и националните паркове. През 1998 г. правителството на СДС отне неправомерно тези категории защитени природни територии от горското ведомство в угода на лични интереси. Сега цари абсолютен хаос в нашествието на туристическия бизнес в тях. Резерватите и националните паркове трябва да се върнат в дейността на горското ведомство, по чиято инициатива са създавани и добре защитавани през десетилетията. ", "date": "2019.05.30", "title": "Трябва да спасим горите у нас"}
{"url": "https://duma.bg/kakvo-predupredi-dzhindzhich-oshte-prez-2003-g-n192788", "text": "Ситуацията в Косово може да има драматични последствия, които да дестабилизират целия регион и да създадат независима албанска държава. Това са част от предупрежденията, които бившият сръбски премиер Зоран Джинджич е отправил в писмо до членовете на Съвета за сигурност на ООН през февруари 2003 г. Това се случва само месец преди убийството му, пише електронното издание на белградския в. \"Курир\". Джинджич също така призовава за спазването на Резолюция 1244 и връщането на сръбската армия и полиция в Косово.", "date": "2019.05.30", "title": "Какво предупреди Джинджич още през 2003 г."}
{"url": "https://duma.bg/sas-skorost-ot-600-kmch-shte-se-dvizhi-kitayski-vlak-n192778", "text": "Китайският държавен производител на влакове наскоро показа първия прототип на нов влак маглев (съкращение от магнитна левитация - бел. ред.), който може да развие 600 км/ч. Железопътната корпорация CRRC представи първия прототип на високоскоростния влак, с който се надява драстично да намали времето за пътуване между Шанхай и Пекин. Разработката използва магнити, за да се движи над пистите, което елиминира триенето и гарантира бързо и гладко пътуване. Влакът е построен от дъщерното дружество на CRRC - Qingdao Sifang. Ръководителят на екипа за изследвания и разработка на влаковете маглев - Динг, каза пред \"Спутник\", че \"прототипът вече е постигнал статична левитация и е в идеално състояние\". Експертът отбеляза, че инженерите се надяват след успешния опит в експлоатация да бъдат пуснати пет пилотни влака още през 2021 г. Все пак маглев остават до голяма степен футуристична технология, въпреки че съществуват няколко линии. Китай стартира първата в света подобна функционална железница през 2002 г. в Шанхай, използвайки технологии, закупени от Германия. През 2015 г. Япония изпробва влак с магнит, който може да достигне 603 км/ч, и се надява да има магнева линия до 2027 г. Динг отбеляза, че целта на тази нова линия е до голяма степен да замени въздушния транспорт между двата метрополиса Пекин и Шанхай. В момента пътуването със самолет отнема около 4,5 часа. Новите маглев влакове ще превозват пътниците само за 3,5 часа.", "date": "2019.05.30", "title": "Със скорост от 600 км/ч ще се движи китайски влак"}
{"url": "https://duma.bg/ochakvat-boy-na-kobrata-s-dzhoshua-n192819", "text": "Звездата ни в тежка категория Кубрат Пулев е считан за фаворит за следващия съперник на световния шампион Антъни Джошуа. След отказа на Дионетей Уайлдър (САЩ) да излезе в мач за унификация на титлите срещу Джошуа, Кобрата излиза пак на преден план. Ако англичанинът спечели срещу Анди Руис (САЩ) в събота в \"Медисън Скуеър Гардън\", той ще търси още един съперник до края на годината. Пулев на този етап се очертава като основен вариант, твърди английският в. \"Мирър\". По-рано Уайлдър избра да даде реванш на кубинеца Луис Ортис, когото нокаутира в десетия рунд на мача им през март 2018 г. в Ню Йорк. \"Искам да информирам всички мои фенове, че подписахме договор за реванш с Луис Ортис, като датата и мястото ще бъдат уточнени в най-скоро време\", написа американецът в социалните мрежи, с което със сигурност е разочаровал много фенове на бокса, очакващи той да се качи на ринга с Джошуа. Кубрат трябваше да се боксира с британеца през 2017 г., но се отказа заради контузия. Българинът остана задължителен претендент за пояса на IBF, след като победи и Хюи Фюри (Вбр) пред родна публика в края на октомври. Кобрата е със спрени права за Калифорния и САЩ заради целувката с Джени \"Суши\" Равало.  Джошуа може да избере и реванш срещу Дилиан Уайт (Вбр), когото нокаутира в седмия рунд през декември 2015 г. в Лондон. Той му бе отправил оферта да се боксират на 13 април на \"Уембли\", но Уайт я отхвърли и през юли ще срещне Оскар Ривас (Кол), а при успех може да се съгласи за мач срещу Джошуа в Кардиф през есента.", "date": "2019.05.30", "title": "Очакват бой на Кобрата с Джошуа"}
{"url": "https://duma.bg/digitalna-ekspozitsiya-sapatstva-predstavyaneto-na-almanah-rodolyubets-n192780", "text": "Дигиталната изложба \"Бесарабия - извор на красота и родолюбие\" на етнофотографа Асен Великов ще съпътства официалното представяне на брой IX на алманах \"Родолюбец\". Част от кадрите на експозицията са включени в новото издание. Алманахът следва традициите на досегашните осем издания, като дава трибуна на автори от Бесарабия и България по въпроси от историческия, обществения и културния живот на нашите общности зад граница. Новият брой включва над 150 научни, публицистични и художествени текста от близо 90 автори. Събитието ще събере последователи на Дружеството за приятелство и културни връзки с бесарабските и таврийските българи \"Родолюбец\" днес, 30 май, от 18.30 ч., в зала 1 на ректората на СУ \"Св. Климент Охридски\". Входът е свободен. Сред официалните гости присъствие са потвърдили доц. Михаил Иванов - бивш съветник на президента Желю Желев по етническите въпроси, общественик, голям приятел и член на дружеството; проф. Николай Червенков - прочут историк; Тончо Василев  - журналист от БНТ, основател на алманаха; бесарабски поети Таня Танасова и Нико Стоянов и др.", "date": "2019.05.30", "title": "Дигитална експозиция съпътства представянето на алманах \"Родолюбец\""}
{"url": "https://duma.bg/prof-lyubomir-stoykov-poluchi-pochetniya-znak-na-prezidenta-n192781", "text": "Държавният глава Румен Радев връчи на проф. д.н. Любомир Стойков Почетния знак на президента на Република България. Известният университетски преподавател, журналист, естет и моден критик получи високото отличие за значимия му принос към българската култура, наука и образование, както и по повод на неговата 65-годишнина. В словото по случай награждаването президентът Румен Радев изтъкна колко е важно това, което прави проф. Стойков и в сферата на стила и възпитанието на младото поколение. Държавният глава използва случая и за да му благодари, че за втора поредна година се включва в президентската инициатива \"Подкрепи една мечта\" за абитуриенти, лишени от родителски грижи. На свой ред проф. д.н. Любомир Стойков изрази своята благодарност и подчерта, че приема тази голяма награда като признание за дългогодишните му усилия като учен, журналист и преподавател. Професорът изтъкна още, че този приз не би бил възможен без участието и помощта на всички, които са го разбирали и подкрепяли в неговия професионален път - колеги, студенти, екипи, асистенти и съмишленици.", "date": "2019.05.30", "title": "Проф. Любомир Стойков получи Почетния знак на президента"}
{"url": "https://duma.bg/shedovar-na-ayvazovski-lezhi-na-morskoto-dano-n192782", "text": "По време на операция по изваждане на артефакти от парахода \"Генерал Коцебу\", потънал преди повече от 100 години в Крим, бе открита картина, за която се твърди, че е нарисувана от Иван Айвазовски. Видеозаписът от случващото се около действията под водата бе публикуван от ръководителя на експедиция \"Нептун\" Роман Дунаев. Сцените показват потапянето на водолаз в корпуса на кораба и неочакваното откриване на няколко картини, частично покрити с дебел слой тиня. Общо са намерени около 10 платна на различни художници. Двуетажният параход \"Генерал Коцебу\" е потънал през 1895 г. на нос Тарханкут в западната част на Кримския полуостров след сблъсък с кораба \"Пендераклия\". Морският плавателен съд е намерен на дъното през 2015 г. на 45 метра дълбочина. \"Версията, че това са картини на прочутия руски художник от арменски произход, известен с морските си пейзажи, се потвърждава дори от работниците в музея на Айвазовски във Феодосия. \"Генерал Коцебу\" е сред първите, които минават през Суецкия канал. И за да бъде запечатан този исторически факт, Иван Айвазовски е изпратен на кораба. И рисува преминаването на \"Коцебу\" и всички други кораби в Египет през Суецкия канал. Това е 100% потвърдена информация\", уточни ръководителят на експедиция \"Нептун\". Разработва се начин да бъдат изнесени творбите на художника. Операцията ще започне не по-рано от юни и може да отнеме два месеца. Корабът не се нуждае от повдигане, но има вероятност да се наложи да бъде почистен от пластовете боклук. Трябва да се изчисти тинята и да се види какви артефакти се съхраняват под нея. Разчита се, че някои платна могат да бъдат запазени. Експедицията \"Нептун\" е подала заявление за получаване на средства от Фондацията за президентски субсидии. През юни оттам ще вземат решение.", "date": "2019.05.30", "title": "Шедьовър на Айвазовски  лежи на морското дъно"}
{"url": "https://duma.bg/zarazen-s-virusi-laptop-se-prodade-za-13-miliona-n192779", "text": "Заразен с вируси лаптоп се продаде като произведение на изкуството за 1,3 милиона долара. За китайския художник Гуо Донг обикновеният черен преносим компютър Samsung, натоварен с шест мощни вируса, символизира една от най-страшните модерни заплахи в света, съобщи АФП. Собственикът на лаптопа, наречен \"Упорстващ в хаоса\", шокира артистичния свят, продавайки устройството за баснословната сума на онлайн търг в Ню Йорк. Няма нищо особено в произведения през 2008 г. 10-инчов Netbook, работещ с вече остарелия Windows XP на Microsoft, освен че в чиповете му се съдържат най-смъртоносните вируси, създавани някога. В паметта му са \"Аз те обичам\" (от 2000 г.), \"Собиг\" (2003), MyDoom (2004), DarkTequila (2013), BlackEnergy (2015) и най-известният от всички рансъмуерът WannaCry отпреди две години. Лаптопът е мощен символ на заплаха, която може да порази целия свят. Шестте троянски коне, червеи и зловреден софтуер, заредени в него, са причинили щети по света за поне 95 милиарда долара, твърди собственикът му Гуо.", "date": "2019.05.30", "title": "Заразен с вируси лаптоп се продаде за $1,3 милиона"}
{"url": "https://duma.bg/kratki-novini-n192783", "text": "Европейската комисия в своя годишен доклад препоръча безусловното начало на преговорите със Северна Македония и Албания. За да подкрепи продължаващата динамика на реформите, комисията ще приложи засилен подход към преговорните глави относно съдебната система и основните права, правосъдието, свободата и сигурността в страната, се посочва в заключенията на ЕК.  Новият президент на Украйна Зеленски върна украинското гражданство на бившия грузински президент Саакашвили. Саакашвили живее в Холандия, защото нямаше гражданство на нито една страна. Борис Джонсън - един от водещите кандидати за следващ премиер на Великобритания, трябва да се яви в съда за дело, свързано с твърденията, че той е знаел, че лъже по време на кампанията си за референдума за Брекзит, съобщиха от съда. Частни прокурори разследват твърденията на Джонсън, че през 2016 г. британците са изпращали 350 милиона паунда на седмица на ЕС. Китайският президент Си Цзинпин ще посети Русия от 5 до 7 юни, а също така ще вземе участие в работата на Петербургския международен икономически форум. ПМИФ ще се проведе от 6 до 8 юни. Форумът е посветен на устойчивото развитие. Американският съветник по сигурността Джон Болтън заяви, че Иран почти със сигурност е виновен за атаката над кораби на Обединените арабски емирства по-рано този месец. Четири кораба, включително дава арабски танкера, са били нападнати от \"морски мини, почти сигурно поставени от Иран\", заяви Болтън.", "date": "2019.05.30", "title": "Кратки новини"}
{"url": "https://duma.bg/ungariya-shte-stroi-nov-zelen-grad-n192784", "text": "Унгария планира да изгради изцяло нов град, захранван от зелена енергия, пише Блумбърг, като цитира представители на енергийната компания EON SE и германската имотна компания FAKT AG. Проектът Hegyeshalom-Bezenye ще се намира в северозападната част на страната на брега на Дунав. Той ще струва 1 млрд. евро, ще бъде с размера на 500 футболни игрища и ще включва училища, търговски центрове и жилища за хиляди души. Въглеродно неутралният град ще се захранва основно от слънчева енергия и биомаса и ще създаде до 5000 работни места. В проекта участват още строителната компания KESZ Group и унгарското правителство. Планира се в града да се развие силно земеделие и да се отглеждат редица зеленчуци, както и риболов. Когато е готов, Hegyeshalom-Bezenye ще има около 1000 жилища, ресторант, хотел, жп гара, търговски обекти, както и училища и други. Отоплението ще се осъществява чрез геотермални централи.", "date": "2019.05.30", "title": "Унгария ще строи  нов зелен град"}
{"url": "https://duma.bg/tornada-vrahletyaha-amerikanski-shtati-n192785", "text": "Смерчовете са част от 55-те торнада, които според метеоролозите са връхлетели в понеделник осем щата на изток от Айдахо и Колорадо. Късно във вторник огромно и опасно торнадо се завихри в западния край на Канзас Сити, щата Канзас, съобщи Националната метеорологична служба. Според властите най-малко 11 души са пострадали. Мащабът на щетите за момента е неизвестен. През изминалите две седмици в САЩ се наблюдава необичайно висока активност на торнадата, а промяна в обстановката не се задава. Ветровете отнасяха покриви, превръщайки сградите в огромни куклени къщи, изтръгваха къщи от основите им, поваляха дървета, събаряха електрически стълбове. 82-годишен мъж загина в град Селина, след като понесена от вятъра паркирана кола се блъснала в къщата му. \"Има райони, които наистина приличат на военна зона\", каза кметът на Селина Джефри Хейзъл. Според информацията, публикувана в интернет от Центъра за предвиждане на бури към Националната метеорологична служба, 14 торнада са вилнели в Индиана, 12 в Колорадо, а девет в Охайо. Съобщава се за седем смерча в Айова, пет в Небраска, четири в Илинойс, три в Минесота и един в Айдахо. При гръмотевична буря в Колорадо е паднала градушка с размер на топки за тенис, десетки автомобилисти са отбили от междущатски път в Небраска заради счупените предни стъкла на колите си.  Националната метеорологична служба каза, че торнадо е било потвърдено и в Източна Пенсилвания, където са повредени къщи, но няма данни за пострадали. Службата издаде предупреждение за торнадо за части от Ню Йорк и Ню Джърси. Властите посъветваха хората незабавно да потърсят убежище на по-ниските етажи и да стоят далече от прозорци.  Струпването на 50 и повече торнада не е съвсем необичайно. Такова нещо се е случвало 63 пъти в историята на САЩ, като в три от тези случаи е имало над 100 смерча. Необичайното този път е, че явлението обхваща особено обширен географски район, каза метеорологът Патрик Марш.", "date": "2019.05.30", "title": "Торнада връхлетяха  американски щати"}
{"url": "https://duma.bg/liberalite-s-makron-obmislyat-novo-ime-n192786", "text": "Няма значение какво е името. Най-важното нещо за френския президент Еманюел Макрон е какво не трябва да включва, пише \"Политико\". \"Република, напред!\" на Макрон и техните съюзници от Алианса на либералите и демократите за Европа от месеци обмислят име за новата им група в Европейския парламент. За партията на Макрон избягването на \"либерал\" е задължително, тъй като както по света, така и във Франция се възприема негативно, защото представлява безсърдечния ултракапитализъм. Официален представител разкри част от имената, които се обсъждат: \"Възродена Европа\", \"Европейците\", \"Европа, напред\" и нещо, в което се включва \"Европа\". Натали Лоазо, която води листата \"Ренесанс\" на Макрон на изборите за Европарламент, и Доминик Рике, френски центрист, който също е от листата на френския лидер, се срещнаха с лидера на либералите Ги Верхофстат и други високопоставени фигури, \"за да се опознаят\" и за да обсъдят ролята на новата група, обявиха източници от партията на Макрон от либералите. Според предварителните резултати либералите в новия парламент ще имат 105 места в сравнение с 67 преди пет години благодарение на присъединяването на партията на Макрон. Френската делегация е най-голямата в новата група. Отне известно време на \"Република, напред!\" официално да се присъедини към либералите, намирането на ново име също няма да е лесно. Но източник, запознат с преговорите, отбеляза, че ще постигнат споразумение \"до няколко седмици\".", "date": "2019.05.30", "title": "Либералите с Макрон  обмислят ново име"}
{"url": "https://duma.bg/darzhava-za-prodan-n192814", "text": "Седим с Гаро в кварталната кръчма, радваме се на майското слънце и жулим джанкова шльокавица, от която дори Распутин би получил алергични обриви. Но не и ние! Лечебното питие е благосклонно към нас и ни тласка към философски размишления за фундаменталния скепсис относно смисъла на Сътворението. - Наздраве, комшу! Разбра ли за Пеевски? - подхваща нова тема Гаро. - Какво за него? Да не е купил държавата? - Не, по-лошо. Отказал да става евродепутат. Остава в Народното събрание. - Кое Народно събрание, на Дубай? - недоумявам аз. - Стига си се заяждал с човека. И ти да си милионер, би отишъл в Дубай. Тук няма как да похарчиш толкова много пари.  - Що бе, ще си купя Нова телевизия, един-два футболни клуба, десетина луксозни апартаменти, фабрика за амфета..., пардон, за антибиотици, местните избори наесен ще купя. Дотук горе-долу 30 милиона. Футболния съюз не го броя, щото той отдавна е продаден... - А аз мислех да си купя едно \"Порше\", ама чух за някакви корупционни скандали там. С мойта пенсийка от 230 лв., като взема спортния автомобил, и ще ми останат 100 лв. да си платя сметката към \"Софийска вода\". - Толкова ли много се къпеш, бре, Гаро?  - Не, ама едни тарикати от блока взели, че се вързали към моя водопровод, да сварят малко ракия. Спипах ги аз в мазето и сега ми плащат рента по едно шише седмично. Един вид бартер. Ама покрай Великден бяха разменили маркучите и от чешмата ми внезапно текна ракия. Жената, знаеш какъв заклет въздържател и атеист е, да вземе да си налее водна чаша и я гаврътна наведнъж. Сетне цял ден се кръсти и повтаря \"Прости ми, Господи, не вярвах, че те има!\" - Като каза въздържател, та се подсещам за евроизборите. Какво мислиш? - Европарламентът да му мисли! Като иде там Андрей Слабаков да им чете клозетна поезия, всички евродепутати от зор ще пропушат...  - Дъждовете са виновни за слабия вот! И гъбите. Много гъби се народиха тая пролет и народът се юрна към юртите вместо към урните. А бат'Бойко се пъчи колко го хвалили в Брюксел, задето надвил евросоциалиста Станишко.  - При тая ниска избирателна активност и толкова много пари, които ГЕРБ пръсна по изборите, всеки би го надвил. То се знаеше, че така ще стане. Ама вместо корупционните апартаментаджии да подадат оставка, воглаве с вожда, Корнелия си я даде. - Всичко е наопаки в тая обратна държава, наборе! Същият абсурд е и във футбола. Вместо да пратят на полиграф онзи гелосания от Разград, дето купува мачове и съдии, взеха, че набедиха най-честния футболист Георги Илиев.  - Няма да се оправим, комшу! Дано продадат тая абсурдна държава на някой паралия, да я взима по живо, по здраво и накъдето му видят очите. А на нас да харижат Отечеството любезно. Само то ми остана... - Че кой ще е луд да купи девалвирала държава? - Ще му я дадем евтино. За един пробит долар!  - Обаче в комплект с бат'Бойко, Цецо, Цецка и всите тикви. Така съм съгласен. - Прав си. Давай да пуснем обява за продан във \"Файненшъл таймс\". Барем тоя измъчен народ най-после хаир да види! Наздраве! - Наздраве, наборе!", "date": "2019.05.30", "title": "Държава за продан"}
{"url": "https://duma.bg/amnesti-uvolnyava-menidzhari-n192787", "text": "\"Амнести интернешънъл\" заяви, че повечето от най-висшите й лидери ще напуснат правозащитната организация, след като външен одит, провокиран от самоубийствата на нейни служители, е описал работната среда като \"токсична\". Организацията, базирана в Лондон, ще освободи от работа петима от седмината си топмениджъри.  Външната проверка е установила, че работата в голямата и авторитетна правозащитна организация често поставя служителите й под \"изключителен стрес\". \"Амнести\" сама инициира разследването миналия август, след като Гаетън Мооту, известен изследовател, и стажантът Роз Макгрегър последователно отнеха живота си в рамките на три месеца. В предсмъртното си писмо 65-годишният Мооту се оплакал от неразбиране и изключително натоварване и липса на помощ от страна на мениджърския екип.", "date": "2019.05.30", "title": "\"Амнести\" уволнява  мениджъри"}
{"url": "https://duma.bg/dvama-anglichani-postradaha-v-baku-predi-finala-v-liga-evropa-n192821", "text": "Английски фен е приет в болница след сбиване в Баку между агитки на Челси и Арсенал преди финала на Лига Европа.  Двама души са пострадали, като единият е приет в болница с отворена рана на главата, съобщи здравният министър на Азербайджан Парвиз Абубекиров. \"Случката е следствие на бой между феновете на двата тима\", обясни Абубекиров. Не е ясно пострадалите на кой отбор са симпатизанти. Английските привърженици на двата лондонски гранда са сравнително малко в Баку, но въпреки това се е стигнало до проблеми в навечерието на сблъсъка.  Заради огромното разстояние между Великобритания и Азербайджан, както и скъпите цени в Баку, малко фенове на Челси и Арсенал решиха да гледат на живо финала на Лига Европа, като и двата клуба върнаха част от отпуснатите им по 6000 билета за срещата. Фенове на \"артилеристите\" си докараха допълнително проблеми с местната полиция, защото носеха екипи с името на арменеца Хенрих Мхитарян. Играчът не пътува до Азербайджан заради политическото напрежение между родината му и страната домакин на финала, както и поради опасения за сигурността си.", "date": "2019.05.30", "title": " Двама англичани пострадаха в Баку   преди финала в Лига Европа"}
{"url": "https://duma.bg/sambistite-iskat-zlato-v-minsk-n192818", "text": "Председателят на федерацията по самбо Георги Юсев и старши треньорът на националния отбор Васил Соколов изразиха увереност, че състезателите са готови да се преборят поне за една титла на предстоящите II Европейски игри в Минск. Там изпращаме 5-има - Цветелина Цветанова (48 кг), Галя Иванова (52) и Мария Оряшкова (80), както и Борислав Янаков (57) и Мартин Иванов (68). \"Имаме шанс за 1 златен и още 2 медала в Минск\", категорични са Юсев и Соколов. Те оцениха като добро представянето на самбистите на Европейското първенство в Хихон, Испания, където нашите спечелиха 6 медала - 1 сребърен (Денислав Златев, 100 кг) и 5 бронзови - Цветелина Цветанова (48), Илина Стоянова (80), Борислав Янаков (57), Ашот Мартиросян (74) и Михаил Николов (74), в бойното самбо. \"Дори да имаме по-малко медали, но единият да е златен, това е значително по-голямо постижение, изтъкна шефът на самбото Юсев. Конкуренцията в спорта, макар и неолимпийски, расте с всяка изминала година. Преди с участници от Франция, Гърция, Кипър просто загрявахме, а сега губим от тях, Япония също я подценихме на световното първенство миналата година и загубихме 4-те срещи при жените, сподели треньорът Стоилов. Той похвали младата Илина Стоянова, която успешно замести  5-кратната световна и 9 пъти европейска шампионка Мария Оряшкова, която беше на лагер в Япония с националния женски отбор по борба. Мария обаче е спечелила квота през 2018 г. и ще се бори в Минск в края на юни. Ашот Мартиросян ще се подложи на операция и ще се възстановява минимум 6 месеца. Самбистът съжалява, че тежката травма го лишава от надеждата за успех на Европейските игри, но догодина ще се върне всред медалистите. \"Късно е да се замени Ашот, няма време за подготовка, така че няма да попълним една от 6-те квоти, които имаме за Игрите в Минск\", поясни Стоилов.", "date": "2019.05.30", "title": "Самбистите искат злато в Минск"}
{"url": "https://duma.bg/napusna-ni-prof-ivan-popivanov-n192806", "text": "Софийският университет \"Св. Климент Охридски\" с дълбоко прискърбие съобщава, че ни напусна проф. Иван Попиванов (роден на 30 ноември 1927 г.), дългогодишен преподавател във Факултета по славянски филологии. Проф. Попиванов бе плодотворен и задълбочен учен, незаменим колега и приятел, достоен и благороден човек. Той възпита и обучи поколения студенти, докторанти и колеги, като им даваше пример за научна коректност, морал и добронамереност. Беше уважаван и обичан от студенти, докторанти и колеги, винаги готов да помогне като човек и професионалист. Поклон пред паметта му! Това се казва в \"In memoriam\" от академичната общност на СУ. Поклонението ще се състои на 31 май от 11 ч. в Ритуалната зала на Централните софийски гробища.", "date": "2019.05.30", "title": "Напусна ни проф. Иван Попиванов"}
{"url": "https://duma.bg/60-bezplatni-atelieta-pred-narodniya-teatar-n192807", "text": "Над 60 културно-образователни инициативи за деца включва Детският панаир в София на 1 юни пред Народния театър \"Иван Вазов\". Съорганизатори са фондация \"Изиарт\" и Столичната община, а всички инициативи за празника на детето са с вход свободен. Предвидените работилници ще се провеждат през целия ден от 11 до 20 ч. в Градската градина и в близките музеи и галерии. Изработени са специално създадени игри за музеите - децата ще могат да станат откриватели в Музея за история на София, Института за етнография и фолклористика с Етнографски музей, СГХГ, Националния природонаучен музей. В програмата има и йога, тенис, шах, музикални и театрални спектакли, танци и игри за най-малките.", "date": "2019.05.30", "title": "60 безплатни ателиета пред Народния театър"}
{"url": "https://duma.bg/tsska-sf-vze-i-zanev-n192820", "text": "ЦСКА-Сф прибра и национала Петър Занев. 33-годишният защитник е четвъртото ново попълнение на тима на Гриша Ганчев в рамките на няколко дни. Преди него на \"Армията\" пристигнаха Диего Фабрини (Ит), Денис Давидов (Рус) и Тони Уот (Шот). Занев е юноша на Пирин и игра в Литекс на Гриша Ганчев, преди да поеме на гурбет. В последните месеци националът беше без отбор, след като от руския Енисей го изгониха. Пролетта той беше обвинен от треньора Дмитрий Аленичев, че е играл симулативно с цел тимът му да губи и дори руснакът го натискал да признае факта пред съотборниците си. Българинът, естествено, отрече и така се стигна до раздялата. Занев подписа с \"червените\", с които тренира още от април. 33-годишният бранител има богат опит в родното първенство с екипите на Пирин и на Литекс, с който печели 2 шампионски титли, Купа и Суперкупа на страната. В руската Премиер лига той записа 130 мача, 3 гола и 9 асистенции. Преди това Занев бе в украинския Волин Луцк, а през кариерата си извън България е обличал още екипите на испанските Селта Виго и Расинг Ферол. Футболистът има в актива си и 39 мача в националния тим. \"Червените\" се опитват да върнат и бившия си треньор Стамен Белчев, който да работи в тандем с Люпко Петрович. Хасковлията изведе снощи Арда в бараж за Първа лига срещу елитния Септември на \"Лаута\" и е пожелал да дискутира проблема след мача. Той класира кърджалии до плейаут и от клуба искат да го задържат независимо от резултата снощи. Твърди се, че заплатата му ще бъде запазена, ако Арда остане във Втора лига, но ще бъде сериозно увеличена, ако тимът му пробие в елита.  ", "date": "2019.05.30", "title": "ЦСКА-Сф взе и Занев"}
{"url": "https://duma.bg/arabesk-podaryava-pepelyashka-na-malchuganite-n192808", "text": "В Световния ден на детето - 1 юни, балет \"Арабеск\" прави подарък на децата - спектакъла \"Пепеляшка\", който се играе с вход свободен. Балетът е изпълнен с много изненади, смях и радостни емоции от непредсказуемото развитие на така познатата и обичана приказка. Малчуганите ще се забавляват със смешки и грешки, хитроумно забъркани от хореографката Мариана Крънчева върху вълшебната музика на Прокофиев, с костюмите на Цветанка Петкова-Стойнова, сценографията на Екатерина Енева и чудесните танцьори на балет \"Арабеск\".", "date": "2019.05.30", "title": "\"Арабеск\" подарява \"Пепеляшка\" на малчуганите"}
{"url": "https://duma.bg/tango-i-klasika-v-parviya-savmesten-kontsert-na-mila-georgieva-i-maksim-eshkenazi-n192809", "text": "Танго и виртуозна класическа музика ще звучи в изпълнение на цигуларката Мила Георгиева и Оркестъра на Класик ФМ радио с диригент Максим Ешкенази на 31 май в зала \"България\", научи ДУМА от Ирена Данкова. Концертът от програмата на Европейския музикален фестивал 2019 е наречен \"Tango & Campanella\" и в него двамата любимци на публиката ще музицират за първи път на една сцена. По покана на организаторите от \"Кантус фирмус\" Мила и Максим подготвят специално за фестивала този проект, който комбинира романтичната музика на XIX в. със страстта на тангото. Сред соловите пиеси от програмата са известната \"Кампанела\" (трета част) из Втория цигулков концерт на Паганини, рапсодия \"Циганка\" от Равел и Унгарски танц № 5 от Брамс, а също \"Oblivion\" и \"Libertango\" от Астор Пиацола и популярното от филма \"Усещане за жена\" танго на Гардел \"Por una Cabeza\" в преработка за оркестър на Джон Уилямс. Цигуларката, която се занимава предимно със солова кариера и работи като концертмайстор в Щутгарт, бе у нас и за още едно събитие, също от програмата на Европейския музикален фестивал. Вчера тя води майсторски клас с ученици от НМУ \"Любомир Пипков\".", "date": "2019.05.30", "title": " Танго и класика в първия съвместен концерт на Мила Георгиева и Максим Ешкенази "}
{"url": "https://duma.bg/kniga-i-izlozhba-predstavyat-vidniya-fotograf-hudozhnik-petar-papakochev-n192810", "text": "Рeгионалният исторически музей на София е домакин на представянето на книгата албум \"Петър Папакочев: Паметта на светлината\" (ИК \"Знаци\"), посветена на известния майстор на камерата. Премиерата е днес, 30 май, от 18.30 ч., в централното фоайе на музея (пл. \"Бански\" 1). Петър Папакочев е фотограф-художник в периода между Втората световна война и началните години на XXI век. Той притежава фотографско ателие в столицата, където заснема редица видни личности. Паралелно с фотографската си дейност, Папакочев осъществява значителен брой самостоятелни изложби. Книгата съдържа над 300 черно-бели художествени фотографии - портрети на български общественици, учени и културни дейци, както и на световноизвестни личности, посетили България. Представянето ще бъде съпътствано от експонирането на оригинални портрети на личности, попаднали пред обектива на Петър Папакочев през годините. Сред тях са Георги Аспарухов-Гунди, Лили Иванова, Мария Гигова.", "date": "2019.05.30", "title": " Книга и изложба представят видния фотограф-художник Петър Папакочев "}
{"url": "https://duma.bg/nim-praznuva-denya-na-deteto-n192811", "text": "Националният исторически музей ще предложи на 1 юни - Международния ден на детето, игри и забавления за цялото семейство. С интригуващата история на Първобитко ще могат да се запознаят всички малки посетители по време на официалното представяне на първата авторска детска книга на доц. д-р Бони Петрунова, директорка на НИМ. Тя бе отличена с втора награда на издателство \"Фют\". Гостите ще имат възможност да се запознаят с чудатия персонаж и да получат автограф от авторката. Една детска играчка, която доц. Петрунова купува за своя син, слага началото на историята на малкото човече. Всички гости могат да научат още любопитни факти около създаването на книгата по време на събитието в централното фоайе на НИМ в 11 ч. Половин час по-късно малчуганите могат да се включат в тематичното ателие \"Оцветявай с Първобитко\". В него ще опознаят света на малкото човече от праисторията, като оцветят сцени от книгата. От 10 ч. всеки малък и голям любител ще може да се включи в инициативата \"Построй своя замък\". С помощта на близо 290 кашона ще бъде построен замък на територията на музея. Ще бъдат предоставени материали за рисуване, с които участниците да оставят свой отпечатък върху замъка, и хартиени мечове и корони, с които да се забавляват, докато се снимат. Играта \"Тайните на българската история\" започва в 12 ч. и отново ще даде възможност на посетителите да проверят своите знания.  В Пленарната зала от 14 ч. Красимира Дуковска заедно с проф. Андрей Пантев ще представи дипломния филм \"Една минута извън времето\". Филмът разказва през очите на дете за традицията всяка година на 2 юни, точно в 12 ч. на обяд, под воя на сирени да спираме на място, за да отдадем почит на загиналите за свободата на България. \"Една минута извън времето\" е дипломен филм на Красимира Дуковска за защита на магистърска степен режисура, кино и телевизия към НБУ, с художествен ръководител Стефан Командарев. От 11.30 ч. в централното фоайе ще бъде представена българската настолна приключенска и образователна игра \"Археолози срещу иманяри\" - за всички над 7-годишна възраст. Тя е първата от този тип в света, създадена с участието на професионални археолози. Входът за деца и ученици е безплатен.", "date": "2019.05.30", "title": " НИМ празнува   Деня на детето  "}
{"url": "https://duma.bg/srednovekovniyat-festival-v-mezek-patuvane-vav-vremeto-n192812", "text": "Първият средновековен фестивал \"Мезек 2019\" ще се състои на 1 и 2 юни в най-запазената средновековна крепост в Родопите - Неутзикон, отстояща на 2 км от гръцката граница, в непосредствена близост до най-дългата уникална Тракийска куполна гробница в с. Мезек. Той ще потопи присъстващите в бита, обичаите, бойните умения и духа на Второто българско царство, научи ДУМА от Антоанета Титянова.  Преди 6 години в живописния регион, полегнал на пограничната територия между България, Турция и Гърция, е изграден Център за атракции в подножието на историческата крепост, където туристите попадат във военен лагер с палатки, шатри, военно снаряжение и манекени в исторически костюми, връщащи към епохата между XI и XIV век. В Свиленград, в село Мезек, в крепостта Неутзикон - регион, където границите на три държави се срещат, в събота и неделя ще можем да прекосим бариерите на времето, потапяйки се в музей на открито, срещайки се с бита, живота, веселието и игрите на Средновековието. Община Свиленград организира този фестивал-подарък за своите жители, за гостите на града и туристите, за да видят \"копринения град\" не само със съвременните му достижения, но и такъв, какъвто е бил преди векове. Многото хотели в Свиленград имат капацитета да поемат огромен поток от туристи в двата фестивални дни, уверяват домакините. В първите два дни на юни достъпът до гробницата и крепостта в Мезек е свободен - посетителите ще посрещнат звън на стомана, свистене на тетива, аромат на медовина и атракциите на занаятчийски работилници. Умели възстановки и арт кътове ще покажат как са живели предшествениците ни по времето на Асеневци и Калоян, когато кръстоносците на Балдуин Фландърски са прекосявали нашите земи и са били победени именно в региона на Свиленградско.  Представяне на облекла, въоръжение и снаряжение от Средновековието, стрелба с лък, изработка на кукли, накити, грънци, професионални демонстрации на бойни умения, дегустация на храните от време оно... За всекиго според интересите има по нещо.", "date": "2019.05.30", "title": "Средновековният фестивал в Мезек - пътуване във времето"}
{"url": "https://duma.bg/botev-pd-izgoni-nikolay-kirov-n192816", "text": "Новият шеф на Ботев Пд Георги Самуилов уволни треньора Николай Киров-Белия. Решението е взето след загубата на финала за купата от Локо Пд (0:1). Ръководството е счело, че сезонът на \"канарите\" е провален, след като всичко е било подсигурено, но резултати няма. Киров изкара начело на клуба 3 сезона, като през 2017 г. заслужи Купата и Суперкупата на България. \"Освобождавам целия треньорски щаб. Това е мое решение и не подлежи на коментар. Имаме нулева година. От 6 мача имаме 6 загуби. Какво ли не прочетох и чух. Има победители и победени. Мъже сме и трябва да приемем тези обстоятелства. Да им е честито на Локомотив. Много ми е болно, но това е моето решение. До седмица ще обявя кой е новият треньор. Аз съм човекът, който финансира клуба, и аз взимам решенията. Николай Киров е дал много за клуба, но всичко има своя край. Нека представим новия треньор и ще дадем обяснение за бюджета. Моята визия и искане е да се налагат млади футболисти. Нека феновете седнат на моето място, а аз на тяхното\", каза Самуилов.", "date": "2019.05.30", "title": "Ботев Пд изгони Николай Киров"}
{"url": "https://duma.bg/prikazka-s-kukli-za-sapernichestvoto-i-lyubovta-n192813", "text": "В Пловдивския куклен театър играят \"Принцът на морето и принцът на земята\" - интересна  древна легенда, в която използват комбинация между старинния японски куклен театър \"бунраку\", маските на старинния театър НО и един още по-древен стил на кукловодене \"бунянингьо\" - виждаме го в куклата на принцесата, отбелязваме още и някои пози и ескизи от образите в театър \"кабуки\". Театрална традиция на 400 и повече години. Идеята за участие в \"Пловдив - ЕСК 2019\" с представление по японска приказка принадлежи на режисьорката Елена Панайотова и на директора на ДКТ Пловдив Виктор Бойчев. Не без значение е подкрепата на японска културна фондация, ориентирана към представяне на родното изкуство в европейските столици на културата. Текстът на популярната японска приказка \"Принцът на морето и принцът на земята\" е известен у нас от превода на Николай Райнов. Следват две пътувания на режисьорката (първия път с Виктор Бойчев и после със сценографката Юлияна Войкова-Нейман) до Страната на изгряващото слънце - срещи с японски театрали, включително и прочут стар майстор на кукли - майстор Арата. В резултат виждаме оригинална и много красива японска кукла на принцесата, изработена от него. Куклите на принца и дракона са дело на дърворезбаря и скулптор Йордан Янаров, изработени в ателието на пловдивските кукленици. До Япония пътува и една от актрисите - Даниела Тенева, която усвоява как се води японска кукла. Легендата е поетична, митът опира до историята на първия японски император. Двама братя - ловец и рибар, или принцът на сушата и принцът на морето (актьорите Велизар Евтимов и Александър Караманов), си разменят териториите и ролите. От това следват пътешествие до морското дъно и владенията на краля на морето - дракон, влюбване в красивата принцеса - негова дъщеря, и много други събития. Всъщност това е приказка за съперничеството, любовта, за избора и нарушената дума. Освен тези три роли - на двамата принца и на принцесата, има още дракон баща, който се явява и като дракон кукла, водена от 6 актьори, и като старец със симпатична маска, четири актриси играят риби. На сцената има още двама музиканти, които свирят на живо на екзотични инструменти и на чело. Музикалните мотиви са върху петтонови ладове, разработени от композитора Асен Аврамов. Разказът се води от двама актьори, които се сменят често поради трудността и спецификата на текста. Извършен е интересен и труден театрален опит/изследване. Постигнат е забележителен синхрон между актьорите на сцената, четците в единия й край и музикантите до тях. Отлична работа на постановъчния екип - режисьор, сценограф и композитор, и на осемте актьори на сцената, които задвижват вълшебния свят на морето с делфини, медузи и ята риби и изпълняват ритуални жестове и стъпки по сцената толкова внимателно и прецизно, че се доближават наистина до японския перфекционизъм и изтънченост. \"Бъдете японки\", казвала шеговито режисьорката на четирите актриси Мария Димитрова, Михаела Андонова, Наталия Василева и Даниела Тенева в танца им с ветрилата, но японците в случая са най-вече актьорът Велизар Евтимов в главната роля и неговият колега Александър Караманов, както и Димитър Николов в ролята на дракона. Говорът е оставен на двамата четци - Виктор Бойчев ни поразява с вокалната си техника, особено при издаването на характерни японски звуци, команди и въздишки, Румен Караманов е силен в интонационното разнообразие.  Работата в спектакъла буди любопитството и запознава българските творци с японската театрална естетика и традиция. Постижение е изживяването на сложен процес на комбинация между няколко театрални стила, на две театрални култури - българската и японската. Свършена е важна работа, която разширява театралната култура на българската публика.", "date": "2019.05.30", "title": "Приказка с кукли за   съперничеството и любовта"}
{"url": "https://duma.bg/kratki-novini-n192815", "text": "Футбол по Диема спорт 20.00 Витоша Б - Монтана по Диема спорт 2 21.45 Ланс - Дижон по Макс спорт 4 23.00 Депортиво Лара - Коринтианс 3.30 Ривър Плейт - Атлетико Паранаенсе по Нова спорт Баскетбол 21.30 Реал М - Манреса Макс спорт 1 Волейбол 17.30 Полша - Холандия (жени) 20.30 Бразилия - България (жени) по Макс спорт 2 Лека атлетика 21.00 Диамантена лига в Стокхолм по Евроспорт 1 Тенис 11.55 и 18.15 \"Ролан Гарос\" Колоездене 14.00 Обиколка на Италия (XVIII етап)", "date": "2019.05.30", "title": "Кратки новини"}
