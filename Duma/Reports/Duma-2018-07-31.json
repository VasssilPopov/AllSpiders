{"url": "http://www.duma.bg/node/172188", "text": "Не навсякъде сметищата са приятно място за разходки, но във Виена депото \"Раутенвег\" е превърнато от общината в атрактивна дестинация. И тази година, в рамките на програмата \"Ваканция и игри във Виена\", деца на възраст между 6 и 10 години имат възможност да прекарат там интересен и изпълнен със забавления ден. \nОт 24 юли до 3 август служителите на общинския отдел \"Управление на отпадъците\" са подготвили разнообразна програма за малките посетители. Докато се возят с открито влакче из територията на сметището, те научават по забавен начин интересни факти за историята на сметоизвозването и сортирането на отпадъци във Виена, разбират как и кога от стара хартия се произвежда нова и много други любопитни подробности, които даже родителите им не знаят. \nГоляма част от територията на депото \"Раутенвег\" е озеленена и превърната в истински дом за различни видове животни и птици. Децата ще видят редките планински кози от Пинцгау и патетата, живеещи там, а след това ги очаква нещо, за което си мечтаят почти всички малки момченца - разходка из сметището с истински боклукчийски камион. Естествено, и момиченцата могат да се повозят на него. А накрая всички заедно ще поиграят на голф, но не с топки, а с изхвърлени предмети на боклука, например, с някой гумен ботуш или стара гума. Целта е с тях да улучат някоя кофа за боклук, но така, че предметите да останат върху нея. \nАреалът на депото обхваща площ от 600 декара и се използва като сметище от 1966 г. В неговата яма могат да се поместят 14 млн. кубически метра боклук, но от 2009 г. тук се приемат единствено пепел и шлака от виенските заводи за изгаряне на отпадъци. Битовите остатъци не се извозват в депа, а се обработват термично, научи ДУМА от Ойроком-ПР - бюро за международни връзки на община Виена. Освен това там работи инсталация за рециклиране на едрия пясък, с който се обработват улиците през зимата, където напролет се докарва събраният в града пясък, пресява се, измива се и се подготвя за използване през следващата зима.   \n \t\n", "date": "2018.07.31", "title": " Сметище във Виена се превърна в оазис  "}
{"url": "http://www.duma.bg/node/172184", "text": "Четири поредни вечери с Джеф Бриджис ще имат възможност да прекарат родните зрители от 3 до 6 август в 21,00 ч. В края на тази минипанорама е българската премиера на приключенския фентъзи екшън \"Седмият син\", където актьорът играе единствения останал воин от мистичен орден. Преди това bTV Cinema ще покаже криминалната драма \"На всяка цена\", където на Бриджис партнират Дейл Дики, Бен Фостър и Крис Пейн, и екшън комедията \"РПУ Оня свят\" с Райън Рейнолдс, който изпълнява другата главна роля. \nВ неделя филмовият канал ще припомни и една от първите култови роли на Джеф Бриджис - в \"Големият Лебовски\", където участват още Джон Гудман, Джулиан Мур, Стив Бушеми и Филип Сиймур Хофман. \nДжеф Бриджис дебютира в киното, когато е едва на 4 месеца, а 8-годишен заедно с баща си участва в телевизионна поредица. Първото му запомнящо се превъплъщение е в \"Последната прожекция\" (1971), за което получава номинация за \"Оскар\" за поддържаща мъжка роля. Следват още над 80 заглавия, една статуетка на Американската филмова академия за \"Лудо сърце\" и още 3 номинации за най-престижната кинонаграда.   \n \t\n", "date": "2018.07.31", "title": "4 завладяващи филмови вечери с Джеф Бриджис"}
{"url": "http://www.duma.bg/node/172186", "text": "Епизод от минисериала \"Черно огледало\", разкриващ как хората използват импланти, за да записват всичко, което правят, чуват и виждат, вдъхнови събитието за популярна наука Vox Nihili: Време и памет. Проявата с вход свободен ще събере ценители днес, 31 юли, от 20 ч. в столичното кино Cabana (бившето One more kino до НДК). \nКак работи човешката памет и доколко са важни спомените ни, когато мислим за бъдещето? Може ли дигиталната памет да преодолее ограниченията на биологичната? Ще се промени ли обществото, ако капацитетът на човешката памет стане неограничен? Какво рискуваме, ако можем да видим запис на всичко, което сме преживели - от раждането си до настоящия момент? А ако имаме възможност да го покажем на някой друг или да го изтрием? \nТези и други въпроси ще застанат във фокуса на Vox Nihili: Време и памет - серия от събития, обединяващи наука, технологии, етика и философия в общ разговор за бъдещето, които се случват благодарение на научната организация Ratio и платформата \"Предизвикай правото\". Предстоящото шесто издание се фокусира върху използването на технологиите за преодоляване на ограниченията на човешката памет, както и потенциалните предимства и рискове, които следват от това. \nЕфектите от дигитализацията на спомените ще обсъждат Дарин Тенев - доцент по теория на литературата и директор на Института за критически социални изследвания, Любомир Бабуров - основател на Ratio, и Стоян Ставру - основател на \"Предизвикай правото!\". Модератор на дискусията отново ще бъде Петко Желязов.     \n \t\n", "date": "2018.07.31", "title": " \"Черно огледало\" вдъхнови събитие за популярна наука"}
{"url": "http://www.duma.bg/node/172197", "text": "Общият индекс на цените на производителите в промишлеността нараства с близо 7% през юни спрямо същия месец на миналата година. Най-съществено е повишението при производството на основни метали - с 14,2%, и добивната промишленост - с 10,2%, показват данните на НСИ. \nПри производството и разпределението на електрическа и топлоенергия и газ цените са нараснали с 9%, а преработващата промишленост - с 6% на годишна база. От НСИ отчитат спад на цените при производството на тютюневи изделия - с 1%, както и при производството на химични продукти - с 0,6%. \nНа месечна база общият индекс на цените на производител през юни 2018 г. нараства с 0,8% спрямо май. По-високи цени са регистрирани в добивната промишленост - с 5,3%, в преработващата промишленост - с 0,8%, и при производството и разпределението на електрическа и топлоенергия и газ - с 0,1%. \nЦените на производителите на вътрешния пазар през юни 2018 г. се покачват с 5,7% спрямо същия месец на 2017 г., отчитат още от НСИ. Увеличение на цените е отчетено в добивната промишленост - с 10,7%, при производството и разпределението на електрическа и топлоенергия и газ - с 9%, и в преработващата промишленост - с 3,4%. \nЦените на производител на международния пазар през юни 2018 г. се покачват с 8,3% в сравнение със същия месец на миналата година. В преработващата промишленост цените се вдигат с 8,5%. По-високи цени са отчетени при: производство на основни метали - с 14,8%, производство на дървен материал и изделия от него, без мебели - със 7,9%, и обработката на кожи и производството на изделия от обработени кожи без косъм - с 6,2%. По-ниски цени се наблюдават при производство на тютюневи изделия - с 1,9%, и при производството на мебели - с 1,4%.   \n \t\n", "date": "2018.07.31", "title": "С близо 7% нарастват цените в промишлеността"}
{"url": "http://www.duma.bg/node/172195", "text": "\"До 3 години корнишони ще се отглеждат единствено на места и в някоя оранжерия. Тази култура просто изчезва, няма я\", прогнозира пред fermer.bg. Адриан Николов, зеленчукопроизводител от Добруджанския край. Фермерът се грижи за 30 дка с корнишони. \"В градините почти никой не сее корнишон. Просто културата я няма, изчезва. Излиза, че с моите 30 дка аз отглеждам 1% от корнишоните в България. Зареждам целия Добрички регион. Проблемът е, че културата изисква много грижи\", обясни Николов. \nПо думите му годината не е била особено добра за културата. \"Отглеждането на корнишона изисква много работна ръка. Отделно работниците не искат да го берат, защото през цялото време си наведен. Друг фактор са климатичните условия - през тази година той беше много уязвим. Имаше много болести, продиктувани от лошо време. Пръсках на 7 дни и пак не можах да го спася. Друга година го берем 30 дни, а тази успяхме за 2 седмици\", обясни земеделецът. \nСпоред него има неравнопоставеност в субсидирането на културите. \"Обмислял съм и да се откажа, и наистина може да се случи. Причината е само една - голямата неравнопоставеност при субсидирането. През последните няколко години ясно се вижда как културите с малки площи, които не са представени в организации, са на изчезване\", коментира той.   \n \t\n", "date": "2018.07.31", "title": "Производител: Българските корнишони изчезват"}
{"url": "http://www.duma.bg/node/172198", "text": "Заради лошото време и Световното първенство по футбол хотелиери по Черноморието отчитат спад в посещенията на чужденци. Септември обаче ще \"спаси\" сезона. На това се надяват представители на туристическия бранш, съобщава БНТ. Въпреки че дъждовете не са повлияли съществено на организираните туристи, все пак ръстът на летовниците от други страни няма да е толкова голям, колкото беше през 2017 г. Затова туроператори от Варна очакват по-ниски цени на хотелите през септември, с което да се навакса изоставането.  \n\"Като цяло се очаква един мъничък ръст, от порядъка на 4-5% на нощувките, съответно на приходите е малко по-голям. Все пак тази година туристите от Полша, Чехия, Словакия и други източноевропейски страни са се увеличили, тъй като за тях съотношението качество-цена е най-благоприятно\", коментира проф. Стоян Маринов от Варненската туристическа камара. Според него се очаква броят на туристите от Германия да бъде като през миналата година, като липсата на ръст се отдава на факта, че германците преоткриват Турция като дестинация. \nХотелиерите и ресторантьорите по морето очакват сравнително успешен туристически сезон. По данни на Министерството на туризма само за първите пет месеца на годината приходите от чужди туристи са повече от 1,6 млрд. лв.     \n \t\n", "date": "2018.07.31", "title": " Хотелиери от Варна се надяват септември да спаси сезона"}
{"url": "http://www.duma.bg/node/172196", "text": "След 2025 г. за всички автомобили ще се плаща тол такса, стана ясно вчера от думите на председателя на Управителния съвет на Научно-техническия съюз по транспорт Ясен Ишев пред \"Блумбърг тв България\". \"След 2025 г. се очаква да влязат в сила нови изисквания на ЕК, с които всички автомобили да заплащат за изминато разстояние. Както е и в нашите съседни страни - да се заплаща на изминато разстояние, а не на време, което означава да има тол такси навсякъде\", обясни Ишев. \nОчаква се на 16 август 2019 г. да бъде активирана тол системата за тежкотоварните автомобили. Вероятно старите годишни стикери за камионите ще важат дотогава, след което те вече ще се купуват за по-кратък период от време и няма да има застъпване, коментира пред \"Блумбърг тв България\" председателят на управителния съвет на Научно-техническия съюз по транспорт Ясен Ишев. Според него е възможно също системата да приложи по-ниски такси, когато се използва пътната мрежа в ненатоварени часове на денонощието. \"Така таксата може да бъде с до 50% по-ниска, ако пътуваме нощем. Това се практикува в други страни\", посочи той. \nЕкспертът обясни, че при електронните винетки за леките автомобили ще има застъпване. \"Законът дава възможност до 31 януари догодина, който си е закупил винетка до средата на годината, да може да заяви това нещо и да му бъде издадена електронна винетка. Ако водачите на леки автомобили искат, техните винетни стикери да продължат и след 31 януари 2019 г., трябва да се представи касов бон и отрязък на винетния стикер. С тях се отива там, където се продават или регистрират електронните винетки, и се издава необходимата електронна винетка на съответното МПС\", уточни Ясен Ишев. \n    \n \t\n", "date": "2018.07.31", "title": "Eксперт: След 2025 г. за всички автомобили ще се плаща тол такса"}
{"url": "http://www.duma.bg/node/172185", "text": "Ева Пармакова представи дебютния си сингъл \"Ти губиш\" с участието на хип-хоп дуото Павел и Венци Венц (Pavell & Venci Venc`). Една от най-силните участнички в петия сезон на \"Х Factor\" се занимава с музика от 5-годишна, внучка е на златния оперен тенор Любомир Бодуров, явно талантът генетично тече във вените й. \nПарчето предизвика огромен интерес още с ексклузивното изпълнение на Ева на наградите на БГ Радио през юни на сцената в Благоевград. \n\"От момента, в който стъпих в студиото, до снимането на последния кадър от видеото към песента чувствах само подкрепа и позитивизъм от всички около мен. Началото беше с Pavell и Iskrata и парчето се случи отведнъж! А снимките бяха супер яко приключение сред невероятната ни българска природа\", сподели 16-годишната изпълнителка. \nМузиката на \"Ти губиш\" е дело на Павел Николов, a.k.a. Pavell, и Искрен Тончев-Искрата, които заложиха на доказаната формула песента да звучи с модерен хип-хоп бийт. За текста към тях се присъединяват Венцислав Чанов, a.k.a. Venci Venc` и самата Ева Пармакова. \nИдеята за видеото идва от нестандартния подарък, който Павел прави на Венци Венц за рождения му ден през юни - индиански пера. Малко след това двамата предлагат на Ева Пармакова сценарият за клипа да бъде под формата на игра с индианска тематика. Видеото е и режисьорски дебют за Павел, който си партнира с оператора Петко Андонов. Снимките продължават два дни, а локациите са най-красивите места в България - Крушунските водопади, област Ловеч, както и пещерата \"Стълбицата\", където певицата смело слиза за снимките въпреки табелата \"Опасно за здравето!\". Слушайте и гледайте \"Ти губиш\": @ YouTube  \n@ Website    \n \t\n", "date": "2018.07.31", "title": "Ева Пармакова залага на сингъла \"Ти губиш\""}
{"url": "http://www.duma.bg/node/172187", "text": "Забраната да се използват мобилни телефони по време на вечеря е сред тайните на щастливото семейство, пише \"Дейли стар\", позовавайки се на резултатите от скорошно проучване. Ключови фактори за хармоничен семеен живот са още ограничаването на гледането на телевизия, способността да се обсъждат всевъзможни теми и избягването на скандали пред децата. Съвместното готвене и гледане на филми също допринасят за щастието у дома. \nДопитването показва, че е важно членовете на фамилията да си казват \"Обичам те\" поне веднъж на ден, да уважават личното пространството на останалите и да свикват семеен съвет в кризисна ситуация. \n\"Начинът, по който съжителстваме с близките си, съществено се е променил през годините. Щастливият дом е този, в който децата участват във вземането на важни решения и царува взаимно уважение\", казват авторите на проучването от Anglian Home Improvements.   \n \t\n", "date": "2018.07.31", "title": "Щастливите семейства не ползват телефони"}
{"url": "http://www.duma.bg/node/172190", "text": "Постоянна експозиция ще бъде открита в родния град на актьора Велко Кънев - Елхово, по повод 70-ата годишнина от рождението му, информира БНР. Сред експонатите са много снимки от семейния архив на артиста, фотоси и дипляни от постановките на Народния театър, в които той е участвал, копия от статуетките \"Икар\" и \"Аскеер\", спечелени за негови роли в театъра, орденът \"Св. св. Кирил и Методий\" - първа степен, за заслуги в областта на културата и изкуството, който му е присъден през 2008 г. Ще бъдат изложени също сценични костюми.   \n \t\n", "date": "2018.07.31", "title": "В Елхово откриват експозиция, посветена на Велко Кънев"}
{"url": "http://www.duma.bg/node/172191", "text": "Проектът \"Блок кино\" и тази година ще радва софийски квартали с безплатни прожекции на български игрални филми в междублоковите пространства. Специалната селекция на филмите в програмата е дело на кинокритичката Катерина Ламбринова. \"За три години, откакто се провежда \"Блок кино\", сигурно сме показали над 100 български филма на различни места в София. В четвъртото издание сме подготвили още 30 заглавия. При съставянето на програмата се съобразяваме с нагласите на публиката и в същото време се стремим да предложим качествено кино. Филмите са нови или от близкото минало, но получили награди от фестивали\", отбелязва в ефира на Радио София Катерина Ламбринова. Вчера в кв. \"Княжево\" бе прожектиран пълнометражният филм \"Маймуна\" (реж. Димитър Коцев-Шошо) и късометражният \"Нощите на един самотен вестоносец\" (реж. Андрей Кулев). Днес в парка \"Света троица\" (район \"Илинден\") ще бъдат показани филмите \"Слава\" и \"Скок\". Предвидени са още заглавията \"Безбог\", \"Стоичков\", \"Георги и пеперудите\", \"Урок\", \"Вездесъщият\" и други. Началният час на прожекциите е 20.45.   \n \t\n", "date": "2018.07.31", "title": "\"Блок кино\" представя български филми в квартали на София"}
{"url": "http://www.duma.bg/node/172189", "text": "Концерт на оркестъра под диригентството на художествения ръководител на Мариинския театър Валерий Гергиев откри японската част от програмата на третия международен далекоизточен фестивал \"Мариински\", съобщи ТАСС. Спектакълът се състоя в концертната зала \"Китара\" в Сапоро. Японската част на фестивала ще продължи с изяви в Хирошима и Токио, следват спектакли в Китай. \n    \n \t\n", "date": "2018.07.31", "title": "Оркестърът на Мариинския театър изнесе концерт в Сапоро"}
{"url": "http://www.duma.bg/node/172199", "text": "Тричленен състав на Върховния административен съд отмени правителственото решение за промяна на плана за управление на националния парк \"Пирин\", с което се даваше зелена светлина за изграждането на втори лифт в ски зоната на Банско. То бе атакувано в съда от редица екоорганизации.  \nМотивите на съда са, че правителството е нарушило законовите изисквания, не само като не е разпоредило извършването на екооценка на промяната на плана, но формулировките на решението са неясни и създават възможност за заобикаляне на съществуващите в други нормативни актове забрани за строежи в защитени територии. Според решението на ВАС с промяната на плана за управление на Пирин са нарушени законите за опазване на околната среда и за биологичното разнообразие и не е спазено законовото задължение на правителството да опазва защитените територии като национално и общочовешко богатство. \nРешението на магистратите припомня, че Законът за защитените територии (ЗЗТ) забранява строителство, освен на туристически заслони и хижи, водохващания за питейни нужди, пречиствателни съоръжения, сгради и съоръжения за нуждите на управлението на парка и обслужването на посетителите, подземни комуникации, ремонт на съществуващите сгради, пътища, спортни и други съоръжения. \nВ случая с обжалвания административен акт се предвижда изграждането на водохващания, изграждане и разширяване на ски писти, строителство на въжени линии и съпътстваща ги техническа инфраструктура. Макар, че наистина в промяната на плана за Пирин да няма конкретни параметри, свързани със строителство и ползване на природни ресурси, правителственото решение променя нормите, режимите, условията и препоръките за осъществяване на дейностите, като в зоната за опазване на горските екосистеми и отдих на парка се предвижда водохващане, а в закона за туризъм - строеж на писти, въжени линии, съпътстваща инфраструктура и изкуствено осветление. Това налага екоминистърът да извърши преценка дали е необходима да се извърши екологична оценка на промяната на плана за управление на парк \"Пирин\", смятат съдиите. Изграждането на втори лифт край Банско бе намесено миналата седмица в последния скандал в \"Обединени патриоти\". Тогава лидерът на НФСБ Валери Симеонов обвини \"Атака\", че с промени в Закона за приватизация лобират за Кирил Домусчиев да не плати неустойка заради неизпълнения договор за покупка на \"Български морски флот\". Волен Сидеров отвърна, че Симеонов пък лобирал за Цеко Минев и прокарал в Министерския съвет решението за изграждането на втори лифт в Банско.   \n \t\n", "date": "2018.07.31", "title": "Съдът отмени решението за втори лифт в Банско  "}
{"url": "http://www.duma.bg/node/172162", "text": "В Гърция вече има заподозрян и арестуван за пожарите, които се разразиха край Атина през изминалата седмица и отнеха живота на 91 души. Задържан е 65-годишен мъж. \nРазследващите са разпитали деветима души, които са потвърдили, че арестуваният е основният виновник за пожарите. Ако има достатъчно доказателства срещу него, ще бъде повдигнато обвинение, съобщиха властите в Атина. \nМестната телевизия \"Скай\" съобщи, че задържаният е запалил сухи тревни площи в района на Дао Пентели, но поради силните ветрове пожарът много бързо е обхванал огромни територии. Той се опитал да прикрие следите от престъплението си с вода. Според неговите съседи 65-годишният мъж често е палил сухи листа и клони в Дао Пентели. \nВ предварителния доклад на следствието се говори за престъпна небрежност на жител в района, който запалил сухи листа и клони. \nПо данни на брюкселския Център за изследване на причините за бедствията, това е най-смъртоносният пожар в Европа от 1900 година. Състоянието на част от пострадалите продължава да е критично, а броят на жертвите постоянно расте. Повечето жертви са загинали в огъня, но някои са се удавили в морето, бягайки от пламъците. Десетки доброволци гмуркачи, някои бивши \"тюлени\" от военноморските сили, продължиха да търсят тела в морето, добавя АП. \nСред загиналите има все още неизвестен брой деца, както и четирима чужденци - ирландец, който е бил на сватбено пътешествие, майка полякиня и синът й, и белгиец, чиято дъщеря е спасена. \nТрагедията започна на 23 юли, когато в района на гръцката столица Атина едновременно възникнаха няколко мащабни пожара. Курортното градче Мати, разположено източно от гръцката столица, е почти изцяло изпепелено. В момента практически всички огнища на огнената стихия са ликвидирани. \nВластите изпитват големи затруднения с идентифицирането на загиналите, тъй като много от телата са обгорели до неузнаваемост. \nГръцкият премиер Алексис Ципрас пое политическа отговорност за \"най-тежките пожари в следвоенната история на Европа\". Ципрас направи това изявление на заседание на правителството, на което бяха разгледани въпросите, свързани с възстановяването на опустошените от огнената стихия райони. \nПремиерът посети най-тежко пострадалото от огнената стихия градче Мати, намиращо се на 30 км източно от Атина. \n\"Днес посетих мястото на трагедията. Разговарях с граждани, инженери, войници, пожарникари и доброволци\", написа в туитър Ципрас. \"Скръбта е невероятна, но и уважението към тези, които водиха неравна битка срещу пламъците и сега се борят за възстановяването на пострадалите райони, е огромно\".     \n \t\n", "date": "2018.07.31", "title": " В Атина задържаха 65-годишен подпалвач  "}
{"url": "http://www.duma.bg/node/172155", "text": "Група американски сенатори задейства законодателството, за да попречи на президента Доналд Тръмп да извади САЩ от НАТО, съобщи новинарският портал T-online. \nГрупата начело с Джон Маккейн представи за разглеждане законопроект, според който излизането на САЩ от НАТО трябва да стане невъзможно без одобрението на Сената. Групата е разтревожена, че заради Тръмп в Белия дом \"възникнали съмнения в привързаността на Америка към Северноатлантическия пакт\". Според Маккейн цели 70 години съюзниците от НАТО са давали жертви в името на \"демократичния свят, основаващ се на сигурността, правата на човека и върховенството на закона\". Маккейн също така добавил, че именно НАТО е направила САЩ такава успешна държава. \nМеждувременно сенаторът Линдзи Греъм призова по телевизия \"Фокс нюз\" да се засилят санкциите срещу Русия, защото сегашните санкции не работят.       \n \t\n", "date": "2018.07.31", "title": "Закон за оставането на САЩ в НАТО"}
{"url": "http://www.duma.bg/node/172154", "text": "Турция не възнамерява да спре доставките на природен газ от Иран заради повторните санкции на САЩ срещу Техеран. В интервю за Си Ен Ен Тюрк президентът Реджеп Ердоган заяви: \"Казвах на Обама: Съжалявам, но ние купуваме газ от Иран, Къде другаде мога да го купя, освен ако не от Иран. Моят народ без него ще замръзне през зимата и какво ще правим тогава? Същото казах и на Тръмп\", заяви Ердоган. На 25 юли Ердоган обяви, че страната му няма да участва в санкциите срещу Иран. \nРеджеп Ердоган призова лидерите на страните от БРИКС да приемат Турция. Според него  Бразилия, Русия, Индия, Китай и ЮАР са реагирали положително на предложението му на срещата им в Йоханесбург на 25-27 юли.     \n \t\n", "date": "2018.07.31", "title": " Турция ще купува газ от Иран"}
{"url": "http://www.duma.bg/node/172192", "text": "Дъждът се превърна в доминантно условие за тазгодишната \"Opera Open/Опера на открито\" - фестивала на Пловдивската опера в Античния театър. Тя беше замислена като продължение, като възможност за надграждане на много интересното предходно издание в 2017 г. Цели 12 заглавия, не 5-6 или 7, както беше през 2014-а, а 12, при това много разнообразни предложения - 4 оперни, две балетни, една оперетна вечер, два майсторски концерта на Александрина Пендачанска и на Веско Ешкенази - Людмил Ангелов и три от т.нар. по-лека програма, шоу формат (\"Да пееш под дъжда\", Джеймс Бонд концерт, Пиано дуел). В резюме - отлична продуцентска работа на доц. Нина Найденова и екип. Дъждът, обаче, създаде всекидневно напрежение. Дори в събота, когато в спектакъла \"Кармен\" бе събран великолепен солистичен състав начело с най-добрата, както казват, съвременна изпълнителка на главната роля - възхитителната Надя Кръстева, в четвърто действие заваля и големият финал на феста беше провален. И все пак с изключение на едно балетно представление - \"Лебедово езеро\", всичко се състоя. \nГолямо удоволствие беше да наблюдаваме как античният театрон беше изпълнен от ръб до ръб на танго изпълненията на Веско Ешкенази и Людмил Ангелов. Това се повтори в още по-голяма степен в последната вечер с \"Кармен\" - сред публиката имаше доста чужденци и оперни хора от цяла България. Представлението, което оценявам най-високо, е \"Отело\" - трудната, различната опера на Верди в отличната постановка на Нина Найденова, сценография Светослав Кокалов, добър солистичен състав: Отело - литовският тенор Кристиан Бенедикт, Дездемона - Таня Иванова, Яго - италианският певец Алберто Газале, отличен оркестър под диригентството на Диан Чобанов и хор, ръководен от Драгомир Йосифов. Великолепно представление - обиграно бе цялото пространство на Античния театър по хоризонтала и вертикала, умни, находчиви решения, отлични мизансцени. Колективно постижение. Тялото и духът на операта действаха в синхрон. При всички случаи ще отбележим и концерта на Пендачанска и Танго-то на Веско Ешкенази/Людмил Ангелов. Те са големи изпълнители, но такива в своя жанр са и гостите от Будапеща - Карой Пелер и Силви Сенди, както и Бетина Швайгер, и Михаел Хавличек от Виена. Такива са и солистите на Пловдивската опера Елена Чавдарова-Иса в \"Трубадур\", Евгения Ралчева в \"Кармен\", Марияна Панова, Марк Фаулър, Светлана Иванова, Вера Гиргинова, Станислава Иванова в оперетната гала. Много добро представление на \"Жизел\" с отлична солистична двойка от Хърватска и с обновената пловдивска балетна трупа, постановка Йордан Кръстев. Сред оперните представления трябва да отделим още \"Мадам Бътерфлай\", постановка на Нина Найденова, там и в \"Жизел\" имахме по-различна сценография, постигната със средствата на дигиталните технологии. \nВ края на август и в първата половина на септември ще се изиграят още няколко оперни спектакъла на Античния театър - елегантната \"Травиата\" от Пучини на реж. Нина Найденова с Евгения Ралчева в ролята на Виолета, две представления на \"Лебедово езеро\" със солисти на Болшой театър, както и концерт на Стефан Вълдобрев и \"Обичайните заподозрени\"... \nСпектаклите от висока класа довеждат в Пловдив оперни туристи. Това е важно условие за съществуването на операта, която от създаването си няма своя сграда. Сдружението \"Дом за Пловдивската опера\" предложи да се събори бившият партиен дом на площад \"Централен\" (в ниската му част е градската Концертната зала, която е в тежко състояние) и там да се построи оперна сграда. Регионалната камара на архитектите в Пловдив  излезе със свое добре обосновано становище защо не бива и не може на това място да бъде построена оперната сграда. Медиите направиха публичен факт становища на авторитетни пловдивски личности. Дискусията тепърва ще набира сили. Най-напред ще се произнесе Общинският съвет на Пловдив. Вероятно още тази седмица. \nОчевидните недостатъци на това място са малката площ, липса на удобни комуникации за обслужване на сценографски съоръжения и декори, липса на условия за паркиране, очакван конфликт с археологията на подземно ниво... И още аргументи: сградата, известна в миналото като \"партиен дом\", е една от забележителните в града, проектирана през 1965-1966 г. с проектанти известните архитекти Владимир Рангелов, Любомир Бонев, Милчо Сапунджиев, Георги Караянев, Колю Колев. Консултант на проектантския екип - проф. арх. Станчо Белковски. Сградата е първата в България, проектирана и изпълнена със скелетно безгредова конструкция. Новаторска и уникална за страната ни е и покривната фалтова конструкция на Концертна зала. Изградена без компромиси във вида и качеството на материалите. Бившият партиен дом е пример за модерно архитектурно мислене и висше архитектурно майсторство, инспирирано от архитектурата на Мис ван дер Рое. Течение с произход от германския баухаус и западноевропейския интернационален стил и се превръща в изключително приемлив модел за редица културни, образователни институции и големи корпорации, като например небостъргача Сигрем билдинг в Ню Йорк. Сградите не са политически субекти. Те са архитектурни свидетелства на стила и духа на времето, в което са изградени, и наше задължение е да ги опазим, казват експертите от КАБ Пловдив. Предложението за събаряне на административната сграда на община Пловдив и единствената концертна зала с добра акустика не съответства на традициите на Пловдив и противоречи на световното движение, инспирирано от ЮНЕСКО в годината на културното наследство - за съхраняване паметниците на новото време от началото и втората половина на ХХ век. \nНадя Кръстева в \"Кармен\" \n   \nРежисьорката доц. Нина Найденова (с микрофона) и хореографката Боряна Сечанова в репетиция на \"Отело\" на Античния театър Снимки Архив на ДО Пловдив \n    \n \t\n", "date": "2018.07.31", "title": "\"Опера на открито\" доведе в Пловдив меломани от цял свят "}
{"url": "http://www.duma.bg/node/172156", "text": "Повече от милион бежанци са се завърнали по домовете си след началото на руската операция в Сирия. \nОколо 1,2 милиона сирийци са се завърнали от бежанските лагери по родните места след септември 2015 година, пише руският армейски в. \"Красная звезда\". След септември 2015 година 1,186 000 сирийски граждани са се завърнали по домовете си от лагери за бежанци и вътрешно разселени лица\", конкретизира изданието. \nОчаква се следващите седмици и месеци в страната да се завърнат 1,7 млн. сирийски граждани. От ЕС се очакват до 200 000 души, от Ливан 890 000, от Турция до 300 000, Йордания 150 000, Ирак и Египет по 100 000 души. \nОт началото на войната през 2011 г. над 6,9 млн. сирийци са напуснали страната си, чието население тогава бе 20,8 млн. души. В момента сирийските бежанци се намират в 45 страни на света.      \n \t\n", "date": "2018.07.31", "title": " 1,2 млн. бежанци са се върнали в Сирия"}
{"url": "http://www.duma.bg/node/172157", "text": "Нашенци масово горят с шофьорските си книжки в Румъния заради дребни нарушения като примерно неправилно изпреварване. Заради направени нарушения на закона за движение през последната година и половина 344 нашенци са останали без книжки, като на някои от тях връщането на документите им отнема над година. \nВ северната ни съседка за всяко пътно нарушение на закона може да бъде взета шофьорската книжка, алармират от Министерството на външните работи. \nНапример преминаване на червен сигнал на светофара, непозволено изпреварване, отнемане на предимство, както и пресичане на непрекъсната осова линия или превишена скорост са достатъчно основание на властите да отнемат книжка. \nЗатвор грози родните шофьори, ако шофират с висока скорост в градовете, позволят си да водят МПС-то си без необходимата категория или имат над 2 промила алкохол. Зад решетките ще попадне и всеки, ако превиши разрешената скорост от 70 км/час в населено място или 50 км/час в зона със забавено движение. Водачите, които забравят да включат светлините в нощта, също могат да попаднат в ареста.   \n \t\n", "date": "2018.07.31", "title": "350 нашенци с отнети шофьорски книжки в Румъния"}
{"url": "http://www.duma.bg/node/172158", "text": "Американските медии активно обсъждат т.нар. стратегия на Кисинджър, станала известна тези дни. Според версията на изданието \"Дейли бийст\" 95-годишният бивш държавен секретар бил успял да я направи ключов елемент от външната политика на администрацията на Доналд Тръмп. Пет източника от администрацията на президента потвърдиха: планът на \"патриарха на американската дипломация\" цели да се използва Русия като страна-таран срещу Китай, заплашващ световната хегемония на САЩ. Според информации на американски журналисти този метод бил приет позитивно в екипа на Тръмп и именно с него се обясняват някои от действията на руското направление, пише РИА \"Новости\". \nВ тази схема на Русия се пада инструментална роля. Т.е. от Кремъл се очаква, че той ще се съгласи активно да участва в процес, който американските анализатори наричат \"натикване на Китай в кутия\", от която Поднебесната вече няма да успее да се измъкне. По същество, предлага се Русия да изпълни по отношение на Китай същата функция, която Украйна (според идеята) изпълнява по отношение на Русия - да бъде огнище на напрежение, източник на рискове и активен участник в евентуална икономическа или логистична блокада. \nСлухове, че антикитайска сделка ще бъде под една или друга форма предложена на руското ръководство, имаше отдавна. За първи път обаче се появи \"автор\" на тази сделка. Струва си да се подчертае, пише РИА \"Новости\", че Белият дом, а също така офисът на Хенри Кисинджър не пожелаха да опровергаят материала на \"Дейли бийст\". \nЕдва ли ще узнаем някога истината за конкретните предложения на Кисинджър, които той е споделил лично с Тръмп. Но предположението за наличието на някакъв антикитайски дневен ред в основата на действията на президента на САЩ има едно безспорно предимство - то идеално обяснява всички действия, предприемани от американската страна спрямо Русия, в това число новите санкции и срещата в Хелзинки. Работата е там, че Тръмп не е съвсем обикновен преговарящ и представата му за начина на подписване на финансови и политически сделки излиза далеч извън рамките на конвенционалната дипломация. \nНеговият метод на преговори е заплаха, при това максимално силна, а след това предлагане на съвсем мъничка отстъпка. В бизнеса този стил на преговори е довеждал до срив на цели сделки. В политиката пък този подход няма да даде добър резултат - клубът на велики държави е достатъчно малък, а последствията от развалените с всички отношения не могат \"да се изтрият\" чрез банкротство. Колкото до отношенията с Русия да не забравяме неколкократните предупреждения на президента Путин, че Москва от заплахи не се страхува. \nАко все пак информацията за \"плана на Кисинджър\" отговаря на истината, то рано или късно ще видим информационна подкрепа за този план: от една страна, ще се увеличава антикитайската истерия, а от друга - тезата, че при добри съюзнически отношения със САЩ руската икономика буквално ще цъфне. \nКолкото и да са сладки обещанията за бонуси от \"дружбата\" с Вашингтон срещу Пекин, съгласието за изпълнение на \"плана на Кисинджър\" би било огромна грешка. Достатъчно е да погледнем Украйна, за да видим в какво се превръща страна, която се използва като \"таран\" срещу съседна велика държава. Нещо повече: всяка сделка със САЩ е огромен риск, свързан с това, че всякакви \"исторически сделки\" в съвременната американска политическа реалност могат да бъдат лесно прекратени в случай на смяна на президентската администрация. \nКисинджър и Бжежински са двамата автори на китайското икономическо чудо. Те не само убедиха администрацията на Никсън да използва Китай срещу СССР. Те успяха да направят така, че сделката на Никсън с Пекин да се спазва и от последвалите американски администрации. \nЗа съжаление, съдейки по действията на администрацията на Тръмп, той самият и екипът все още вярват, че Русия може да бъде \"впрегната\" с помощта на санкционната тояга и дипломатическия морков в антикитайския дневен ред на Тръмп. Шансовете за реализирането на тази схема обаче са нулеви.   \n \t\n", "date": "2018.07.31", "title": " Тайният план на Кисинджър е да хвърли Русия срещу Китай  "}
{"url": "http://www.duma.bg/node/172159", "text": "Тръмп заплаши да парализира правителството   \n\"Готов съм да парализирам работата на правителството, ако демократите не гласуват за сигурността на границите, включваща изграждането на стената! Трябва да се откажем от лотарията, от политиката на хващане и освобождаване (на незаконно влизащите в страната - б. р.) и други подобни. И накрая, трябва да преминем към система за имиграция, основана на заслугите. В страната ни трябва да идват стойностни хора\", написа президентът на САЩ в туитър. \nБритански министър обърка националността на съпругата си \nНовият британски външен министър Джеръми Хънт днес направи гаф в Пекин и развесели домакините, представяйки съпругата си за японка, макар че тя всъщност е китайка. \"Съпругата ми е японка\", каза министър Хънт пред журналисти на срещата си с китайския си колега Ван И. Макар да се поправи, домакините му реагираха със смях. Китай и Япония са традиционни съперници от векове насам.  \nУкраински учебник: украинците са славянизирани германци \nОсвен тази констатация в украинския учебник по география за 8 клас пише също, че украинците са пренесли пшеницата в различни държави и благодарения на нея се изхранва целият свят. Там се изброяват и \"постиженията на Украйна в Космоса\".  По телевизия 112 украинският депутат Вадим Рабинович призна, че е ужасен от \"глупостите\" в учебника. По-рано бе съобщено, че учебникът е предизвикал смях сред интернет ползвателите. \nНападение на ислямистите в Нигерия \nНай-малко 11 войници и трима цивилни нигерийци загинаха при нападение на екстремисти на радикалната ислямска групировка \"Боко харам\" в щата Борно, Североизточна Нигерия.  Натоварени на камиони и мотоциклети, те откриха огън по нигерийски военни в местна казарма. В превод \"Боко харам\" означава \"Западното образование е грях\". Групировката води война от 2009 г. в Нигерия, Нигер, Камерун и Чад. Жертвите й са 20 000 души. \n \n   \n    \n \t\n", "date": "2018.07.31", "title": "Кратки новини"}
{"url": "http://www.duma.bg/node/172160", "text": "България е с най-евтиния, но и най-недостъпен  бензин А-95 в ЕС, показва класация на агенция \"Блумбърг\". \nСпоред експертите на \"Блумбърг\" средната цена на А-95 у нас е $1,33 за литър, което означава 25-то място в света. В класацията за достъпност обаче страната ни не само е на последно място в ЕС, но е и далеч назад в световната класация - тя е 53-та от общо 61 държави в рейтинга. Средният българин трябва да отдели цели 5,46% от дневната си надница от $24,26, за да може да си позволи литър бензин. \nИначе най-ниска е цената на бензина в раздираната от икономическа криза Венецуела -  американски цент за литър А-95. На второ място е Иран, където същото количество гориво може да бъде закупено за 28 цента. Бронзовият медал в класацията е за друг голям производител на нефт -  Кувейт. В арабската държава цената е 35 цента. Най-скъпо излиза да се напълни резервоарът на автомобил в Хонконг, където литърът струва цели $2,10 .     \n \t\n", "date": "2018.07.31", "title": "Нашият бензин най-евтин, но и най-недостъпен"}
{"url": "http://www.duma.bg/node/172161", "text": "Трябва да сте наясно, че след евентуалното членство на Македония в НАТО, страната ще стане част от военна машина на алианса и ако се случи агресията на НАТО срещу Русия, ще имате съдбата на цел на ответен удар. \nТова заяви руският посланик в Македония Олег Шчербак на пресконференция. В отговор на журналистическите въпроси за предупрежденията, че ще има последствия за членството на Македония в НАТО, Шчербак попита: \"От това ли имате нужда вие и децата ви?\". \nСпоред Русия НАТО е остатък от Студената война със строга блокова структура, виновна за множество агресивни войни, които убиха милиони и разрушиха няколко държави. Според Москва сред бомбардираните от НАТО държави са Югославия, Ирак, Либия, Сирия, Афганистан, Йемен. \n\"Във военните си доктрини НАТО и лидерът на алианса САЩ обявиха, че Русия е техен съперник. В такъв случай не можем да приветстваме усилията на Република Македония да влезе в НАТО\", каза Шчербак. \nКой може да застраши Македония, която е заобиколена от членове на НАТО?, попита посланикът.      \n \t\n", "date": "2018.07.31", "title": " Русия: в НАТО Македония ще е мишена на ответен удар"}
{"url": "http://www.duma.bg/node/172208", "text": "Натискът на палатките даде ефект и се ускори работата по промени в законодателството, заяви Мая Стоицева от палатковия лагер пред парламента по време на брифинг след последното заседание на работната група по изработване на проектозакона за хората с увреждания. Въпреки това родителите на деца с увреждания проведоха организирания за вчера в 17 ч. протест и опънаха 740 м трибагреник по протежение на бул. \"Цар Освободител\".   \nПроектозаконът е стъпка напред, има съгласие по важните въпроси, обобщи министърът на труда и социалната политика Бисер Петков. От думите му стана ясно, че на първо време индивидуалната оценка ще се прави от специализирани екипи на Агенцията за социално подпомагане. Впоследствие тя ще се прави или от нова звено в Агенцията за хората с увреждания, или от нов отделен орган. Идеята е индивидуалната оценка след време да замени ТЕЛК-овите решения. Министърът заяви, че са обсъдени елементите на финансовата подкрепа, съобразена с индивидуалната оценка и ще зависи от индивидуалните нужди и заболяването. \nЗасега финансовата подкрепа за хората с увреждания според новите разчети ще бъде с около 110 млн. лв. повече от раздаваните в момента интеграционни добавки и четвъртината от социалната пенсия, обясни Петков. Той призна, че не може да се пребори за повече пари на този етап. \nОмбудсманът Мая Манолова бе категорична, че индивидуалната оценка трябва да има задължителен характер. Според нея, ако нещата останат само с увеличение на месечната финансова подкрепа за хората с увреждания, това не е реформа. Тя е категорична, че трябва да има промени и при отпускането на помощни средства и медицински изделия. Все пак Манолова заяви, че е обнадеждена от конструктивния диалог, но дали ще има воля за реформи ще стане ясно, когато се види коригирания вариант на закона.  \nРодителите на деца с увреждания продължават да настояват да отпадне ТЕЛК и да има отделен закон за личната помощ. \nАдриана Стоименова от Националното сдружение за и на хората с увреждания заяви, че те никога не са били във война. Според нея в законопроекта има текстове за реална трудова интеграция на хората с увреждания, но е необходимо прецизирането им.  \n6 август е крайният срок за становища от всички участници по закона.   \nПо-рано вчера родителите на 18-годишния Петър Мавродиев с детска церебрална парализа, оставиха на грижите на Бойко Борисов пред приемната на премиера. Младежът е приет в \"Специална педагогика\" в Пловдивския университет. Пред журналисти той заяви, че иска да види дали някой от отговорните за законопроектите ще обърне внимание на обикновен човек. По-късно той бе приет от премиера Борисов, който обеща, че промените в законодателството \"ще гарантират по-голяма финансова подкрепа за хората с увреждания и по-добри услуги за тях\". \n    \n \t\n", "date": "2018.07.31", "title": " Натискът на палатките даде ефект, но протестът остана  "}
{"url": "http://www.duma.bg/node/172209", "text": "Служители на \"Български пощи\" започнаха вчера  , съобщи за ДУМА лидерът на синдиката \"Защита\" Красимир Митов. Началото й е положила една служителка, а поетапно ще се присъединят нейни колеги. Недоволството е заради отнети ваучери за храна и намален размер на допълнителното възнаграждение за придобит трудов стаж. Служителите искат подобряване на условията на труд и премахване на вноската за присъединяване към КТД, чрез която са принуждавани да членуват в други синдикати. Стачката ще продължи, докато не бъдат отстранени нарушенията и не бъде сменено ръководството, което умишлено води дружеството към фалит, заявиха от синдиката. От него са изпратили писма до премиера и министъра на транспорта, но без резултат.      \n \t\n", "date": "2018.07.31", "title": " Пощенски служители започнаха гладна стачка "}
{"url": "http://www.duma.bg/node/172200", "text": "За трети път от началото на годината пред здравното министерство протестираха пациенти с белодробни заболявания, които чакат трансплантация. Причината е, че тази пролет единствената европейска болница, в която се присаждаше бял дроб на нуждаещи се българи, отказа приема им заради неуредени отношения с МЗ. Тогава протестиращите потърсиха съдействие и в централата на БСП, заявявайки, че това е първата протегната ръка за помощ към тях. Социалистите поискаха парламентът да изслуша министрите на здравеопазването Кирил Ананиев и на финансите Владислав Горанов заради проблемите с белодробните трансплантации на български граждани в чужбина. Тогава пациенти и обвиниха МЗ, че лъже за сключен договор с Евротранспалнт. \nПо информация на пациентски организации за последната година и половина четирима души са починали вследствие невъзможност да се подложат на трансплантация, разказа на вчерашния протест Илиана Тонова, председател на асоциация \"Саркоидоза\". \nПреди месец стана ясно, че МЗ води преговори с болница в Есен, Германия, която да приема нуждаещите се от белодробна трансплантация български пациенти, коментира председателят на асоциация \"Пулмонална хипертония\" Тодор Мангъров. От МЗ съобщиха вчера, че българските болници \"Св. Екатерина\" и \"Лозенец\" работят по план-проект за сътрудничество между тях и трансплантационния център в Есен. След изготвянето му трябва да бъде подписан договор между Изпълнителната агенция по трансплантация, борда на Евротрансплант и клиниката в Есен, увери зам.-здравният министър Жени Начева, която присъства на срещата с пациентските организации. \nОт ИАТ са изпратили в Есен документите на трима пациенти, нуждаещи се от трансплантация. Имаме тяхното уверение, че веднага след подписването на договора същите ще бъдат разгледани, каза изпълнителният директор на ИАТ д-р Марияна Симеонова.      \n \t\n", "date": "2018.07.31", "title": " Трети протест на чакащи белодробна трансплантация"}
{"url": "http://www.duma.bg/node/172201", "text": "Председателят на Националния синдикат \"Защита\" в \"Българския разменно сортировъчен център\"(БРСЦ) в \"Български пощи\" ЕАД Златка Младенова започна вчера гладна стачка, съобщи за ДУМА председателят на профсъюза Красимир Митов. Поетапно към нея ще се присъединят и други работещи в държавното дружество, а стачката ще продължи, докато не бъдат отстранени закононарушенията и не бъде сменено цялото ръководство, което умишлено води дружеството към фалит, обяви той. Гладната стачка ще продължи до изпълнение на исканията и ако се наложи, ще се пренесе и пред Министерски съвет. НС \"Защита\" застава категорично зад справедливите искания на синдикалното ни ръководство в \"Български пощи\" и  подкрепяме протеста, но изразяваме своята загриженост за здравето на работещите, заяви Митов. \nПротестът се случва след години преследване, тормоз и лишаване от основни права на членове на НС \"Защита\" в дружеството. \"На служителите в пощите се отнемат ваучери за храна, незаконно им се намалява размерът на допълнителното трудово възнаграждение за придобит трудов стаж и професионален опит. Над 80% от тях получават минимални работни заплати, докато ръководството на дружеството пилее безогледно финансови ресурси\", подчерта Митов. По думите му ежегодно дружеството трупа милиони левове загуби, въпреки че се субсидира с десетки милиони лева от държавния бюджет. \nМногократно сигнализирахме за нередностите в пощите премиера Бойко Борисов и министъра на транспорта, информационните технологии и съобщенията Ивайло Московски за репресии и закононарушения, извършвани от работодателя, но те се правят на \"ни чули, ни видели\" какво правят назначените от тях партийни функционери. Вчера отново изпратихме сигнал до двамата и до главния изпълнителен директор на \"Български пощи\" ЕАД Деян Дънешки, с което ги информираме за гладната стачка. В него настояваме за спешната намеса на държавата и предприемане на адекватни действия, за да бъде преустановена тя и да не се застрашава здравето и на други работещи в държавното дружество\", коментира Митов. От синдиката са сигнализирали за случващото се и омбудсмана Мая Манолова. \nГладната стачка е против погазването на основни човешки права през последните две години от ръководството на фирмата, категоричен е Митов. \"Към това прибавяме и многократно поставяните въпроси от НС \"Защита\" в \"Български пощи\". Става дума за изключително ниското заплащане на работещите в дружеството и за увеличаване на основните работни заплати с минимум 10%. Настояваме за преустановяване на несправедливото и субективно разпределение на допълнителни възнаграждения, което на места е с мизерните 1,26 лв. на месец\", отбеляза той. От синдиката искат и подобряване на недопустимо лошите условия на труд и премахване на паричната вноска за присъединяване към КТД на дружеството, чрез която пощенци биват принуждавани да членуват в КНСБ или \"Подкрепа\". Освен това на хората не се предоставя информация къде отиват и за какво натрупаните десетки хиляди лева, внесени от нечленуващи и членове на НС \"Защита\". На въпросите работодателят отговоря с преследване, тормоз и незаконосъобразни посегателства спрямо членове на нашия синдикат, като целта е служителите да се откажат от него\", смята Митов. \n    \n \t\n", "date": "2018.07.31", "title": " Пощенски служители започнаха гладна стачка  "}
{"url": "http://www.duma.bg/node/172202", "text": "С писмо до вътрешния министър Валентин Радев Корнелия Нинова настоя за информация кой е променил план-разстановката за контрол на пътното движение по време на събора на Бузлуджа часове преди неговото начало. Според председателя на БСП заради това решение десетки хиляди хора 5 часа са оставени да чакат автобусите за родните си места под проливен дъжд и без никаква организация на движението. Вие не изпълнихте сключения между нас договор и очакваме да ни посочите виновните за това лица и те да понесат отговорността си, категорична е Нинова. \nПрипомняме, че тазгодишният традиционен митинг-събор на Бузлуджа привлече рекордно много хора. Движението обаче бе силно затруднено, а симпатизантите на левицата изминаваха километри пеша от и до Историческата поляна. Имаше проблеми и с извозването на автобусите. \nВ писмото си до вътрешния министър Нинова припомня, че още на 28 май е изпратено писмо, в което го призовават да предприеме необходимите мерки за безопасността, охраната и нормалното протичане на мероприятието. \"Писма изпратихме и на Началника на Областна дирекция на полицията град Габрово, Началника на Областна дирекция на полицията Стара Загора, Началника на районно полицейско управление Казанлък, Началниците на сектор \"Пътна полиция\" в Стара Загора и Габрово. В резултат на разменената кореспонденция подписахме договори с ОД на МВР Стара Загора и ОД на МВР Габрово \"срещу заплащане да се осъществи охраната на обществения ред и контрол на пътното движение по време на събора по отделен план-разстановка\", припомня лидерът на левицата. \n    \n \t\n", "date": "2018.07.31", "title": " Нинова пита МВР за затрудненото движение на Бузлуджа   "}
{"url": "http://www.duma.bg/node/172203", "text": "Депутатът от \"БСП за България\" Валентин Ламбев и общинският съветник Валерия Дончева подкрепиха протест във великотърновското село Шереметя. Недоволството на местните жители е заради необезопасена пешеходната пътека. Хората настояват за поставянето на светофар, шумяща маркировка и нова пешеходна пътека през опасния главен път София-Варна, който минава през населеното място. 18 месеца хората чакат държавата да се загрижи за сигурността на пресичащите и да постави нужната пътна сигнализация. Десетки са случаите на блъснати пешеходци и коли, като има и един смъртен случай. Заради черната статистика хората поискаха гаранции за безопасно пресичане.  \nДва въпроса към министъра на регионалното развитие е задал Валентин Ламбев в опит да реши проблема. През ноември 2017 г. министър Николай Нанков отговаря, че при благоприятни метеорологични условия, мерките ще бъдат изпълнени най-късно до януари, или когато метеорологичните условия позволят, но това така и не се е случило. На второто питане на Ламбев отговорът на министъра е да отправи въпросите си към община Велико Търново. \nЖителите на селото вече не вярват на обещания и ще излязат отново на протест, докато пътят през селото не бъде обезопасен. \n    \n \t\n", "date": "2018.07.31", "title": " Депутат от БСП подкрепи протест в Шереметя "}
{"url": "http://www.duma.bg/node/172204", "text": "Управляващите най-накрая се втурнаха да спасяват изгорелите Царски конюшни. Разпореждане сградите да получат статут на културна ценност възможно най-скоро е дал министър-председателят Бойко Борисов по време на съвещание в Министерския съвет. По повод пожара в имота на премиера са докладвали министърът на културата Боил Банов, министърът на вътрешните работи Валентин Радев и кметът на София Йорданка Фандъкова. В съвещанието са участвали и вицепремиерът Томислав Дончев, и зам.-кметът Тодор Чобанов. \nБорисов настоял за пълна координация в действията на отговорните институции, така че да се съхрани културната ценност. От своя страна МВР поема ангажимента за възстановяване на щетите от пожара, съобщиха от МС. \nМеждувременно самият Банов заяви в тв интервю, че Царските конюшни ще получат предварителен статут на културна ценност от национално значение, но призна, че ходът му е продиктуван от чист популизъм и не вярва да промени нещо. Министърът имал притеснения, че статутът ще бъде съборен в съда поради многото дела, които водят собствениците помежду си и неуточнената собственост. \"Това го правя, не защото съм убеден, а за да отговоря на един популизъм в общественото мнение, което не ми е присъщо\", призна Банов. Той не виждал основания да подава оставка. По-късно министърът даде и пресконференция заедно с Тодор Чобанов, който ден по-рано го нападна. И двамата изразиха съмнение, че пожарът е бил случаен. След като изрази бурно възмущението си, Банов добави, че ремонтните работи ще започнат в средата на август. Чобанов пък обяви, че имало идея една от сградите да стане музей с 20 каляски. \nВсе още обаче има неяснота по собствеността на изгорелите сгради. Според Банов те са на МВР, но по-рано през деня главният архитект на София Здравко Здравков обяви, че имотите са собственост на външното министерство. Здравков също защити тезата на министъра на културата, че изгарянето на сградите няма да помогне на собствениците да строят. Главният архитект напомни своя идея, която лансира в началото на годината, че собствениците на сгради, паметници на културата, трябва да получават бонуси, за да имат стимул да ги пазят. Подготвя се и законопроект в тази посока. \nОт прокуратурата също излязоха с позиция и заявиха, че не изключват нито една версия за палежа на Царските конюшни. Емилия Русинова от Софийската градска прокуратура съобщи, че се извършва втори оглед на местопроизшествието. Засега е сигурно, че огънят е тръгнал от горе на долу. При първоначалния оглед от вишка не са забелязани електрически инсталации.  \nБСП очаква отговори във връзка с пожара. Това става ясно от думите на депутатите от БСП Драгомир Стойнев и Петър Витанов, които коментираха темата.\"В тази държава всички задаваме въпроси и няма кой да ни отговори. Така беше с хаоса с чумата преди няколко дни, а сега продължаваме с нова тема - Царските конюшни. Една групировка на ГЕРБ срещу друга групировка на ГЕРБ\", подчерта Драгомир Стойнев. Според него палежът на сградата е заради желание имотът да бъде съборен и там да изникне поредният мол или офис-сграда. Витанов пък бе категоричен, че е несериозно да се твърди, че не се знае кой е собственик на сградата. Не съм оптимист от бъдещия резултат, като гледам този театър, който се разиграва, добави той.   \n \t\n", "date": "2018.07.31", "title": "Властта се втурна да спасява изгорелите конюшни "}
{"url": "http://www.duma.bg/node/172207", "text": "Председателят на борда на директорите на \"Инерком България\" Милена Стоева внесе във Върховния административен съд вчера жалба срещу решението на КЗК. Припомняме, че Комисията за защита на конкуренцията забрани на фирмата на Гинка Върбакова да купи бизнеса на ЧЕЗ у нас. На 19 юли регулаторът обяви, че като производител на електрическа енергия от фотоволтаици, \"Инерком\" ще има съществено предимство пред останалите.  Според комисията при евентуална такава сделка ще бъде налице концентрация, която ще окаже влияние на пазара на електроенергия. Причината за това заключение е произвежданата енергия от фотоволтаици от дружество от групата на \"Инерком\" в съчетание с дружества за експлоатация на фотоволтаици и търговия със \"зелен\" ток, собственост на ЧЕЗ. \nОбжалването влиза във ВАС два дни преди съдът да излезе в едномесечна ваканция, което означава, че жалбата ще бъде разгледана за допустимост най-рано през септември, когато евентуално ще се насрочи заседание за разглежданото й по същество. В края на ноември обаче изтича срокът, даден от ЧЕЗ на \"Инерком\" за плащане на стойността на сделката от 340 млн. евро. Не е ясно дали процедурите около разрешаването на придобиването, което е условие за приключване на транзакцията, спират деветмесечния срок за плащане, но според запознати целият регулаторен риск е за сметка на \"Инерком\" и ако сделката не мине в КЗК до ноември и не се плати договорената сума, тя се разваля, като ЧЕЗ задържа платената от фирмата гаранция от 5 млн. евро.      \n \t\n", "date": "2018.07.31", "title": " \"Инерком\" обжалва в съда забраната на КЗК да купи ЧЕЗ"}
{"url": "http://www.duma.bg/node/172206", "text": "Заради масовото недоволство на родители и ученици МОН се отказа от идеята през лятото догодина изпитите след VІІ клас да включват материала от трите години на прогимназията - за V, VІ и VІІ клас. По литература в тестовете ще бъде включен само изучаваният материал за VІІ клас, съобщиха вчера от МОН. Въпросите по български език обаче ще са върху изучаваното съдържание за трите години, каза министър Красимир Вълчев. Тестът по математика също ще включва въпроси върху целия материал от прогимназията. Съдържанието на изпита няма да се увеличи три пъти, защото изпитите не са по конспект, а проверяват придобитите базови умения, увери Евгения Костадинова от МОН.   \nДосега в т.нар. външно оценяване (НВО) след VІІ клас бяха включвани въпроси по литература само от съдържанието за VІІ клас. С новия училищен закон обаче прогимназията бе намалена с година и основно образование се завършва след VІІ, вместо след VІІІ, както досега. Затова и в изпита след VІІ клас от идното лято трябваше да се включат въпроси върху произведенията по литература, изучавани от V до VІІ клас. Тази новост обаче се отлага и ще влезе в сила от учебната 2020/2021 г., са решили в МОН. Причината е, че родители протестираха срещу смяната на правилата в крачка.   \nСпоред компромисното решение, учениците, които ще завършат VІІ кл. през учебната 2019/20 г., ще държат изпит върху произведенията, изучавани в VІ и VІІ клас. А през 2020/2021 г. за пръв път бъдещите седмокласници ще имат въпроси върху творби, изучавани в V, VІ и VІІ клас, както изисква влезлият в сила нов закон. Това са децата, които тази есен ще постъпят в V клас. Всяка година МОН ще определя модела на НВО и може да го надгражда и според резултатите, каза Костадинова.  \nВ тестовете по новия модел обаче няма да има въпроси, свързани със залог и вид на глагола, видове подчинени изречения, фразеология на словосъчетания и пароними. Тези теми според новите учебни програми са преместени от VІІ в VІІІ и ІХ клас. Но пък в изпита ще се включат нови творби като \"Стани, стани юнак балкански\" и \"Вятър ечи\" на Чинтулов, както и \"Бай Ганьо пътува\" (вместо \"Бай Ганьо на гости у Иречек\") и текста за чикагското изложение от \"До Чикаго и назад\" на А. Константинов (вместо досегашната глава \"Ниагара\"). Във втория модул - преразказ, промени няма да има.  \nПо математика задачите с кратък отговор се намаляват от 6 на 5, а с избираем отговор се увеличават от 16 на 17. Третият тип задачи - с разширен отговор, ще са 3 вместо 2. В темите след VІІ клас отпадат задачите за трапец и за линейни параметрични уравнения и неравенства. Учениците ще разчитат не само таблици, но и карти, диаграми и схеми. Досега резултатите от НВО се вписваха като текущи оценки, а занапред ще се записват в свидетелството за основно образование. Изпитите след VІІ клас се изместват от месец май за юни. Идното лято те ще са на 17 юни БЕЛ и на 19 юни по математика. \n    \n \t\n", "date": "2018.07.31", "title": " МОН отстъпи частично за изпитите след VІІ клас"}
{"url": "http://www.duma.bg/node/172163", "text": "1886 - УМИРА ФЕРЕНЦ ЛИСТ, АВСТРО-УНГАРСКИ КОМПОЗИТОР (Р. 1811 Г.). Смятан за един от най-великите пианисти в историята. Откривател на симфоничната поема, както и на модерния соло пиано рецитал. Автор на 13 симфонични поеми, 19 рапсодии и др. Творчеството му е вдъхновено от унгарски национални мелодии и ритми. 1948 - В ЕЛХОВО СЕ РАЖДА ВЕЛКО КЪНЕВ, АКТЬОР (УМИРА 2011 Г.). Завършил ВИТИЗ, започва да пише актьорската си биография в Сливенския театър. Кариерата му е свързана още със Сатирата и Народния театър \"Иван Вазов\". За повече от 30 години в театъра и киното изиграва над 40 роли, най-известните от които са във филмите \"Мъжки времена\", \"Оркестър без име\" и \"Да обичаш на инат\". Има значителен опит и като педагог. Заедно с Георги Мамалев и Павел Поппандов създават група НЛО, която издава няколко плочи. Носител на театрални и филмови награди. 1971 - ЗА ПРЪВ ПЪТ Е ИЗПОЛЗВАН ЛУНОХОД (ЛУНАР РОУВЪР). Американските астронавти Дейвид Скот и Джеймз Ъруин стават първите хора, карали превозно средство на Луната. След като кацат на 30 юли по време на мисията на \"Аполо 15\", правят двучасова разходка със струващото 40 млн. щ.д. \"лунно бъги\". Изминават 8 км, като гледката е наблюдавана от милиони зрители на Земята. Третият от екипажа - Алфред Уордън, пилотира командния модул около Луната, докато колегите му прекарват на повърхността й 66 ч. и 55 мин. 1991 - ПОДПИСАН Е ДОГОВОРЪТ \"СТАРТ\" ЗА СЪКРАЩАВАНЕ НА ЯДРЕНИТЕ АРСЕНАЛИ. Джордж Буш и Михаил Горбачов слагат подписите си в Москва, а документът влиза в сила на 5 декември 1994 г. СССР и САЩ са длъжни според договора за период от 7 г. да съкратят ядрените си арсенали така, че в страните да не останат повече от 6000 единици. Забранява се производството, изпитанието и използването на балистични ракети с въздушен пуск, подводни пускови установки, балистични и крилати ракети, а също и орбитални ракети. През май 1992 г. в Лисабон е подписан допълнителен протокол, според който към договора се присъединяват Украйна, Казахстан и Беларус. 1997 - ПРИЕТ Е НОВИЯТ ГЕРБ НА БЪЛГАРИЯ. Според гласувания от 38-то НС закон гербът е изправен златен коронован лъв на тъмночервено поле във формата на щит. Над щита има голяма корона, първообраз на която са корони на български владетели от Втората българска държава, с пет кръста и отделно кръст над самата корона. Щитът е поддържан от два златни короновани изправени лъва, обърнати към щита от лява и дясна хералдическа страна, които стоят върху две кръстосани дъбови клонки. Под щита върху прехвърлена през краищата на дъбовите клонки бяла лента с трикольорен кант е изписано със златни букви \"Съединението прави силата\". Гербът, изработен по този закон, е на художника Кирил Гогов и скулптора Георги Чапкънов.   \n \t\n", "date": "2018.07.31", "title": "Датата"}
{"url": "http://www.duma.bg/node/172165", "text": "\nЕдва ходи, крета, ръкомаха ненужно, почти равновесно, замита краката. Влачи крилата. \nИ властва. \nОпиянена. От силата на безумието. И от слабостта на разума. \nНе е в състояние да предприеме нещо позитивно, човешко, реално, но настоява да ближе билата на върховете. Да бъде първа, да бъде символ и да значи нещо смислено, огромно. \n(Иван Вазов: \"Като Термопили, славно, безгранично...\") \nЗащото иначе ще означава себе си. А това е тъжно и безсъдържателно. Много тъжно и съвсем кухо. Нищо друго. \nКогато властта се опияндури с ишиас, коленете й омекват. Тя скърца със зъби, за да изглежда добре, но и зъбите се чупят. Удря с юмрук, а хрущялите се пукат. Тропа с крак - костите са крехки. Тежка болест е това. \nЛекарствата не помагат. Власт, обримчена от ехото си, не позволява на лечението да вникне. Напротив. Приема закони срещу лечението, защото вече е станала зависима от своята слабост. Готова е да убие, да заличи всекиго, който се опитва да помогне. \nВърхушката е самодостатъчна. Така се чувства недостъпна. Елитарна. Значима до недосегаемост. И велика - в бурята на своята чаша. И на своята звезда. \n(Петя Дубарова: \"И всяка от звездите е зеница...\") \nТя няма зеници. Нито отпечатък. \nА е толкова лесно - почти до човечност! - да слезеш от подиума и да повървиш между редовете на тези, които те аплодират. Да видиш отегчението, презрението, страха и омразата. Да поговориш без влитане и без апломб, със скромното усещане, че си равен. Не си другоселец. Да оставиш овациите да кънтят в главите на празноглавите и да потърсиш вина, отговорност. Защото истината е там, в междуредието на залата, където са се натъркаляли окаяни съдби, животи, нещастие, огрухан народ - създаден от теб, причинен от теб. \nА ти си върхът на върхушката. И не вървиш по междуредието, а катериш ледения път на самовластието - пързалката на всяка слаба идентичност. \nИ как ще слезеш оттам, върхушко? \nКогато толкова дълго си била горе, не осъзнаваш ли, че смирненската стълбица е вече изгнила? Къде ще се върнеш? При кого? При кой народ? Когото остави в изгнание в собствената му държава ли? \nКак ще се върнеш, върхушко? И ти - върхарю евровърхогонец...     \n \t\n", "date": "2018.07.31", "title": " Болната от ишиас върхушка"}
{"url": "http://www.duma.bg/node/172164", "text": "Пред взора ми e една снимка, пожълтяла от годините, откогато е направена. Почти столетие от деня 1 септември 1919 г., когато близо 50 членове на социалистическата трудова група \"Изгрев\" на български заселници в град Джаксън, щата Мичигън, са се щракнали на кадро за спомен. Всъщност на самата снимка те са точно четиридесет и четирима, между които и една жена, но вдясно неколцина не са били хванати от обектива. Забележителни са физиономиите на тези хора. Лицата им не са разтегнати в изкуствена усмивка, докато изричат думата \"rabbit\" (на английски език \"заек\"), която да придаде на физиономиите им изражение в стил \"keep smiling\" (продължавай да се усмихваш), резултат от самодоволството заради постигната \"Американска мечта\". \nНе, тези български емигранти, облечени официално, специално заради събирането, също и израз на едно човешко достойнство, че те не са само отрудените, почернените от производствения прах наемни работници, но и владетели на права, които са залегнали в Декларацията на независимостта от 1776 г. на новообразуваната държава върху Северноамериканския континент. Права, които те са готови да отстояват в яростна класова борба, възприели идеята за социална справедливост. \nВторото десетилетие на ХХ век е период на подем на класовото противопоставяне в Съединените щати. Първата световна война засилила и изострила кризата на свръхпроизводството, рязко влошила условията за труд, живот и борба на работническата класа на Съединените американски щати. Най-тежко бедствие се оказала небивало високата безработица, дори по официални - макар и силно занижени данни, - наброяваща през  1913 г. 1 671 000 души, в 1914 - 3 120 000 безработни, през 1915 г. - 3 777 000 души. Всъщност около половината от наемната работна ръка била на половин работен ден. Нарасналата безработица  способствала за падането на работната заплата и жизнения стандарт на тези, които оставали на работа. От друга страна, рязко се повишили цените, особено за прехрана, а с тях и разходите за живот. Съкратени били както номиналното, така и реалното заплащане, процесът на абсолютно влошаване на условията за живот засегнал значителна част от трудещите се. \nПървоначално в трудните условия на криза стачната борба отслабнала, намалял броят на профсъюзните членове. Затова пък в редица щати и градове на Съединените щати се надигнало движението на безработните. Първоначално то започва на Тихоокеанското крайбрежие, после се разпространява в Ню Йорк, Чикаго и други промишлени центрове. Но все пак движението на безработните не било масово. То обхващало само отделни промишлени центрове. Безработните действали стихийно, разединено. Но все пак този изблик на социално недоволство заставил управляващите да се замислят за различни мерки за предотвратяване на безработицата, за застраховане на нейните жертви. \nОт пролетта на 1915 г. започва оживяване на стачното движение. Първата голяма битка е стачката на металурзите - членове на Международната асоциация на механиците (сред тях с голямо влияние се ползват социалистите) в Бриджпорт и други промишлени градове, където се намирали военни заводи.  Движението бързо набира сила  и през 1916 г. достига своя връх. Годината започва със стачката на металурзите в град Янгстаун (щат Охайо), после в борбата се включват миньорите, шивашките работници на Ню Йорк, нефтодобивниците от щата Ню Джърси. Заплахата от обща стачка на 400 000 железничари, принудила Конгреса и тогавашния американски президент Удроу Уилсън да направят принципни отстъпки - бил приет законът на Адамс за осемчасов работен ден на частните железопътни линии. \nМного стачни борби се провеждали под ръководството  на профсъюзното обединение \"Индустриални работници на света\" (ИРС). Като правило те завършвали посредством ожесточени схватки с полицията и наемниците на компаниите (стачките в град Бейони, щат Ню Джърси; в г. Месаби, щат Минесота; също на Западното крайбрежие и пр.). Едновременно с това ИРС продължава своята агитационна дейност сред неквалифицираните работници, местещи се от щат в щат в търсене на прехрана. През 1916 г. те създават Организация на селскостопанските работници № 400, която бързо се разработвала и укрепвала. Пред ИРС се открива перспектива да се превърне в мощен съюз на неквалифицираните и нискоквалифицираните работници, в ефективна работническа организация, пропагандатор на производствения юнионизъм. Но идеологията и практиката на анархосиндикализма, а по-късно и правителствените репресии попречили на разширяването на влиянието на Индустриалните работници на света сред работническите маси. Въпреки това героичната дейност на ИРС допринесла значително за развитието на стачната борба и работническото движение, като заложила основите на производствения юнионизъм в Съединените щати. \nВстъпването на Съединените американски щати във войната с Германия означавало  нов етап на класовата борба  Ръководството на най-големия американски профсъюз Американска федерация на труда (АФТ) открито преминало на страната на буржоазията и правителството. То свикало на 12 март 1917 г. съвещание на ръководителите на основните съюзи и федерации на АФТ, което приело резолюция за безусловна поддръжка на правителството. През целия период на войната Изпълнителният съвет на АФТ активно призовавал работниците да не стачкуват и да поддържат правителствената политика за \"регулиране на класовата борба\", тоест за нейното задушаване в зародиш. \nНо работническите маси и през 1917-1918 г. продължавали активно да се борят за своите права и интереси, да протестират против войната, скъпотията и настъплението на капитала срещу техните права. В този период избухват много стачки на нефтодобивниците, корабостроителите и докерите, миньорите, дървосекачите и други работнически професии. \nРавносметката на стачните борби в годините на Първата световна война показват смелостта, бойкостта, упоритостта на стачниците. Забележително явление става укрепналата самостоятелност, инициативата на неорганизираните маси и редовите членове на профсъюзите, активните действия на жените-работнички. Американските работници постепенно развиват стремеж към солидарност, единство в действията, твърдост и съзнателност. \nВ кой български учебник по история днес пише подробно за класовата борба в периода около Октомврийската революция през 1917 г.? В Съединените щати, в Западна Европа, в Китай, Япония или ... България? И колко още факти, осветляващи прогресивната роля на носителите на комунистическата идеология в борбата на угнетените работнически маси по света за социална справедливост са клъцнати от учебниците? Особено табу е темата относно участието на комунистите в ръководенето на подтиснатия български пролетариат в борбата му за достоен живот. Защо ли е това информационно затъмнение? \nИзчерпателен отговор дава английският писател Ерик Блеър (1903-1950 г.), известен с псевдонима си Джордж Оруел, в своя роман \"1984\". \nВ предговора си към българското издание през 1989 г. Ивайло Дичев заключава: \"А ако днес, с над 40-годишно закъснение, най-сетне се решаваме да представим на нашата култура този станал вече класически в световната проза роман, това ни дава увереност, че 1984-а е наистина отминала. Нещо повече: че ние вече не можем да живеем без минало - може би страшно рушащо илюзии, но обективно и неподвластно.\" \nУви! Този оптимистичен взор на Ивайло Дичев в бъдещето на България близо тридесет години по-късно съвсем не е реалност.  Миналото е напълно манипулируемо,  восък в ръцете на политизираните историци, извършващи срез на миналото, ограничени в своите конфабулации (самовнушена истина - бел. авт.) от антикомунистическите идеологеми. Напълно в стил ал? Джордж Оруел от романа му \"1984\". Както той описва: \"Променянето на миналото е необходимо по две причини, едната от които е спомагателна, така да се каже предпазна, и се състои в следното: партийният член, подобно на пролетария, понася сегашните жизнени условия отчасти защото не може да направи сравнение. Той трябва да бъде откъснат от миналото по същия начин, както и от чуждите страни, защото е необходимо да вярва, че живее по-добре от дедите си и че жизненото му равнище постоянно се повишава. Най-важната причина за променянето на миналото е необходимостта да бъде гарантирана непогрешимостта на партията (разбирай ГЕРБ, тоест Борисов, Бойко! - бел. авт.). Речите, статистическите данни и всевъзможните други документи трябва постоянно да се осъвременяват, за да се покаже, че прогнозите на партията за всичко са верни. ... И ако фактите говорят друго, те трябва да бъдат променени\". \nХитровато, нали?! \nНо американският политически деец-демократ, публицист и просветител Томас Пейн (1737-1809 г.), един от идеолозите на Американската революция, автор на историческия памфлет \"Здравият разум\" беше заключил: \"В сравнение с мъдростта хитростта е това, което е маймуната в сравнение с човека\". \n    \n \t\n", "date": "2018.07.31", "title": " 2018 ала Джордж Оруел   "}
{"url": "http://www.duma.bg/node/172166", "text": "\nМиналата седмица (16-20 юли) правителството одобри доклад за състоянието на националната сигурност. В него за първи път се обръща по-сериозно внимание на демографската катастрофа в страната, като тя е поставена на трето място сред заплахите за националната сигурност. \nБългария е загубила 0,7% от населението си само през 2017 г. Раждаемостта продължава драстично да спада, като коефициентът е под средния за ЕС (9 промила в България при 10,1 в ЕС за 2017 г.). Тази негативна линия трудно може да бъде дори балансирана, защото броят на жените в детеродна възраст е намалял с 22 000 - отново само за 2017 г. \nПравителството отбелязва в доклада, че единственият вариант за обръщане на тенденциите е в страната да се върнат онези българи, които са избягали през последните 28 години. Може би \"избягали\" не е точната дума, защото в зората на демокрацията повечето хора тръгнаха, защото им се предостави възможността да го направят, да отидат в чужбина, да се опитат (и да успеят) да се установят там. \"Избягали\" обаче, спокойно можем да наречем тези, които си тръгнаха от масовата бедност, ниските доходи, ширещата се корупция, смачкването на малкия бизнес. Но за това след малко. \nТежката демографска ситуация се усложнява и от неравномерното разпределение на населението и застаряването. Живеещите в селата са само 26%, докато 35% от българите живеят в София, Пловдив и Варна. Здравеопазването в България се поддържа в постоянна нестабилност.  \nИ това, уважаеми читатели, е официален документ на правителството. Реалната ситуация може би е и по-зле.  \nКато млад човек искрено се учудвам и си задавам въпроса колко години вече официалната статистика и официалните документи на държавата сигнализират за ситуацията с демографската криза, превърнала се в катастрофа; как не разбраха управляващите, че тази картина на недобро бъдеще, а вече и настояще, се рисува от управлението на държавата? \nКакто споменах и по-горе, българите напускат страната, защото тук няма нормален живот - на съвсем простичък език казано. Не, народът вече не иска да слуша клишета като \"ще изработим/приложим комплекс от мерки\", \"ще внедрим Директива номер... за...\". Българите искат стабилни и отговарящи на цените доходи, достъпни и качествени образование и здравеопазване. \nЕдин хляб струва 1,25 лв., а минималната заплата е 510 лв. Ток, вода, парно - и тази година се вдигнаха. Дори не споменавам за други жизненоважни за битието в XXI век потребности.  \nБългария вече като по традиция оглавява класациите за най-ниски доходи и най-висока масова бедност в ЕС. България е страната в Европейския съюз, чието население е най-застрашено от бедност и социално изключване. Средно за ЕС делът на населението в риск от бедност е 23,4%, в България той е 40,4%. Логично е, че сме и страната с най-бързо намаляващо население. И ако в първите години на членство в Европейския съюз имаше оптимизъм и надежда за промяна в доходите и качеството на живот, след средата на 2009 г. тенденцията е по-скоро негативна. Това констатира и Европейската комисия в поредния си Годишен доклад за България за 2018 г. \nУправляващите четат ли? Как по-точно си въобразяват, че ще върнат напусналите страната българи? Какво ще им предложат - корупция, доходи като в Третия свят, растящи цени, разбити пътища поради некачествено строителство и кражби, липса на детски градини в големите градове, все по-западащо качество на образованието, изключително скъпо частно здравеопазване? Защото последното в държавната му форма е тотално разбито. Клишетата от Брюксел, където впрочем един служител разполага със заплата около 8-10 хиляди евро, вече не важат в България. Защото тук хората се опитват да оцеляват с 500 лв., често и с по-малко. После ме питат познати, които живеят в Западна Европа, защо мнението на българите за Истанбулската конвенция е негативно. Извинете! Дали бабата от малкото селце, която едвам си купува дърва за огрев и нещо малко за хапване, я интересуват конвенции и джендъри? \nАко в България не бъдат силно увеличени доходите, за да отговарят на ръста на цените и стандарта, никакви негативни тенденции няма да бъдат обърнати. Това по някакъв начин е добре да се опитат да го разберат десните анализатори и големите работодатели, заради които бяха променени законите за внос на работна ръка... Колко държавническо, колко патриотично! \nПроблемите с нивата на доходите и неравенствата се задълбочават. Изследване на Института за синдикални и социални изследвания към КНСБ показва, че издръжката на живота става все по-непосилна. Днес 73% от българите получават доходи под необходимите за нормален живот спрямо средните български стандарти. Над 1,9 млн. души, или 27% от българските граждани, получават доходи под линията на бедността, която за 2017 г. беше 314 лв. С доходи под линията на бедност са 60% от пенсионерите.  \nПри така описаните факти очакваме да върнем българите, които са зад граница? Сериозно?  \nДемографската катастрофа е заплаха за националната сигурност? Вярно ли? Моля ви се, не беше ли най-голямата заплаха Русия, АЕЦ \"Белене\" и други алабалистики, писани в офиса на подкрепено с пари на чужди правителства НПО? \nДоходите - това е първото и основно лекарство за демографската криза в България.   \n \t\n", "date": "2018.07.31", "title": " Демографската катастрофа е заплаха за националната сигурност. Вярно ли?  "}
{"url": "http://www.duma.bg/node/172167", "text": "Чета статиите за кашата в образованието и по-точно за кандидатстването след VІІ клас. Това, което е описано, е точно, но нямате представа какво се случва по места заради делегираните бюджети и зависимостта от броя ученици. Масово се нарушават наредбите, няма никакъв контрол. Примери: Попълването на заявления онлайн се извършва в някои гимназии, а не лично от родителя в къщи. Гимназиите нямат право да приемат заявления, а само училищата - гнезда, или тези които имат VІІ клас. Нарушават се сроковете, ученикът отива на 3.07.2018 г. (срокът за записване след първо класиране е от 4 до 6.07), записват го и му казват: Ще сложим утрешна дата. На какво учим децата си още от малки - че няма закони, няма правила! \nДа не ви казвам каква борба за ученици е, особено в по-малките населени места и отново заради делегираните бюджети. Заплатата на учителя зависи от броя деца в училище, така че се получава разлика от 100 до 200 лева за различните училища. Не се отчита фактът, че някои работят с деца в риск и роми, за които се полагат много повече усилия, за да ги задържиш в училище и да работиш с тях. \nАз съм учител в училище, което се намира близо до ромския квартал и, разбира се, не е предпочитано. Доскоро имаше така наречените бели училища, те отказваха да приемат роми. Общината успя да се наложи да приемат определен брой, но те са повече и една част от тях отпадат от училище. Проблемите са много, особено след приемането на новия закон. \n Много бих се радвала, ако задълбаете повече тази тема. Направете проучване, но не само в София, а и в по-малките градове. Нямате си представа какво ще изровите! В образованието е пълен хаос и огромно напрежение. \n  \n    \n \t\n", "date": "2018.07.31", "title": "Нямате представа какво се случва с училищата "}
{"url": "http://www.duma.bg/node/172169", "text": "\"Всички планове за модернизация нямат значение, ако продължава да расте недостигът от военнослужещи\" - \"БСП за България\" и вие лично гласувахте за трите проекта за модернизация на БА, които предвиждат превъоръжаване с бойни машини на пехотата, многоцелеви изтребители за ВВС и многофункционални патрулни кораби за ВМС. По време на обсъждането в комисията по отбрана и в пленарната зала обаче изразихте определени резерви. Какво имате предвид? \n- Факт е, че армията ни отдавна се нуждае от превъоръжаване. Това едва ли някой може да го отрече. Само депутатите от \"Воля\" изразиха друго мнение. Трите проекта са важни, но не решават проблемите. Който не е запознат със състоянието на армията, само той може да твърди, че с 2-3 млрд. лв. Въоръжените сили могат да бъдат изправени на крака. \n- Депутатите би трябвало да са запознати добре със състоянието на отбраната и Въоръжените сили. Нали правителството внесе доклад на тази тема и го обсъждахте? \n- Така е. Има доклад и той бе приет с гласовете на управляващите. Това обаче бе закъснял документ. Приемането му в средата на годината едва ли ще даде възможност да се вземат бързи и конкретни мерки за преодоляване на слабостите. Подобна практика обаче не е прецедент. Предишният доклад беше гласуван през септември. Аз и моите колеги сме категорични, че много от истините за състоянието на БА са премълчани, макар за управляващите това да е най-критичният доклад, внасян в парламента. \n- Все пак приемането на трите проекта за инвестиционни разходи е факт. Вече се предприемат следващите стъпки от МО. Няколко пъти споменавате за подводни камъни в тяхната реализация. Какво имате предвид? Нека да започнем от осигуряването на батальонните бойни групи с бронирани машини. \n- Трябва да признаем, че трите ни батальонни бойни групи не са пълнокръвни. На практика те са частично усилени механизирани батальони. Не разполагат с пълен комплект средства за бойно, специално и логистично осигуряване. Нямат и средства за ПВО, както и достатъчна огнева поддръжка и логистика. Поради тези и други причини не биха могли да се използват пълноценно. \n- Къде виждате подводни камъни при самолетите? \n- Новите бойни самолети, които предстои да закупим, ще решават само задачите по \"Еър полисинг\". Те няма да са в състояние да покрият целия спектър от отговорности на бойната ни авиация. Има реална опасност, поради малкия им брой, да останат бързо без ресурс. Известна е обстановката около нас. Ние сме на източната граница на НАТО, и то на морската, където много често патрулират различни самолети. Рискът е от бързо изчерпване на ресурсите на нашите самолети, което може да постави под съмнение и изпълнението на задачите по \"Еър полисинг\". \n- Какъв е изходът? \n- Подобна прогноза би трябвало много добре да се анализира. Може би трябва да купуваме в близко бъдеще леки и евтини самолети, а многоцелевите да се използват само в краен случай. Защо МО и Щабът на отбраната да не стигнат до този извод? \n- А за корабите? \n- Приехме инвестиционен разход за два многоцелеви патрулни кораба за нуждите на ВМС. Възможно е в близко бъдеще да достигнем до извода, че са недостатъчни. Впрочем, и в проекта бе записано, че са необходими поне четири. По същество ще разполагаме с един кораб, докато другият е на доков ремонт. \n- Не може да отречете стремежа за включване на българската отбранителна индустрия в реализирането на проектите. \n- Да, има такъв момент и в трите проекта, поне в част от дейностите по сглобяването, поддръжката и производството на боеприпаси и други дейности. Всички тези предположения и изисквания крият определен риск. В проектите няма оценка на риска при положение, че не сме в състояние да участваме или не ни бъде разрешено по различни причини. При такива скъпи проекти с такива условия, които поставяме, оценка на риска е задължителна. Няма и алтернативни решения за изразходването на средствата, ако проектите не се осъществят по някаква причина. \n- Едно от предимствата на проектите е, че изплащането е разсрочено и няма да наруши финансовия баланс на други сфери. \n- В прекалено дългия срок за придобиване на техниката се крие друг риск. Тук могат да се изброят доста подводни камъни. На власт е възможно да дойдат партии или коалиции, които са против проектите. За десетина години ще има смени и на екипажите на машините, което ще се отрази на подготовката им и на срока за привеждане в готовност за използване. Оскъпяването на проекта във времето би могло да го доведе до невъзможност за изпълнение. Първите серии машини ще бъдат в извънгаранционно обслужване и дори ще се окажат морално остарели в края на реализиране на проекта. В развитите страни обновяването на подобни системи се извършва на 7-10 години.  \n- Това поставя въпроса за поддържането на наличната техника. На последната среща на върха на НАТО бе взето решение за освобождаване от руско въоръжение. \n- Прави впечатление, че еуфорията от гласуването на проектите крие проблема с наличната техника. При този дълъг срок на придобиване е ясно, че ще се разчита на това, което имаме в момента. За съжаление, не се предлага дългосрочна програма, поне за 10 години напред, за да се реши този проблем. Самото придобиване на нова техника не носи способности, докато тази техника не бъде усвоена от екипажите. На запад дават срок на екипажите 1-2 години за усвояване и тогава ги включват в бойния строй. \n- Каква е конкретната ви информация? \n- Сухопътните войски разполагат с достатъчно техника, която може да бъде приведена в готовност, но нямат необходимите средства. Международното оръжейно изложение \"Хемус 2018\" показа, че българският бизнес е в състояние да помогне, но проблемът изглежда не е на дневен ред в МО. С тези танкове, бойни машини, артилерийски системи, противотанкови и зенитни средства, инженерна, химическа и логистична техника поне 30 държави в света успяват да поддържат на ниво своите сухопътни сили. Изключихме възможността да развием целия комплект свързочни средства, които нашата промишленост предложи през 2000 г., и сега разчитаме на внос на снети от въоръжение. Бойната разузнавателна машина \"Сова\" се нуждае от смяна на разузнавателното оборудване, но няма идея за това. \n- Като сухопътен офицер как гледате на този въпрос във ВВС и ВМС? \n- Нито един вид въоръжена сила не може да се развива сам за себе си. Проблемите в единия се отразяват на изпълнението на задачите от другите. Във ВВС например не е извършвана профилактика  на зенитно-ракетните комплекси и не е продължаван ресурсът от лицензирани изпълнители. Проблемен е въпросът и с комуникационните, информационните и навигационните системи. Няма програма за опознаване на въздушното пространство и получаване на информация отвън, респективно от Турция, която може да бъде изкривена. Проблемен е и въпросът с вертолетите - френски и руски, които не само са в неизправност, но и гълтат много средства за поддръжка. Дълго време вися във въздуха договорът за логистична поддръжка на военнотранспортните самолети \"Спартан\". \nВъв ВМС проблемите не са по-малки. Изтича ресурсът на всички кораби. Могат да останат или без двигатели, или без системи, или без екипажи. Ние сме единственият член на НАТО, който осигурява средства за противоминна защита и поставяне на минни заграждения. До построяването на патрулните кораби ще се окажем без средства за охрана на важни морски транспортни коридори и за спасяване в открито море. Проблем е вече участието ни в съюзнически инициативи на море. Модернизацията на белгийските фрегати все още не е излязла от чекмеджетата. \n- Какво предлагате? \n- Решението е приемане на програма за възстановяване по видове въоръжени сили за 50-70 млн. лв. годишно. Средствата не би трябвало да отиват за МиГ-29, чийто ремонт следва да върви заедно с основния проект, а да се съсредоточат  върху останалата техника. \nВсички планове за модернизация обаче нямат значение, ако продължава да расте недостигът от военнослужещи. Тук нормативните усилия са обречени. Би могло например да се приеме нов план за развитие на Въоръжените сили, който под формата на структурни промени да потули този дефицит. Ясно е, че усилията на парче не дават резултат. Би могло да се използва опитът на САЩ след войните. Независима работна група от икономисти, финансисти, социолози, военни експерти от строя и резерва, както и други специалисти, да разработи и да предложи на правителството решения на проблема за заплащането, компенсациите по време на служба и след това стимулирането, статута в обществото и т.н. У нас в момента този въпрос не могат да решат нито МО, нито правителството, което очевидно не желае, нито парламентът, който няма такива експерти и възможности.   \n \t\n", "date": "2018.07.31", "title": " Има подводни камъни по пътя на превъоръжаването на армията"}
{"url": "http://www.duma.bg/node/172205", "text": "\"Правителството няма да изкара мандата си. Но това не е проблем на БСП, а на ГЕРБ\". Това заяви в телевизионно интервю вчера зам.-председателят на ПГ \"БСП за България\" Драгомир Стойнев. Той отбеляза, че управляващото мнозинство от 4 партии има подкрепа от 1,5 млн. души, а БСП е една партия и има 1 млн. души. \nСтойнев съжали, че народът се изселва, младите не искат да сбъднат мечтите си в България, образованието ни е под всякаква критика, а в същото време ГЕРБ поставят като основен приоритет инфраструктурата. \"Това е странно. Ние сме тези, които показваме грешките на управляващите, те сами да преценят, че вече нямат място там\", каза Стойнев. По думите му ГЕРБ са машина за гласуване, но са кръгла нула, когато става въпрос за политика, идеология и живота на хората. \nЗам.-председателят на ПГ \"БСП за България\" смята, че в момента има една група, която се облагодетелства за сметка на хората. \"Определението \"Шайка\" за ръководството на ГЕРБ е дадено от Антон Тодоров, който сега е най-големият техен защитник. Той издаде книга с образите на гербаджиите, които са като престъпна група. В тази книга Тодоров е дал достатъчно доказателства и силно се надявам, че хората от ГЕРБ са си взели поука\", коментира Стойнев. \n\"Подадохме сигнали как се управлява всяка българска община и област. Ако не си близък до властта, не можеш да имаш обществени поръчки. Ако не си член на ГЕРБ, не можеш да заемеш даден административен пост\", възмути се социалистът.      \n \t\n", "date": "2018.07.31", "title": "Драгомир Стойнев е убеден, че кабинетът няма да изкара мандата си"}
{"url": "http://www.duma.bg/node/172168", "text": "\nС голямо безпокойство следя приложението на новите учебни програми по литература в гимназиалния етап на обучение в средното образование. Новите учебни програми промениха изцяло учебното съдържание и учебниците. Отпаднаха знакови произведения на българската литература, добавиха се нови, но освен това в учебния материал за различните класове са събрани в едно много на брой произведения, чието ползотворно изучаване в рамките на една учебна година е невъзможно.  \nОт учебната програма за VІІІ клас отпаднаха всички автори, изучавани досега: Димчо Дебелянов, Николай Лилиев, Христо Смирненски, Никола Вапцаров, Елисавета Багряна, Блага Димитрова, Валери Петров, Светослав Минков, Николай Хайтов, Ивайло Петров, Павел Вежинов, Йордан Радичков - признати творци в родната ни литература. Така българските ученици остават лишени от възможността да бъдат запознати с постиженията на българската литература през XX век и особено след Втората световна война. Вместо тях в VІІІ клас вече се изучават много малки части от древногръцката митология, откъси от 4 песни на \"Илиада\", \"Любов\" на Сафо (според предишния учебен план тази авторка се изучаваше в ІХ клас с повече от едно произведения), \"Антигона\", Библията, \"Пространното житие на Константин-Кирил\", \"За буквите\" и \"Азбучна молитва\", а след всичко това - и много малки части от \"Декамерон\", \"Дон Кихот\", \"Хамлет\" и Сонет 91 на Шекспир. \nОгромният проблем е  изучаването на произведенията по теми не по периоди или автори. Както се вижда, за изучаване в VІІІ клас са поставени произведения от три коренно различни епохи, чието пълноценно изучаване за два срока е нереално. Нормално е учителите да не успеят да преподадат толкова материал за толкова кратко време. А объркването у децата оттук нататък ще е пълно - български и европейски автори от различни времена с \"ашладисани\" заедно, без връзка с историческия контекст на епохите и с националния характер на литературата. Ставаме свидетели на умишлено отнемане на възможността учениците да получат пълноценни представи за философските идеи на Античността, Средновековието и Ренесанса. Проблемно е и самото присъствие на поемата \"Антигона\" без \"Едип цар\". Проблемно е присъствието на толкова много обемни произведения като \"Илиада\", \"Дон Кихот\" и \"Хамлет\". За два срока тези произведения, заедно с другите по-малки, не могат да бъдат изучени. Да бъдат четени изобщо не става дума. Учениците не могат за толкова кратък период да разберат философските идеи на произведенията, а в главите им се смесват едновременно представи за Античността, Средновековието и Ренесанса. Накрая те всъщност не получават пълноценна представа за нито едно от тях. \nПроблеми се откриват и в учебното съдържание за ІХ клас. Тук са свалени от Х клас произведения като \"Дядо Горио\" и \"Евгений Онегин\", които са трудни за осмисляне на този възрастов етап. Също така за ІХ клас е предвидено и изучаването на \"Сплин\" на Бодлер и \"Мадам Бовари\", които преди въобще ги нямаше в учебната програма по литература за Х клас, сега свалена в ІХ. Учениците \nтрудно биха могли да разберат за толкова кратко време на изучаване тези произведения, още повече, че както вече беше споменато, те се изучават не в Х, а в ІХ клас. Освен това европейският символизъм е сложен период, чието изучаване в ІХ клас ще бъде много трудно за учениците. Именно сложността на учебния материал ще доведе до отлив на интереса у младите хора към класическата литература, което ще има огромен негативен ефект върху духовността и културата на това поколение. \nДруг проблем в учебната програма за ІХ клас е поместването на Христо-Ботевите стихотворения в нея. Досега Ботев се изучаваше в ХІ клас и беше първият от поредицата изучавани автори в последните две гимназиални години, които се даваха за държавния зрелостен изпит. Ботев се изучаваше изцяло в контекста на българската литература. С новия учебен план той ще се изучава в ІХ клас заедно с епохите на Просвещението и Модернизма, с \"Изворът на Белоногата\" на Петко Славейков и \"История славянобългарска\" на отец Паисий. Подобно на произведенията на западноевропейската литература, стихотворенията на Ботев също не би следвало да се изучават подробно отново поради простата причина, че не остава време. Как е възможно за два учебни срока да се изучат пълноценно \"Дон Жуан\" (само една песен!), \"Евгений Онегин\" (две глави!), Мадам Бовари (една глава!), \"Сплин\" на Бодлер и \"Есенна песен\" на Пол Верлен, заедно с \"История славянобългарска\" и да се обърне и подробно внимание на \"Майце си\", \"На прощаване\", \"Хаджи Димитър\" и другите знакови Ботеви лирически произведения? Имайте предвид, че в бройката изпускам някои творби. Да не говорим, че фейлетоните на българския поет революционер \"Политическа зима\" и \"Смешен плач\" са изобщо премахнати от учебното съдържание. \nЗащо го правите, господа управляващи? Нима се притеснявате, че в тези фейлетони учениците могат да съзрат обстановка, която много прилича на сегашната? Никой няма правото да лишава младите хора от прочита върху минали актуални събития, направен от техни съвременници. \nИстински хаос настъпва и с програмата за Х клас. В нея са поместени едновременно Вазов, Алеко Константинов (с една глава от книгата \"Бай Ганьо\"), Пенчо Славейков, Яворов и Димчо Дебелянов, заедно с всички изучавани автори от ХІІ клас. Това смесване на досегашното учебно съдържание за ХІ и ХІІ клас в Х клас е пагубно за българското образование. В същото време след Х клас учениците ще имат възможност да изберат дали ще продължат образованието си. Ако прекъснат след първия гимназиален етап, каквато възможност им дава новият училищен закон, като дамоклев меч виси опасността те целенасочено да не бъдат запознати с най-добрите произведения на българската литература, тъй като част от тези автори ще се учат в ХІ и ХІІ клас. Това представлява духовно убийство на нацията. \nЩо се отнася до ХІ и ХІІ клас, тук хубавото е поне, че учебното съдържание е изцяло насочено към българската литература. Въпреки това не мога да отмина факта, че от Алековата книга \"Бай Ганьо\" ще се учи само \"Бай Ганьо на гости\", а отпадат \"Бай Ганьо у Иречека\", \"Бай Ганьо прави избори\" и други емблематичн глави от книгата. Отпадат и \"Разни хора, разни идеали\". Няма да се учат знаменитите творби на Вазов - разказът \"Дядо Йоцо гледа\" и повестта \"Чичовци.\" Истинско недоразумение е изучаването на произведенията не групирани към съответния автор, а по тематични категории. За ХІ клас те са: \"Родното\", \"Природата\", \"Смъртта\", \"Властта и насилието\" и \"Миналото и паметта\", а за ХІІ: \"Любовта\", \"Вярата и надеждата\", \"Трудът и творчеството\" и \"Избор и раздвоение\". По този начин се получават изключително странни групирания на автори: Димитър Талев ще се изучава заедно с Алеко Константинов и Добри Войников (авторите са напълно различни един от друг), а Яворовата \"Градушка\"- е заедно с \"При Рилския манастир\" на Вазов и \"Спи езерото\" на Пенчо Славейков. Самото поставяне на Вазов, Славейков и Яворов в една категория е абсолютно недопустимо! Това са представители на коренно различни литературни школи: Вазов е на следосвобожденската, а Славейков и Яворов са от времето на модернизма и кръга \"Мисъл\". \nВсичкото това обрича на хаос българското образование. В нашите ръце е възможността да променим хода на събитията и да предпазим българските ученици от тази бъркотия, която ще доведе до хаос и пълна загуба на интерес у нашите деца към българската литература.     \n \t\n", "date": "2018.07.31", "title": "Защо го правите, господа управляващи? "}
