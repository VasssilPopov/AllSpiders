{"url": "http://www.duma.bg/node/175444", "text": "И от Асоциацията на индустриалния капитал в България (АИКБ) предлагат промени в Закона за храните срещу двойния стандарт. Както вече стана известно, през миналата седмица \"БСП за България\" внесе вече в Народното събрание промени в същия закон. Поправките, предлагани от бизнеса, са изготвени от Националния съюз на земеделските кооперации в в България (НСЗКБ) и от Съюз \"Произведено в България\". Двете предложения за изменение са много близки и това е разбираемо, защото не са различи вариантите за ефективното решаване на този проблем. Освен това от АИКБ заявиха, че ще разчитат на подкрепа от всички партии. По думите на председателя на АИКБ Васил Велев проблемът няма да бъде решен с призиви, заклинания, порицание и анатеми, а очевидно може да бъде решен на национално равнище със съответните изисквания, контрол и санкции. \nСпоред председателя на НСЗКБ Явор Гечев макар, че окончателните решения по темата в ЕС все още не са взети, още миналата година eврокомисарят по конкуренцията Маргрете Вестагер e обявила двойния стандарт при храните за нелоялна практика, която трябва да бъде преследвана. \nОсновните изменения в закона предвиждат забрана за пускане на стоки на българския пазар, които нямат съответния сертификат, че са идентични със стандарта в държавата на производство. Гечев обясни, че в основата на промените е всяка храна да бъде придружена със сертификат, който да гарантира на българския потребител, че консумираната храна ще е идентична на храната, произведена в съответната страна, а не с по-ниско качество. \"Някой може да възроптае по отношение на нарушаване на конкуренцията, напротив, това е защита. Ние не забраняваме нищо, освен това, което противоречи на закона. В закона казваме, че трябва да има определена рецептура, която да е регистрирана в някоя държава членка на ЕС, и ако не отговаря на тази рецептура и регистрация, продуктът не е законен. Най-вероятно на пазара ни ще продължи да има такива продукти, но ще трябва да се казват по различен начин, защото това е нелоялна търговска практика. Прекият ефект от този законопроект е, че тези продукти ще се продават на по-ниска цена. С този законопроект не забраняваме нищо\", обясни Гечев. \nСпоред Явор Гечев ЕС трябва да заложи в директивата по въпроса създаването на единен европейски регистър на всички стоки, чрез който може да се контролира качеството на храните. Случва се една марка стоки на пазара в различни държави да се предлага с различни етикети. \"Тъй като няма единен регистър, в една държава на ЕС се произвежда с една рецепта, в друга държава се регистрира с втора рецепта, но със същото име\", обясни той.   \n \t\n", "date": "2018.09.19", "title": " И бизнесът иска промени срещу двойния стандарт на храните "}
{"url": "http://www.duma.bg/node/175442", "text": "Официалните данни показват, че  през 2018 г.  изоставените трайни насаждания и на масивите от земи, които не са обработвани повече от пет години, са се увеличили. Необработваните площи са достигнали 1,94 млн. декара. За сравнение - преди година изоставените парцели са били с над 16 хил. декара по-малко. Най-висок е процентът на необработваемите земи в областите Плевен, Враца, Благоевград и Пловдив. В по-голямата си част пустеещите земи са собственост на хора, които са в чужбина, живеят в София или в другите големи градове и поземлените им активи са на над 100 км разстояние от дома им. Голямата част от притежателите нямат физическа и финансова възможност да обработват парцелите или не се занимават със земеделие, тъй като имат други професии. Според проучване на компанията за управление на земеделски активи  \"Агрион\" собственици на земеделски земи са предимно хора над 55 години. Размерът на притежаваната от тях земя е средно около 20 дка, които обаче са разхвърлени в различни землища. В повечето случаи парцелите са раздробени на малки части от наследници и за тях често се водят съдебни спорове. \nНавлизането в есенния сезон активизира пазара на земеделски земи в България. След прибирането на реколтата все повече собственици на ниви проучват пазара, за да продадат парцелите си или част от тях, отчетоха експерти по недвижимите имоти. Скок в сделките със земеделска земя през последните седмици се отчита и от нотариуси. Очакванията са, че традиционно бум на покупко-продажбите ще има края на септември и през октомври. \nСпоред обобщените данни на брокерите на недвижими имоти към момента за продажба са обявени около 870 хил. дка земя в цялата страна. Броят на собствениците, които искат да сключат сделка за притежаваната от тях земя, надхвърля 58 хил. души. \nНай-честата причина за продажба на земеделски имоти продължава да е необходимостта от свежи пари за посрещане на непредвидени плащания, свързани със здравето на собствениците. Съществен е и делът на притежателите, които са решили да продават, тъй като не обработват парцелите си. По-голямата част от тях нямат възможност самостоятелно да се грижат за земите си или не се интересуват от земеделие и затова оставят нивите си да пустеят.   \n \t\n", "date": "2018.09.19", "title": "Пустеещите земи се увеличават"}
{"url": "http://www.duma.bg/node/175441", "text": "Асоциацията на организациите на българските работодатели (АОБР) е изпратила писмо до финансовия министър Владислав Горанов, в което се изразява недоволство, че в промените на данъчните закони за догодина не е включено нейното предложение да отпадне задължението за одитиране на годишните финансови отчети на малките фирми. Още през юни работодателите сигнализираха за проблема. Според тях в Закона за счетоводството под \"лобистки\" натиск е вкарано задължението за одит на малките дружества.  \nГодишните финансови отчети на малките предприятия не следва да подлежат на задължение за извършване на одит, тъй като одитът може да представлява значителна административна тежест за тази категория предприятия, като същевременно в много от малките предприятия едни и същи лица са както акционери, така и управители, и затова не се нуждаят особено от това трета страна да гарантира достоверността на финансовите отчети, смятат работодателите.Те предлагат редакция на Закона за счетоводството, така че да се разшири кръгът от малки предприятия, които са изключени от задължението за независим финансов одит. В момента изискването важи за дружества с балансова стойност на активите от поне 2 млн. лв. и нетни приходи от продажби от най-малко 4 млн. лв., докато бизнесът предлага праговете да се качат съответно на 4 млн. лв. и 8 млн. лв. \n    \n \t\n", "date": "2018.09.19", "title": " Настояват финансовите одити на малките фирми да отпаднат"}
{"url": "http://www.duma.bg/node/175440", "text": "Изпълнителният директор на Българската агенция по безопасност на храните (БАБХ) Дамян Илиев изпрати писмо до главния прокурор Сотир Цацаров, като поиска съдействие за ликвидиране на огнище на чума по дребните преживни животни в стопанството на Ани Петрова и Тодор Димитров в Болярово. Причината е Дорганизираното противодействие срещу ветеринарните властиУ, стана ясно от съобщение на БАБХ. \"Вече втори месец собствениците на местна ферма и техни съмишленици не допускат специалистите на територията на стопанството, като по този начин ги възпрепятстват да ликвидират огнището на заразата и да спрат разпространението на инфекцията\", обясниха БАБХ. \nВ писмото до главния прокурор БАБХ моли да бъдат предприети действия, които да създадат възможност за прилагане на мерките за спиране на заразата. Заболяването във фермата в Болярово беше открито при изследването на стадата в 10-километровата зона около село Воден, където беше констатирана чума по дребните преживни животни за първи път и в България, и в Европейския съюз. \nНа 14 септември Ана Петрова подава два сигнала Ц в Областната дирекция по безопасност на храните Ц Ямбол, и на телефон 112, че в стадото й са умрели животни. До 15 септември издъхналите овце вече са осем. Стопанката отрича смъртта им да се дължи на чумата. Според нея става дума за преяждане.  Стопанството е единственото в Болярово, което спаси овцете си от евтаназия, след като на 18 юли БАБХ обяви първично огнище на чума по дребните преживни животни в това стопанство. \n    \n \t\n", "date": "2018.09.19", "title": "БАБХ поиска помощ от прокуратурата заради чумата в Болярово"}
{"url": "http://www.duma.bg/node/175436", "text": "Комисията за защита на конкуренцията (КЗК) е разрешила на АПИ предварителното изпълнение на спечелената от консорциум с участието на \"Джи Пи Груп\" поръчка за проектирането и строителството на  тунел \"Железница\" от магистрала \"Струма\". В същото време обаче тя е предупредила ведомството, ако в хода на разглеждането на жалбата на конкурента \"Актор\" се окаже, че изборът на обединението на \"Джи Пи Груп\" е незаконен, ще трябва да плати глоба до 10 на сто от стойността на поръчката, която беше за над 194 млн. лв. без ДДС. \nТова става ясно от определение на антимонополната комисия, с което тя се произнася по поискано от Агенция \"Пътна инфраструктура\" (АПИ) предварително изпълнение на поръчката, докато се разглежда жалбата на гръцката \"Актор\". \nКомпанията оспори в средата на август решението на пътната агенция да класира на първо място офертата на обединение ДЗЗД \"АМ Струма тунел 2018\", с участници свързваната с шефа на \"Лукойл България\" Валентин Златев фирма \"Джи Пи Груп\" АД, \"Глобал Кънстръкшън\" ООД и \"Виа План\" ЕООД с 99,96 точки. Тяхната цена от 185,37 млн. лв. без ДДС беше по-висока от офертите на други от допуснатите до подаването на ценови предложения участници. \n\"Актор\" бе отстранена още в етапа на оценка на техническата документация, тъй като според експертите в пътната агенция предложението на гърците не отговаряло на изискванията. Това обаче се оспорва от кандидата. Жалбата на \"Актор\" по поръчката за тунела, разделена в три лота – два от които за подходите към това съоръжение, не беше единствената. Италианската фирма \"Тодини\" също оспорваше пред КЗК лота с тунела, но на нея на 13 септември й е отказано образуване на производство, без досега мотивите за това да са обявени.   \n \t\n", "date": "2018.09.19", "title": "КЗК пусна строителството на тунел \"Железница\""}
{"url": "http://www.duma.bg/node/175438", "text": "От Българския енергиен холдинг потвърдиха информацията, че ще купят поредните 100 млн. лв. от дълга на \"Топлофикация София\" към \"Булгаргаз\". На 28 август БЕХ подписва с \"Булгаргаз\" договор за цесиране на вземания на газовото дружество от \"Топлофикация София\" за 99,193 млн. лв. Сумата включва главница и лихви по издадени фактури от \"Булгаргаз\" на столичното парно за доставен природен газ.  \n\"Булгаргаз\" на свой ред подписва тройна сделка с \"Топлофикация София\" и Фонда за сигурност на електроенергийната система, според която газовият доставчик ще получава приходите от продаваните количества електроенергия от столичното парно на свободния пазар. Тези постъпления обаче са малко и не са достатъчни за уреждането на целия борч, поради което преди това е постигната договорката за цесията. Това е и вторият газов дълг на \"Топлофикация София\", който БЕХ купува и плаща. Първият беше цесиран през декември 2015 г., когато столичното парно и холдингът сключиха споразумение за изплащане в период от двадесет години на натрупаните за десет години дългове от 503  млн. лв.  за потребен, но неплатен природен газ.     \n \t\n", "date": "2018.09.19", "title": " БЕХ купува още 100 млн. лв. дълг на \"Топлофикация София\""}
{"url": "http://www.duma.bg/node/175437", "text": "Европейската централна банка (ЕЦБ) представи нови версии на банкнотите от 100 и 200 евро, които ще бъдат пуснати в обращение на 28 май 2019 г. Новите характеристики за сигурност ще направят парите по-трудни за фалшифициране. Подобно на другите банкноти от второ поколение в серията \"Европа\", въведени от 2013 г. насам, новите хартиени пари включват различни холограми в сребърна ивица и \"изумрудено число\", показващо деноминацията - този път в подобрена форма с малки евро символи вътре в цифрите. Намалена е и височината на банкнотите, за да съответстват на версията от 50 евро. Това оставя дължината на хартията като единствената разлика в размерите между деноминациите, като по-дългите пари са с по-висока стойност. \nЗелените банкноти от 100 евро представляват около 23% от евробанкнотите в обращение, каза членът на управителния съвет на ЕЦБ Ив Мерш. Преди новите банкноти да бъдат пуснати в обръщение на 28 май догодина, работният режим на над един милион банкомати ще бъде актуализиран, за да отчитат промените. \n    \n \t\n", "date": "2018.09.19", "title": "ЕЦБ пуска нови банкноти по 100 и 200 евро"}
{"url": "http://www.duma.bg/node/175412", "text": "\"Игра на тронове\" на американската кабелна телевизия HBO за трети път бе удостоен с \"Еми\" за най-добър драматичен сериал. Сагата, която следва историята на фентъзи епос поредицата \"Песен за огън и лед\", имаше общо 22 номинации. Отличието бе връчено на 70-ата церемония в Лос Анджелис за наградите на Американската академия за телевизионно изкуство и наука, която се проведе в \"Майкрософт тиътър\" в Лос Анджелис. \nВ категорията за най-добър комедиен сериал отличието грабна \"Прекрасната г-жа Мейзъл\" на Амазон - история за еврейска съпруга, мамена и изоставена от мъжа си, която започва нов живот и поражда скандал. Наградата за най-добър минисериал взе продукцията на канала FX \"Убийството на Джани Версаче\". \nБританката Клеър Фой бе удостоета с \"Еми\" за най-добра актриса в драматичен сериал за ролята й на младата кралица Елизабет II в \"Короната\". Продукцията на стрийминг канала Нетфликс стана трамплин за 34-годишната красавица, участвала преди това в телевизионни филми. Матю Рис получи статуетката за най-добър актьор в драматичен сериал за ролята му в \"Американците\" - сага за съветските шпиони от КГБ в САЩ през Студената война, чийто шести и последен сезон завърши през пролетта. \nТанди Нютън се зарадва на отличието за най-добра актриса в поддържаща роля в драматичен сериал за участието й в \"Западен свят\". Еквивалентът на наградата при мъжете бе присъден на Питър Динклидж за \"Игра на тронове\". \nЗа най-добра актриса в комедиен сериал бе обявена Рейчъл Броснахън за \"Прекрасната г-жа Мейзъл\". Аналогична статуетка при представителите на силния пол отиде при Бил Хейдър за \"Бари\". Хенри Уинклър получи отличието за най-добър актьор в поддържаща роля в комедиен сериал за \"Бари\". Алекс Борстейн взе същия приз при актрисите за \"Прекрасната г-жа Мейзъл\". \nПри минисериалите за най-добър актьор бе обявен Дарън Крис за \"Убийството на Джани Версаче\", а за най-добра актриса - Реджина Кинг за \"Седем секунди\". В поддържащите роли там бяха отличени Джеф Даниълс и Мерит Уивър за \"Забравени от бога\". \nЗа режисура за драматичен сериал бе отличен Стивън Долдри за \"Короната\", а за комедиен сериал Ейми Шърман-Паладино за \"Прекрасната г-жа Мейзъл\". \nЦеремонията на 70-ите награди \"Еми\" обаче се открои не толкова с отличията, колкото с предложение за брак, отбелязва АФП. Глен Уайс досега е имал 13 статуетки \"Еми\", но почти е неизвестен извън Холивуд. Сега той получи 14-и приз за режисурата му на последната церемония за наградите \"Оскар\". При излизането си на сцената се обърна към приятелката си с предложение за брак. \nЛюбопитното бе, че по време на връчването на \"Еми\" не беше споменат Доналд Тръмп. Това се случва за първи път на подобни церемонии, откакто той бе избран за президент. Досега всяко раздаване на отличия в САЩ бе повод за критики по негов адрес. \nКато цяло на юбилейното тържество по връчване на \"Еми\" големите победители бяха каналите Нетфликс и HBO, които получиха по общо 23 награди в различни категории, отбелязва Ройтерс. Досега HBO в продължение на 16 години печелеше най-много статуетки.   \n \t\n", "date": "2018.09.19", "title": "Трета награда \"Еми\" за \"Игра на тронове\" "}
{"url": "http://www.duma.bg/node/175410", "text": "Очакваната с голям интерес българска премиера на реконструкцията на най-забележителното в световен мащаб музикално-драматично произведение на руския авангардизъм от началото на XX век - спектакълът \"Победа над слънцето\", ще се състои днес, 20 септември, от 20 ч. на сцената на Thеatro (ул. \"Върбица\" 12). \nЗа последното столетие има няколко опита за реконструкция на емблематичното представление - в Лос Анджелис, Виена, Лондон и Москва. Особен повод за радост е не само фактът, че София е сред тези културни средища, но и екипът зад това изключително световно културно събитие е изцяло български. \nПредставлението се играе на оригиналния език, на който е написано - така наречения зауми, характерен за всички произведения на това течение с основен представител Велимир Хлебников. Прологът към \"Победа над слънцето\" също е негово дело. \nРежисьор на проекта е знаменитият театрал Андрей Россинский, създател и ръководител на московския театър \"Лаборатория\", преименуван по-късно в \"Московски театър за музика и драма\". Костюмите към спектакъла са точно копие на оригиналните, създадени по запазените ескизи в Държавния руски музей, който е и партньор на Thеatro в това представление. За целта е привлечена заслужилият деятел на Руската федерация Ирина Балашевич - художник-постановчик, сценограф и костюмограф. \nХореографията е поверена на Йоана Иванова - ученичка на Александър Илиев в специалността \"Театър на движението\", а плакатът е дело на Христо Алексиев. Останалите членове на българския екип на постановката са: Берна Касимова, Бисер Станков, Боян Цонев, Глория Георгиева, Дани Атанасова, Димитър Бакалов, Костадин Жеков, Недялка Раева, Петър Бозуков. \nВеднага след премиерата у нас спектакълът тръгва по световните сцени с гостувания в Малага, Испания, в театър \"Сервантес\" през март, догодина с три дати в Доха, Катар, след това в Саудитска Арабия, Китай и Южна Америка, следвайки програмата на Държавния руски музей в Санкт Петербург.   \n \t\n", "date": "2018.09.19", "title": "\"Победа над слънцето\" с премиера в България"}
{"url": "http://www.duma.bg/node/175446", "text": "Ценовият шок от поскъпването на хляба може да бъде избегнат с намаляването на ДДС върху насъщния. Това да бъде заложено в бюджета за догодина, като ДДС върху хляба да стане 5 процента. Предложението направиха от БСП след разговори с хлебопроизводители. \nЩе настояваме за сериозни разговори по темата и за диференцирано ДДС не само върху хляба, но и върху основните хранителни стоки, обяви Корнелия Нинова след заседанието на ИБ на БСП. Според изчисленията на експерти, ако данъчната ставка се намали, в бюджета биха постъпвали около 45 млн. лева по-малко. Това обаче би могло да се избегне с изсветляване на сектора, добави Нинова. По думите й много производители биха предпочели да излязат на светло, ако ДДС се намали от 20 на 5 процента. \nСоциалистите обаче предупредиха, че има риск дори и при ниска данъчна ставка, цените на хляба да остават високи. Има опасност от спекула, особено при големите търговски вериги. Това, категорична бе Нинова, може да се избегне с контрол. В момента няма нито една служба в България, която да следи целия процес от зърнопроизводството до търговията с хляб, възмутиха се социалистите. В същото време от крайната цена на хляба около 20 ст. влизат в бюджета, 35 ст. средно остават за производителя, а близо 45 ст. са за търговеца. От БСП са готови на разговори и по тази тема. \nИскаме сериозен дебат и по цялостното ни предложение за диференцирано ДДС при храните от първа необходимост, подчерта лидерът на левицата. \nСамо две държави в ЕС в момента нямат диференцирана данъчна ставка - България и Дания. Затова от БСП ще инициират дебати и разговори на политическо ниво, за да може тези предложения да бъдат реализирани при приемането на бюджета за новата бюджетна година.      \n \t\n", "date": "2018.09.19", "title": " 5% ДДС върху хляба иска БСП "}
{"url": "http://www.duma.bg/node/175443", "text": "На среща с американския бизнес у нас премиерът Бойко Борисов призова за повече инвестиции в родната икономика, но посланикът на САЩ у нас Ерик Рубин го свали на земята и посочи, че от страната ни се очаква по-добра инвестиционна среда. Това стана вчера по време на годишната среща на министър-председателя с Американската търговска камара. На нея бе отчетено, че САЩ вече са шестата по инвестиции у нас страна с 4.5 млрд. лв. от 1990 г. до 2016 г. Това й отрежда дял от над 10 процента в стратегически сектори като преработващата индустрия, информационните и комуникационните технологии, енергетиката и земеделието. \nЖеланията на премиера за повече американски инвестиции идват на фона на мощната атака на правителството срещу две от стратегическите за енергетиката компании от САЩ - \"Ей И Ес\" и \"КонтурГлобал\", които притежават въглищните централи \"Гълъбово\" и \"Марица изток 3\". Кабинетът иска да развали договорите за дългосрочно изкупуване на произвежданата от тях електроенергия на фиксирани цени, да им плати компенсация за това и да ги прати на свободния пазар. Засега не е ясно дали тази тема е била повдигната по време на закритата за медиите част от срещата на Борисов с американския бизнес, но в откритите изявления той не пропусна да повтори тезата си, че иска да има инвестиции в реалното производство, а \"не като преди - в ЕРП-та, банки, услуги, телекомуникации и приходите да се изнасят\". \nБорисов не пропусна да спомене как четири дни у нас през лятото  е бил китайският премиер Ли Къцян и колко голяма е била активността на тамошния бизнес за инвестиции у нас. След това призова САЩ да са по-активни в инвестиции, допринасящи за благосъстоянието на хората. \nРечта на Борисов пред американския бизнес прескачаше рязко от тема на тема. Той започна с оплакването, че у нас се протестира в подкрепа на свободата на словото, но ако нямало такава, говорещите за това нямало да се изказват от екрана на националните телевизии. След това отбеляза, че много държи на финансовата стабилност, \"която се оценява след време\", а популистки желания да се харчат публичните пари има навсякъде, но кабинетът му предпочел да свие държавния дълг до 24 процента, \"за да завещаем за поколенията стабилност\".   \n \t\n", "date": "2018.09.19", "title": "САЩ недоволни от средата за инвестиции у нас"}
{"url": "http://www.duma.bg/node/175445", "text": "Поскъпването на пшеницата доведе до промяна в цените на хляба, и понеже неговата цена е базова заедно с очакваното поскъпване на газа, това ще доведе и до поскъпване на други хранителни продукти, прогнозират експерти. \nЗаради динамично променящите се цени при търговията със зърно, още в средата на август започна шоковото повишение на цената на брашната и съответно на хляба в различни области на страната. НСИ отчита повишение на цената на хляба средно с 1,7 на сто за август. През първата седмица на септември в Пазарджик и Пловдив цената на дребно на белия хляб е повишена с 18 на сто, а на хляб \"Добруджа\" - с 25 на сто. За един килограм хляб в тези градове плащат 1,80 лв. за кг, което е увеличение с 35 ст. В Бургас и Сливен ръстът в цените е с 12 на сто и съответно цената достигна до 1,83 лв. за кг. Отчете се повишение на цените на хляба и в Северозападна България средно с 15 на сто. \nКъм 12 септември увеличението на цените на хляба в Добрич и Пловдив е 24 на сто. На практика цената му от 1,50-1,60 лв. за килограм стана 1,80-1,86 лв. за кг. В следващите седмици тя сигурно ще стане още по-висока, защото разходите, които се правят за производството, няма как да не бъдат калкулирани в цената. \nЗапочна промяна и в цените на някои млечни продукти - сирене и кашкавал, на месото и на някои месни продукти, каза пред ДУМА депутатът от \"БСП за България\" и заместник-председател на парламентарната комисия по земеделие проф. Светла Бъчварова. Този процес в рамките на септември най-вероятно ще се задълбочи, прогнозира Бъчварова. \nРязкото повишение на цените на зърното в страната през последния месец засяга най-вече потребителите в страната. Причината е, че цената на зърното е база за ценообразуване на всички стоки, а не само на хляба. Това създава предпоставки за ценова спирала, която обхваща всички храни в продоволствения комплекс - преработка, цени на едро и цени на дребно, обясни проф. Бъчварова. \nПредполагам, че увеличението на цените, не само заради зърното, но и заради други фактори, ще доведе до много силно социално напрежение, коментира Светла Бъчварова. Повишението на цената на хляба се приема емоционално от хората, както и въобще увеличението на хранителните продукти при тези ниски доходи, каза тя. Проф. Бъчварова прогнозира през месеците септември и октомври поскъпването да продължи, което ще бъде рязко за някои продоволствени продукти. За това ще допринесе не само високата цена на зърното, но също така и повишението на горивата, газта и елeктрическата енергия, които представляват част от разходите при производството на храни, каза още тя. През 2018 г. страната произведе 5,4 млн. тона пшеница и това представлява по-малко с близо 7 на сто спрямо предходната година. Освен това поради влошените климатични условия в страната качествената пшеница е сравнително малко. Анализите сочат, че едва 15 на сто от производството на пшеница е с добри хлебопекарни качества. Причината за това е освен по-малкото заети площи и че в страната се произвежда все повече фуражна пшеница. Това е така, защото производителите използват чужди сортове пшеница именно с цел получаване на по-високи добиви.  На фона на тази незадоволителна реколта, негативно отражение на пазара даде и минималният преходен остатък от стара реколта - 100 хил. тона. Резервът е абсолютно минимален. Тази година в баланса на страната трябва да има резерв от 200 хил. тона зърно от новата реколта, за да може да покрие този един месец, в който новата реколта не може да бъде ползвана. Но той е едва 100 хил. тона. Освен, че реколтата е по-малко - 5,4 млн. тона, досега от страната са изнесени около 1 млн. тона пшеница, основно фуражна. Износът обаче ще продължи, тъй като Русия и Украйна започват да излизат на пазара на зърно след ноември. Прогнозите са, че ние дотогава ще сме изнесли 3 млн. тона, което означава, че качествената пшеница и въобще предлагането на пшеница ще бъде силно ограничено. България е страната в ЕС с най-висок дял на разходите за храна спрямо получаваните доходи в домакинствата. По данни на НСИ храните и безалкохолните напитки имат дял от 32 на сто от доходите. Над 90 на сто от страните членки на ЕС има диференцирана ставка на ДДС. Само България, Дания и Естония имат по две ставки. Общата практика в ЕС е диференцирана ставка на ДДС върху някои стоки, като навсякъде се включват и хранителните стоки. В Хърватия например има 5% ДДС върху хляба.     \n \t\n", "date": "2018.09.19", "title": "След насъщния поскъпват и млечните, и месните продукти"}
{"url": "http://www.duma.bg/node/175413", "text": "С пиесата \"Спомням си\" на 20 септември от 21 ч. театър \"Ателие 313\" открива сезона, входът е свободен. Спектакълът по текстове на Михаил Булгаков, Даниил Хармс, Антон Чехов, Висарион Белински, Валери Петров, Димитър Подвързачов, Туве Янсон, Ингмар Бергман, Ървин Уелш е по сценарий и режисура на Петър Пашов-младши, участва Даниел Русев. Спектакълът, създаден с финансовата подкрепа на Столичната община по Програма \"Европа\", съвместно с Фонда за иновации в културата, ще се играе в салона на театъра в столицата, кв. \"Красна поляна\", ул. \"В. Д. Стоянов\", до бл. 7.  \n    \n \t\n", "date": "2018.09.19", "title": "\"Ателие 313\" открива сезона със \"Спомням си\""}
{"url": "http://www.duma.bg/node/175414", "text": "Струнен състав и камерно-симфоничен оркестър от Училището по изкуства \"Дьорд Кроо\" (Будапеща) ще изнесат концерт на 21 септември от 18,30 ч. в Унгарския културен институт в София, ул. \"Аксаков\" 16. Покани може да се получат на рецепцията в института. Изложба на Сдружението на унгарските килимари и гобленисти на 26 авторки, които представят свои творби в София по повод 22-рата годишнина от създаването на сдружението, е подредена в салона на УКИ. На 21 септември от 10,30 и от 16 ч. може да се види гостуващият на Международния фестивал \"Панаир на куклите\" спектакъл \"Къщичката на охлюва\" на театър \"Цирока\" от град Кечкемет. Спектакълът е предназначен за най-малките зрители и няма нужда да се знае унгарски език, съобщават организаторите. След представлението актьорите ще поиграят на сцената с децата, научи ДУМА от Нели Димова.   \n \t\n", "date": "2018.09.19", "title": "Концерт и изложба в Унгарския културен институт"}
{"url": "http://www.duma.bg/node/175439", "text": "Системата, която австрийската компания \"Капш\" разработва, дава възможност за купуване не електронна винетка  и през мобилно приложение и уеб сървър, а винетката само за почивни дни ще струва около 10 лева. Това обясни вчера председателят на УС на Агенция \"Пътна инфраструктура\" инж. Светослав Глосов. Той присъства на демонстрацията на начините за купуване на електронни винетка за леките автомобили и превозните средства до 3,5 тона от терминал за самообслужване. Този терминал ще работи с дебитни и кредитни карти, с пари няма да може да се плаща в него, уточни шефът на АПИ. Той потвърди, че през следващата година няма да има промяна в цените на винетките. Те се запазват такива, каквито са в момента. Годишната винетка продължава да бъде 97 лева, месечната - 30 лева, седмичната - 15 лева. Предстои да бъде определена цената на уикенд винетката. Тя ще бъде в порядъка на 10 лева и ще бъде определена с решение на правителството.  \nНовоизграждащата се ТОЛ система предвижда вече купените винетки, които са с валидност след 1 януари 2019 г., да бъдат конвертирани в системата със срока на валидност, какъвто е на винетката. Това ще може да се случва след 15 декември. За улеснение на шофьорите ще бъдат предоставени различни възможности за конвертиране на винетката. Освен 500-те терминала ще има и около 1000 пункта от разпространителската мрежа на винетната система. Ако шофьор, който притежава валидна винетка и пропусне да я конвертира в системата, тя няма да го отчита като нарушител и няма да му бъде наложена глоба. При спирането от контролен орган на такъв водач, неговата винетка ще бъде въведена в системата на място от оператор на автомобила, но няма да бъде констатирано нарушение, добави още инж. Глосов. \nКакто е известно, от началото на следващата година  започва прилагането на електронната винетка. Тя ще замени хартиената. Над 500 ще бъдат терминалите, разположени по пътната инфраструктура, които ще могат да бъдат обслужвани на 8 езика. Хората, за които купуването на стикер от терминал ще ги затрудни, ще могат да използват услугите на физически лица и да купуват винетки от бензиностанции, от областните пътни управления на АПИ и други места, допълни Светослав Глосов. \n   \n \t\n", "date": "2018.09.19", "title": "Купуваме електронни винетки през смартфона"}
{"url": "http://www.duma.bg/node/175416", "text": "Наградите на Столичната община за ярки постижения в областта на културата за 2018 г. бяха връчени в Народния театър \"Иван Вазов\" на церемония по случай Деня на София. Наградата за кино бе присъдена на уникалния кино-литературен фестивал \"СинеЛибри\". А на специално събитие вчера неговата директорка Жаклин Вагенщайн представи програмата на четвъртото издание на авторитетния форум, журито, специалните гости и събития, подготвени за киноманите. Подробна информация за фестивала, който ще се проведе от 10 до 24 октомври, ще бъде публикувана в един от следващите броеве на ДУМА. \nНаградата на София за изключителни постижения и принос в националната култура получи писателят Георги Господинов. Изборът на журито тази година се спря на две организации: Столичната библиотека и фондация \"Прочети София\" за проекта \"Скритите букви\". Столичната община връчи специално отличие \"Грамота за заслуги към СО\" на Живко Константинов за популяризиране и опазване на културното наследство на София. \nПриза за литература спечели поетесата Мирела Иванова, за театър - Захари Бахаров за ролята на бай Славе в театралния спектакъл \"Чамкория\", за музика е отличен проектът \"Музиката на Европа\" на Софийската филхармония и НМА \"Панчо Владигеров\", в категорията \"Визуално-пластични изкуства\" беше почетен художникът Лъчезар Бояджиев. \nЗа архитектура, опазване на културното наследство и естетизация на градската среда е отличена реставрацията на къщата на семейство Каназиреви на бул. \"Христо Ботев\" 82. За критика и журналистика в областта на културата отличието е за предаването \"Артефир\" на БНР, за танцово изкуство - за платформата за съвременен танц \"Еъруейз\". \nВ категорията \"Фолклорни сценични изкуства\" е награден Оркестърът за народна музика при БНР за концерта \"Ритъмът на Балканите\", в съвременни перформативни и мултижанрови изкуства отличието беше връчено на театралния експеримент \"11:27\". Церемонията завърши с празничен мултимедиен концерт.   \n \t\n", "date": "2018.09.19", "title": "Връчиха наградите на Столичната община за култура"}
{"url": "http://www.duma.bg/node/175415", "text": "Ямболската галерия \"Стойчев\" представя художника Михаил Лалов. Малцина са художниците, които достигат до храма на истинското изкуство.  Лалов е един от малцината, защото върви по своя неповторим творчески път. Изложбата бе открита от Хари Харалампиев, който представи и книгата си \"Рисуването като мълчалива поезия\".      \n \t\n", "date": "2018.09.19", "title": "Михаил Лалов - от пейзажа до абстракцията"}
{"url": "http://www.duma.bg/node/175419", "text": "Eдна седмица остава до вълнуващия фламенко спектакъл \"Сърцето на Андалусия\", който ще тупти в сърцето на София на 27 септември. Кралят на фламенкото Висенте Амиго идва за първи път в България и обещава да даде \"всичко от себе си\" пред публиката в зала 1 на НДК. Наследникът на Пако де Лусия и носител на \"Грами\" за латино музика китарист е подготвил двучасово шоу. Акцент в концерта \"Сърцето на Андалусия\" ще бъдат композициите от последния му студиен албум - \"Memoria de los Sentidos\" (\"Спомени за чувствата\"), за който Амиго говори с особена страст и вълнение. Публиката в София ще има възможност да чуе на живо световноизвестния елегантен китарен стил на Амиго, но ще се наслади и на таланта му на композитор, като се разходи виртуално през всички албуми на изкусния музикант с повече от 30-годишна фламенко история, с най-доброто, което Амиго е създал. А то е: осем студийни албума с многобройни награди за фламенко, включително и за \"най-добър фламенко китарист\" от сп. \"Guitar Player\", златен медал за изящни изкуства от испанското правителство, а за албума си \"Ciudad de Las Ideas\" получава \"Грами\". Номинация за престижното отличие печели и последният му албум от 2017-а \"Memoria de los Sentidos\".  \nАмиго идва в София заедно със своя най-добър \"приятел\" - музикалния инструмент, за който говори с любов като към любима жена, 30-годишната си китара. Амиго споделя, че връзката му с нея е ключова за развитието на стила му във фламенкото, което определя като \"морска сол в рана\". Висенте Амиго ще гостува у нас по покана на \"Germi Art & Entertainment\" и с подкрепата на Институт \"Сервантес\". Билетите са на цени от 50 до 100 лв. в \"Ивентим\" и на касите на НДК. \n    \n \t\n", "date": "2018.09.19", "title": "Висенте Амиго: \"Ще дам всичко от себе си на концерта в България!\" "}
{"url": "http://www.duma.bg/node/175417", "text": "Единадесетчленна комисия с председател Владимир Андреев определи българското предложение за 91-вите награди \"Оскар\" за чуждоезичен филм на АФА да бъде филмът \"Вездесъщият\", научи ДУМА от Националния филмов център. Състезаваха се тринадесет филма, които отговарят на условията на академията и са заявени от продуцентите си за участие. На първо място с 15 точки комисията класира филма на Илиян Джевелеков, който е и съсценарист с Матей Константинов. Оператор е Емил Христов, музиката е на Петко Манчев. Участват Велислав Павлов, Теодора Духовникова, Весела Бабинова, Анастасия Лютова, Тони Минасян, Михаил Мутафов, Борис Луканов, Ирмена Чичикова, Валери Рангелов, Мария Славчева, Георги Стайков. Продукция: \"Мирамар филм\" Матей Константинов, Илиян Джевелеков, Георги Димитров. Копродукция - Нова телевизия, с подкрепата на НФЦ. \nВ центъра на историята на един от най-награждаваните български филми през последните години е писателят и шеф на рекламна агенция Емил, който постепенно се вманиачава да следи всички около себе си със скрити камери. Скоро това \"хоби\" се превръща в мания, която му донася както забавни моменти, така и много нежелани истини. \n    \n \t\n", "date": "2018.09.19", "title": "\"Вездесъщият\" е българското предложение за \"Оскар\""}
{"url": "http://www.duma.bg/node/175418", "text": "Фестивалът на българския игрален филм \"Златна роза\" се открива за 36-и път във Варна на 27 септември. Над 40 филма ще видим в двете програми, а билетите вече се продават на касата на ФКЦ и онлайн на fccvarna.bg, научи ДУМА от Виолета Филипова. \nКонкурсът включва 17 пълнометражни и 21 късометражни филма, завършени след последното издание на фестивала. За наградите в пълнометражното кино ще се състезават култовият \"Възвишение\" на Виктор Божинов, нежният \"Безкрайната градина\" на Галин Стоев, семейният \"Смарт Коледа\" на Мария Веселинова, международно отличеният \"Ага\" на Милко Лазаров, \"Кораб в стая\" на Любомир Младенов, копродукцията \"Чудо\" на Егле Вертелите. Пет премиери ще видим на \"Златна роза: \"Мълчанието на сестра ми...\" на Киран Коларов, дебюта на Надежда Косева \"Ирина\", новите филми на Костадин Бонев \"Далеч от брега\",  \"Времето е наше (Разруха)\" на Петър Попзлатев и \"Живи комини\" на Радослав Спасов. В конкурса участват още боксофис хитът \"Привличане\", \"Нокаут, или всичко, което тя написа\" на Ники Илиев, два филма на Максим Генчев - драмата \"Преглед на вътрешните пространства\" и тийнейджърския \"Смартфонът беглец\", \"Трансгресия\" на Вал Тодоров. Интересен акцент в програмата е омнибусът \"8 минути и 19 секунди\" по разкази на Георги Господинов. Късометражната конкурсна програма представя най-доброто и обещаващото от българското късо кино. \nДве международни журита ще оценяват конкурсната програма в двете категории. Петчленната комисия на пълнометражната програма е с председател актрисата и режисьорка Диана Добрева, а четиричленното късометражно жури ще председателства писателят и сценарист Алек Попов. \nВ паралелния Балкански фокус ще бъдат представени 7 хитови филма от Македония, Косово, Турция, Румъния, Черна гора и Сърбия. Официалното откриване е на 27 септември от 19 ч. с македонската комедия \"Тайната съставка\" на Гьорче Ставрески. \nТази година наградите ще бъдат повече, подготвени са много странични събития и партита, издават организаторите. Пълната програма, информация за членовете на двете журита и всичко останало може да се намери на страницата на фестивала във фейсбук и на  .   \n \t\n", "date": "2018.09.19", "title": " Повече награди и събития на 36-ата \"Златна роза\" "}
{"url": "http://www.duma.bg/node/175420", "text": "Петко Радев е най-именитият кларинетист на България, първият музикант, който откри нов път на симбиоза между класическата и българската народна музика. Името му е написано в \"почетните регистри\" - велики инструменталисти, оставил следа като изпълнител и педагог. Негови възпитаници представят таланта си в България и по световните елитни сцени. Проф. Петко Радев изнесе българския инструментализъм на световно ниво не само с дейността си в \"Ла Скала\", но и по другите световни сцени. \nВ началото на септември в Бургас с концерт бе  отбелязана годишнината от неговата кончина. Проф. Петко Радев (1933-2017) е световно име в истинския смисъл на думата, както и музикантите, които бяха поканени да свирят на концерта: проф. Андрю Маринър, проф. Петер Шмидл, проф. Деница Лафчиева - педагози в най-престижни музикални академии. Техен ансамблист на рояла бе проф. Мария Принц - преподавател в Университета по музика и сценични изкуства във Виена. В концерта взеха участие и проф. Георги Спасов - соло флейтист и художествен директор на \"Лятна академия на изкуствата - Созопол\", и Мариян Божидаров - един от най-младите възпитаници на проф. Петко Радев, понастоящем ученик в Гилдхол скул ъв мюзик в Лондон. \nМодератор на този елитен концерт е Петя Великова - директорка и основателка на \"Лятна академия на изкуствата - Созопол\". Проф. Петко Радев бе сред учредителите на Лятната академия на изкуствата и преподавател по кларинет в майсторските класове, които организира академията. \nКонцертът бе открит от Петя Великова с емоционално слово, посветено на личността и делото на професора. Паметни ще останат и изпълненията на виртуозните музиканти, които с изкуството си докоснаха душата на всеки слушател в притихналата зала. Утвърди се усещането за непреходността на класическата музика. Публиката съпреживя събитието, отдавайки почит към таланта и величието на проф. Петко Радев, защото неговият принос е част от световното културно наследство, духовната му диря е безценен отворен учебник, а животът му е история на един велик и незабравим музикант. \nНа концерта присъстваха не само бургазлии, но и много гости от страната и чужбина, а най-вълнуващо за всички бе присъствието на семейството на професора - сина му Радислав Радев и внучката му Елена Радева.   \n \t\n", "date": "2018.09.19", "title": " Почетоха кларинетиста проф. Петко Радев с концерт в Бургас"}
{"url": "http://www.duma.bg/node/175389", "text": "САЩ и Западът като цяло спасяват ислямисткия тероризъм и джихадисткия фанатизъм. Ето този малко или много прикриван извод бе осветен от прожектора на последните събития около сирийската провинция Идлиб.  \nИзвестно е, че Дамаск, Москва и Техеран планираха антитерористична операция в тази граничеща с Турция северозападна провинция, която се е превърнала в последния бастион на ислямистките фанатици в Сирия. В нея се събраха бойните терористични групировки, изтласкани от останалите три зони за деескалация в Централна и Южна Сирия. Според различните източници броят им варира от 10 000-15 000, та чак до 100 000 души. Те са от \"Ал Кайда\", \"Джебхат ан Нусра\", има и остатъци от разбитата \"Ислямска държава\", която държеше доскоро половин Сирия и част от Ирак. \nКонтратерористичната операция обаче се отлага след преговори между Владимир Путин и турския президент Реджеп Ердоган на 17 септември. Известно е, че Турция възрази срещу нея по хуманитарни причини - тя щяла да доведе до кръвопролития и нова бежанска вълна, каквато Турция не може да понесе. Сега Путин и Ердоган съгласуваха съвместен план за разоръжаване на въоръжената опозиция в Идлиб. От съобщенията става ясно, че се има предвид разоръжаване на тежките въоръжения (танковe, реактивни системи за залпов огън, оръдия и миномети.) Но не става ясно какво ще стане с лекото стрелково оръжие. Освен това мирният подход ще се прилага главно върху т.нар. умерена опозиция, разположена в южната част на провинцията. Става дума за създадения от Анкара \"Фронт за национално освобождение\", върху който тя има влияние. Но мирният план едва ли ще сработи с разположената на север непримирима терористична групировка \"Хаят Тахрир аш Шам\" - това всъщност е \"Ал Кайда\" и сирийският й клон \"Джебхат ан Нусра\", преименувани за мимикрия. В каква обаче геополитическа рамка  се случи отлагането на операцията в Идлиб. По-рано този месец признания за наличието на терористи в Идлиб, с които Западът трябва да се бори, направиха и държавният секретар на САЩ Майкъл Помпео, и спецпратеникът на ООН Стафан ди Мистура, и германската канцлерка Ангела Меркел. \"Абсолютно сме съгласни с тях (руснаците - б.а.), че по тези места има терористи и трябва да се погрижим те повече да не изнасят тероризъм по света. Бихме се радвали да работим за разрешаването на проблема с тероризма в този регион\", ето това рече Майкъл Помпео.  \nПри такава позиция човек оставаше с впечатлението, че Западът нямаше да има нищо против срещу антитерористичната операция в Идлиб - или срещу световното зло, както с основание окачествяват ислямисткия тероризъм. Оказа се обаче точно обратното - САЩ и Западът направиха всичко възможно, за да спрат такава операция. Наскоро постоянният представител на Русия в ООН Василий Небензя разкри, че Западът вече лансира ново основание за удари срещу Сирия - ще прибегне до тях, ако започне антитерористичната операция в Идлиб. Доводът с изфабрикуваното използване на химическо оръжие от страна Дамаск не е достатъчен - вероятно защото вече е предварително разобличен. Затова се лансира и ново основание за удар - самата операцията срещу световното зло.  \nНаправо абсурден довод срещу кампанията в Идлиб \"снесе\" френският външен министър Жан-Ив ле Дриан. Според него при сирийско-руско настъпление в Идлиб десетки френски терористи и много други терористи от различни държави могат \"да се разпръснат\" в западните държави, а това представлявало \"опасност за сигурността\" на Запада. Според него в Сирия имало около 10 000-15 000 терористи - и по-различни данни това са точно от \"Хаят Тахрир аш Шам\" и гравитиращите около нея по-малки групи. Мосюто окачествява операцията, подготвяна от Сирия и Русия, като \"изключително опасна\". \nТези позиции на Запада се разпиляват като глухарче само от едно подухване на здравия разум. От една страна, Америка декларира, че \"бихме се радвали да работим за разрешаването на проблема с тероризма в този регион\", но от друга -  предупреждава за военна операция срещу антитерористична операция в Сирия. Какъв по-убедителен аргумент, че Западът се е съюзил с тероризма! И за двуличността и коварството на Америка, защото тя дирижира нещата в ООН. Във Вашингтон много се възмущават от фейк новините, но думите на Помпео не са ли доказателство за фейк политиката на Америка? Той тръби за позиция, която е в пълен контраст с действията на страната му. \nОчевидно в схватката си с \"дълбоката държава\" президентът Доналд Тръмп трябваше да отстъпи от първоначално заявената позиция за по-бързо изтегляне от Сирия. Той продължи двупосочната и противоречива политика на война както срещу \"Ислямска държава\", така и срещу законното правителство на президента Башар Асад. В интерес на истината Вашингтон и водената от него международна коалиция нанасяха удари срещу ИД, участваха и в освобождаването на сирийския град Рака и на иракския Мосул, които бяха бастиони на \"халифата\". И в същото време Америка се заиграваше с различни терористични групировки, воюващи с Асад. Тя ги насочваше да удрят позиции на правителствените сили, изпращаше оръжия, обучаваше ги в тренировъчни лагери, помагаше им да излязат от обкръжения, спасяваше и техни главатари с вертолети.   \nПо принцип е разбираемо защо Вашингтон е срещу Асад, без това да звучи като оправдание за такова враждебно отношение. Но да се заиграваш с варварите от ИД, да влизаш в съюзи еднодневки с терористи срещу антитерористичната война, каквато уж водиш, да спъваш борбата срещу световното зло, това означава не просто политиката ти да страда от двуполюсно разстройство, а че се превръщащ в част от това зло.  Превръщаш се в Сатанински Американски Щати  Идлиб не прави изключение от този подход на САЩ. Разбираемо е защо Вашингтон правеше всичко, за да осуети операцията на Дамаск и Москва там. Той губи битката за Сирия и се стреми да пречи до последния възможен момент за победата им. А също да продължи войната в Сирия, за да се изцеждат силите на Дамаск и Москва с тайната надежда да започнат отстъпление от политиката си. Но с новото основание за военна намеса в Сирия американската страна помогна на тероризма да оцелее и да продължа световното си зло. Е, Америка не се ли е сдушила със сатаната?  \nПодобни мисли навява и изказването на френския външен министър. Той фактически призовава терористите да бъдат оставени на мира (и Америка прави същото, макар по друг начин). От изказването му човек не може да не си зададе поне два въпроса. Първият, толкова ли е безпомощна Франция, та да не проследи и залови ако не всички, то поне немалка част от няколкото десетки френски терористи, които ще се завърнат в страната си след евентуалното поражение в Идлиб? Вторият, ако терористичните групи в Идлиб бъдат оставени на мира, няма ли да кроят атентати на Запад, включително и в самата Франция? Изобщо доводът на мосюто звучи като комична глупост - все едно да кажеш  на съпругата си, че си й верен до гроб от леглото на любовницата си Срещу контратерористичната операция в Идлиб бяха изразявани и хуманитарни съображения. Колкото и убедително да звучаха, те стояха изфабрикувани на целия фон. Тежки хуманитарни катастрофи с немалко цивилни жертви, включително и на деца, се стовариха върху сирийския град Рака и иракския Мосул при тяхното освобождаване с участието на САЩ и Запада. Тези два града бяха крепостите на разбитата вече \"Ислямска държава\". Френският в. \"Фигаро\" писа наскоро, че \"Западът не се церемонеше с \"Ислямска държава\" в Мосул и Рака\". Само че по въпроса Западът спретна \"заговор на мълчанието\", както навремето установи руската страна. А сега за Идлиб се бие тревога, но това не е ли аларма на двуличието, а не на истинска съпричастност с трагедията на мирното население?.  \nОсвен това Дамаск и Москва не допуснаха хуманитарни катастрофи при досегашното прочистване на трите зони за деескалация - там бяха създадени хуманитарни коридори, по които цивилното население бе изведено от бойните действия. Руският външен министър Сергей Лавров вече увери, че интересите на цивилното население в Идлиб ще бъдат отчетени в пълна степен. \nЩо се отнася до хуманитарните тревоги на Реджеп Ердоган, има основания да подозираме, че той се безпокои не толкова от бъдеща бежанска вълна, колкото от загуба на контрола върху Идлиб, който при една операция би преминал в ръцете на Дамаск - в крайна сметка Идлиб е в Сирия, а не в Турция. Немалко коментатори отбелязват, че Ердоган се стреми да превърне Идлиб в нещо като турски протекторат, макар това да е пълно нарушение на международното право. А и какво ли ще прави с радикалната \"Хаят Тахрир аш Шам\", която държи територия покрай границата с Турция! Ще калкулира ли кръвопролитията и цивилните жертви, когато директно се изправи срещу нея?   \nСблъсъкът Запада-Русия е хибриден и се води на ниво дипломация, включително и в ООН. Зад предупрежденията срещу операцията в Идлиб може да съзрем бъдещи опити на Запада в ООН да обвини Русия във военни престъпления, дори цивилните жертви в Идлиб да бъдат под допустимия за такива случаи минимум (примерно 100 души). А това неизбежно ще бъде обвързано и с нови антируски санкции с цел да бъде натикана Русия в ъгъла. \nКато геополитически гросмайстори Путин и Лавров несъмнено са калкулирали това съображение както при планирането на операция в Идлиб, така и при последвалото й отлагане или отмяна. Но при всички случаи джихадистите от \"Хаят Тахрир аш Шам\" няма да сложат оръжие. Няма И къде да отидат. И няма да не се стигне до антитерористична операция срещу тях. Дали тогава Западът пак ще извади сегашните аргументи срещу нея? Дори и да не го направи, но със сегашните си действия, довели до отмяна на операцията, той все пак се орезили и си вкара автогол като закрилник на тероризма.  Руският военен самолет ИЛ-20, свален в понеделник вечерта над Средиземно море, е бил уцелен погрешка от сирийската противоракетна отбрана, съобщиха медиите. Тя се е целила в израелски ракети, летящи над Сирия. Загинали са 19 военни в самолета, който се връщал в базата в Хмеймим. Москва съобщи, че ИЛ-20 е бил използван като щит от израелските бойни самолети F-16. ИЛ-20 бил свален с ракета С-200, защото е имал по-голяма отразяваща повърхност от далеч по-малкия като размер F-16, обясниха в Москва. „Възприемаме тези провокативни действия на Израел като враждебни и запазваме правото си да им отговорим подобаващо”, заяви военният говорител Игор Конашенков.   \n \t\n", "date": "2018.09.19", "title": "Западът закриля терористите в Сирия"}
{"url": "http://www.duma.bg/node/175392", "text": "  Киев скъса договора си за приятелство с Русия \nУкрайна едностранно прекрати действието на Договора за дружба с Русия, след като украинският президент Петро Порошенко подписа съответния указ. Според данни от украинското президентство действието на договора, подписан на 31 май 1997 г., се прекратява. В Украйна се чуха гласове против решението, като депутатът Вадим Рабинович предупреди, че то ще се отрази особено силно в търговията между Украйна и Русия - с по-високи цени. Тръмп нареди разсекретяване на документи \nАмериканският президент Доналд Тръмп нареди да се разсекретят документите на министерството на правосъдието, ФБР и Националното разузнаване във връзка с евентуалната руска намеса в президентските избори на САЩ през 2016 г. В указа се казва, че \"ще бъдат публикувани всички текстови съобщения за руското разследване, без редакция\". Жертвите на \"Флорънс\" се увеличават \nВластите в американския щат Северна Каролина съобщиха, че 25 души са загинали на територията му, след като ураганът \"Флорънс\" връхлетя неговото атлантическо крайбрежие. По този начин броят на загиналите на територията на САЩ достига 31 души. Най-малко шест смъртни случая са регистрирани в съседния щат Южна Каролина. Въпреки отминаването на урагана, властите предупреждават, че има възможност за преливания на язовири и свлачища. ЮАР легализира марихуаната \nЮжноафриканският конституционен съд постанови, че употребата на марихуана за лични цели не е престъпление. \"Ако възрастен употребява, съхранява или отглежда марихуана на частна територия, това няма да се смята за престъпление\", заяви зам.-председателят на Конституционния съд Реймънд Зондо. Той също така отбеляза, че постановлението не уточнява колко грама от този наркотик могат да използват гражданите на ЮАР за собствени цели.   \n \t\n", "date": "2018.09.19", "title": "Кратки новини"}
{"url": "http://www.duma.bg/node/175393", "text": "Шест милиона деца по света на възраст до 15 г. са починали миналата година от предотвратими заболявания и други усложнения. Бройката е наполовина по-малка в сравнение със сходните смъртни случаи през 2000 г., предадоха ДПА и Ройтерс. През 2000 г. световните лидери приеха целите на ООН за развитие на хилядолетието, а в същата година 11,2 милиона деца под 15 г. починаха от болести, които могат да бъдат предотвратени, от недохранване, липса на чиста питейна вода или по време на раждане. \nПрез 2017 г. тази бройка спадна на 6,3 милиона. Това означава, че едно дете под 15 г. е умирало на всеки пет секунди според данни на фонда за децата на ООН УНИЦЕФ, който представи свой доклад в понеделник. \nПовечето смъртни случаи миналата година (5,4 милиона) са били при деца под 5 годинки, се посочва в доклада. В него се констатира, че бебетата, родени в страните от субсахарната област или в Южна Азия са 9 пъти по-склонни да умират в сравнение с бебетата, родени в богати страни. \"Постигнахме забележителен напредък в спасяването на децата от 1990 г., когато 12,6 милиона деца под 5 г. умираха по света по предотвратими причини. Но милиони деца все още умират заради това, че са бедни и заради мястото, на което те са родени\", заяви Лоурънс Шанди, директор на отдела за данни и изследвания на УНИЦЕФ. \n\"С прости решения като лекарства, чиста вода, електричество и ваксини можем да променим реалността за всяко дете\", допълва той. \nПрез 2015 г. ООН замени хилядолетните цели за развитие със 17 цели за устойчиво развитие, които трябва да бъдат постигнати до 2030 година. Сред тях са край на бедността, на неравенството и на други глобални кризи, като същевременно се насърчават инициативи, като преминаване към възобновяеми енергийни източници.   \n \t\n", "date": "2018.09.19", "title": "УНИЦЕФ: На всеки 5 сек. е умирало дете"}
{"url": "http://www.duma.bg/node/175430", "text": "Неприемливо е ЕС да лишава Унгария от правото й да пази границите си. Това заяви унгарският премиер Виктор Орбан в парламента като критика към предложение на германския канцлер Меркел за укрепване на агенцията за гранична охрана на ЕС Фронтекс, предаде Ройтерс. \n\"Добре е, че вместо (миграционни) квоти ЕС най-накрая насочва вниманието си към опазването на границите\", каза Орбан. \"Но не е правилно да бъдем лишавани от правото си да пазим границите, а Брюксел иска той да поеме тази отговорност\", допълни унгарският премиер. \nЕвропейските бюрократи \"не искат да спрат имиграцията, искат да я овладеят\", каза в речта си унгарският премиер.   \n \t\n", "date": "2018.09.19", "title": "Унгария ще се пази сама"}
{"url": "http://www.duma.bg/node/175431", "text": "Сърбия се е съгласила да предостави достъп на граничната охрана от Фронтекс, съобщи Дойче веле, цитирайки източници от Брюксел. Планът е част от стратегия на ЕС за засилване на граничния контрол и увеличаване броя на депортираните. \nСъгласно това Германия участва във Фронтекс с 1300 полицаи, които би трябвало да помогнат при патрулите и проверките на документи на междудържавните граници в Европа. \nФронтекс ще действа също на територията на трети държави, което означава и Западните Балкани, които са част от балканския маршрут. Еврокомисарят по въпросите на миграцията, вътрешните работи и гражданството Димитрис Аврамопулос твърди, че съответните договори вече са постигнати със Сърбия, Македония и Албания.   \n \t\n", "date": "2018.09.19", "title": "Фронтекс идва на Балканите"}
{"url": "http://www.duma.bg/node/175433", "text": "Японският милиардер Юсаку Маезава е първият турист в света, който ще обиколи Луната с Big Falcon Rocket (BFR) на американската компания SpaceX. Това съобщи шефът на компанията Илън Мъск. \n42-годишният Маезава е японски милиардер и шеф на Zozo, компания, която ръководи японския сайт за онлайн продажба на дрехи Zozotown. Самият той коментира, че от дете е \"вдъхновен от Луната\" и не иска да изпусне възможността \"да види Луната отблизо\". \nМъск обясни, че Маезава ще обиколи Луната и ще се върне на Земята. Пътуването ще продължи около 4-5 дни. Докато ракетата все още се изгражда, Мъск подчерта, че компанията ще извърши изпитания, преди да бъде изстреляна с човек на борда. Той каза още, че визията на SpaceX не приключва с този проект. Компанията се цели в комерсиализиране на космическото пътуване, като BFR ще стане междупланетарна транспортна система. Първите изпитания на ракетата в орбита ще бъдат до 2-3 г. \nТуристическата обиколка е планирана за 2023 година. Японецът ще е първият човек, който ще пътува до Луната от последната мисия \"Аполо\" на САЩ през 1972 година. \nИзвестен извън Япония предимно с рекордната покупка на картина на Жан-Мишел Баския за 110 милиона долара, Маезава каза, че ще покани 6-8 художници от целия свят да се присъединят към него на пътешествието. \nНе се разкрива колко ще плати японският милиардер за пътешествието, но Мъск отбеляза, че бизнесменът е внесъл значителна сума и ще окаже материално влияние върху разходите за разработването на ракетата. \nСпоред Мъск разходите за разработването на ракетата ще са в размер на около 5 милиарда долара.     \n \t\n", "date": "2018.09.19", "title": "Японски милиардер заминава за Луната"}
{"url": "http://www.duma.bg/node/175432", "text": "ЕС започна разследване срещу предполагаемо тайно споразумение между големите германски производители на коли. То е свързано с големия скандал с фалшифицирането на резултатите за замърсяването на въздуха, което колите причиняват. \nКомисарят по конкуренцията Маргрете Вестагер заяви, че БМВ, \"Даймлер\" и \"Фолксваген\" са заподозрени в съгласяване да \"не се състезават в създаването и прилагането\" на системи против замърсяването на въздуха за бензинови и дизелови пътнически автомобили. \n\"Ако това бъде доказано, този заговор отнема възможността на клиентите да си закупят по-малко замърсяващи коли, независимо от технологията, която е достъпна в заводите\", заяви Вестагер. \nРазследването започна преди три години само ден, след шокиращото разкритие в САЩ, че \"Фолксваген\" е инсталирал софтуер в милиони от своите дизелови автомобили, за да успее да измами теста за замърсяване на въздуха. \nОт европейската комисия заявиха, че разследването е работело с доказателства от срещи и споразумения на група, наречена \"кръга на петте\" - БМВ, \"Даймлер\", \"Фолксваген\", и две от дъщерните фирми на компанията \"Ауди\" и \"Порше\".   \n \t\n", "date": "2018.09.19", "title": "ЕС разследва заговор на \"кръга на петте\""}
{"url": "http://www.duma.bg/node/175411", "text": "Традицията повелява да дадем старт в началото на есента, а за да бъде музикалната година провокативно интересна, то залагаме на най-добрата комбинация - \"Ъпсурт\", съобщиха от \"Sofia Live Club\". По повод 10-ия му сезон вратите на култовото място ще се отворят за всички ценители на 29 септември. Още повече музика, по-голям брой любими изпълнители, нови чуждестранни гости и все така добро настроение обещават от клуба.  \n\"Ъпсурт\"-но ли е, че отново ще се вихрим с най-добрите улични поети?! Комбинацията от таланти, събрани в едно (3 в 1), които диктуват ритъма повече от две десетилетия, непретенциозно ще отреже лентата на сезон 2018/2019. Колеги в най-добрите партита, певци сред рапърите и поети сред певците, музикантите от \"Ъпсурт\" ще се качат на сцената, за да въвлекат в хип-хоп приключението всички гости в столичния клуб. Вярна на стила си тройката ще гостува със своя лайв бенд, очарователната Мария Драгнева, балет Nova и най-добрата DJ Cass. \nБилети за събитието по 15 лв. се продават в мрежата на Еventim.bg, касите на НДК и др. На място в деня на концерта ще са по 20 лв.     \n \t\n", "date": "2018.09.19", "title": "\"Ъпсурт\" открива музикалния сезон"}
{"url": "http://www.duma.bg/node/175434", "text": "Председателят на Съвета на ЕС Доналд Туск предупреди, че може да се наложи допълнителна европейска среща на върха през ноември, за да  може да се уреди окончателно сделката за \"Брекзит\". Той добави, че все още е възможен провал на преговорите. \n\"Ние ще обсъдим как да организираме финалната фаза от разговорите за \"Брекзит\", включително и свикването на друг Европейски съвет през ноември\", заяви Туск в официална покана към лидерите на 28-те страни членки, като това се случва малко преди срещата в Залцбург, която ще се проведе тази седмица. \nТуск също подчерта нуждата да се намери решение на въпроса за границата на Ирландия със Северна Ирландия след \"Брекзит\", \"за да се подсигурим, че няма да има твърда граница там за в бъдеще\".   \n \t\n", "date": "2018.09.19", "title": " Европейският съвет може да се събере извънредно"}
{"url": "http://www.duma.bg/node/175429", "text": "Тези дни депутатите от БСП усилено обикалят страната, за да обсъждат с обществеността \"Визия за България\". С нея трябва да се запознаят хората във всяка община, защото е важно да се знае какво предстои след катастрофалните управления на ГЕРБ. Важно е и депутатите да се запознаят по-отблизо с проблемите на всяко населено място. \nТук е моментът да се повдигне един въпрос - какво правим с най-изоставащите и обезлюдяващи се райони у нас - Северозапада, Странджа, голяма част от Родопите и Краище - една погранична област, която в българския си участък обхваща част от общините Трън, Земен, Трекляно и Кюстендил. \nВестник \"Дума\" започва серия от репортажи точно от тези райони, в които не само ще се опитаме да покажем настоящата им картинка, но и да обсъдим и представим различни идеи за бъдещето им. \nДнес започваме с община Трън - една от най-бедните у нас, и ще ви запознаем с   и трудния достъп до качествено здравеопазване. \nВсъщност имаме ли визия точно за такива места като Трън? Места, които заради едно или друго историческо обстоятелство са останали недокоснати от масовата индустриализация в миналото, страдат от огромна безработица, обезлюдяване и липса на инвестиции. \nПреди Освобождението този край е бил един от най-гъсто населените у нас, но днес картинката е потресаваща. Преди повече от 15 години бях в Къшле - едно селце в Трънско, намиращо се точно на границата със Сърбия. Хем приказно, хем призрачно място, защото беше останало само с един постоянен жител, който, надявам се, все още е между живите. Навсякъде около теб виждаш девствени вековни букови гори, които спират дъха ти в ранната есен, обагрени във всички тонове на жълтото и червеното. \nКазах си, ето това е моето местенце. Като остарея, искам един ден да си имам малка къщичка в Къшле, да ловя балканска пъстърва в реката, а вечер да се сгряваме с бабата край камината с чаша мавруд. \nДали обаче е толкова лесно да се случи всичко това - да живееш на място, забравено от Бога, до което няма нормален път, нямаш обществен транспорт, нямаш медицинска помощ, най-близката болница е на поне 50 километра, а хлябът и останалите продукти от първа необходимост се носят в съседното село веднъж седмично... \nОтговорът е еднозначен - не. България трябва да има специална и много конкретна към особеностите на всеки един от тези изоставащи райони политика. \nКакво си мисля конкретно за Трън, Трекляно, Земен и въобще за целия този район? Мисля, че най-бързият начин да си стъпи на краката е да бъде обявен за Национален парк. Навсякъде в Европа хората, които живеят, обработват земя или отглеждат животни на територията на националните паркове получават специални субсидии. Само у нас се смята за някакво проклятие да имаш земя в Национален парк. Причини за такова отношение вероятно има, но е факт, че парите от Европа, предвидени точно за тези хора, не стигат до тях. Освен субсидирането от еврофондовете, такъв национален парк, носещ името \"Краище\", ще създаде и много нови работни места. \nТака Трън, който съвсем наскоро на референдум отхвърли златодобива на територията на общината, ще има реален поминък. Покрай такъв парк ще намалее значително и незаконният дърводобив, ще се оживи и селският туризъм, ще живнат и фермерите. \nНо за такова нещо, каквото съм виждал с очите си как се случва в Саутдаунс - един от най-големите национални паркове в Англия, се иска политическа воля. \"Визия за България\" трябва да очертае рамката за развитието на тези региони, за да не бъдат просто \"сивите петна\" на картата. Така и Трън, и Къшле, и цялото Краище ще имат някакъв шанс. \nКой знае - може би наистина някой ден ще ловя там пъстърва и ще се наслаждавам на чаша мавруд край камината... \n     \n \t\n", "date": "2018.09.19", "title": "Имаме ли \"Визия за Краище\"?"}
{"url": "http://www.duma.bg/node/175435", "text": "Търговската война между САЩ и Китай навлиза в нова фаза след поредната порция американски мита върху китайски стоки. \nПрезидентът Доналд Тръмп обяви въвеждането от 24 септември на 10% мита върху стоки, внасяни от Китай на стойност $200 милиарда. Той също така обяви, че ще бъдат въведени допълнителни мита в размер на $267 милиарда, ако Пекин предприеме ответни мерки. Това се казва в изявление на Белия дом. \n\"Митата ще влязат в сила от 24 септември, до края на годината те ще останат на нива от 10%. От 1 януари 2019 г. митата ще нараснат до 25%. Нещо повече, ако Китай предприеме ответни мерки срещу нашите фермери или други отрасли на индустрията, то ние незабавно ще започнем третия етап, въвеждайки допълнителни мита върху вноса за 267 милиарда долара\", обяви държавният глава. По думите му \"в продължение на месеци призовавахме Китай да промени своите нечестни търговски практики. Дадохме ясно да се разбере какви промени са необходими. Дадохме на Китай възможност да се държи са нас честно\", заяви Тръмп. \nДоналд Тръмп многократно е заявявал, че не харесва дефицита в търговията с Китай. На 15 юни САЩ въведоха мита в размер на 25% върху стоки на стойност $50 млрд. долара, внасяни от Китай. Пекин незабавно отговори със свои мита върху американските стоки на същата стойност. Освен това Китай се оплака от американските действия в Световната търговска организация (СТО).  \nКитай отвърна, че ще вземе ответни мерки спрямо новите мита на САЩ. \"За да гарантира своите законни права и интереси и свободната търговия в света, Китай няма друг избор, освен да вземе ответни мерки\", заявиха от Министерството на търговията. Пекин поясни, че ще наложи наказателните мерки \"едновременно със САЩ\", въпреки че не разкри подробности за стратегията си. Това означава, че ще влязат в сила от 24 септември. \n\"САЩ настояват да увеличат митата, което води до нова несигурност в консултациите между двете страни\", казаха още от министерството. Пекин обмисляше да изпрати вицепремиера си за разговори във Вашингтон, но след новите мита възнамерява да се откаже. Китай мисли да се откаже от търговските преговори с Белия дом заради непоследователната политика на Доналд Тръмп. В същото време Пекин изрази надежда Вашингтон да \"промени поведението си, след като осъзнае негативните последици от действията си\". \nНа свой ред външното министерство на Китай подчерта, че САЩ не са искрени. \nВ изявлението обаче не се споменава нищо за предишните ответни заплахи на Пекин, че ще наложат мита на стойност $60 милиарда върху стоки, произведени в САЩ, ако се наложат нови мита.      \n \t\n", "date": "2018.09.19", "title": " Тръмп наказва Китай с нови мита  "}
{"url": "http://www.duma.bg/node/175421", "text": "Фондация \"Пътят на траките\" представя   третото издание на единствения по рода си фестивал \"Живият огън на традициите\" под наслов \"Символ и ритуал\", който ще се състои на 21, 22 и 23 септември в София. В парка на Военната академия фестивалът разказва за онези символи и ритуали, които са съхранили вярата и духа ни, и са написали културно-историческото ни наследство. Как да се доближим до родовата памет на старите българи, представяща традиционни обреди, традиции, фолклор и занаяти, предавани през вековете до днес, до празничността на душите им, до мъдростта и примера им?  \nТеодосий Спасов е лицето на фестивала \"Живият огън на традициите\", който ще открие на 21 септември от 19 ч. Участват още ансамбъл \"Пирин\", Нина Николина с Етноджаз проект, Берковската духова музика, ансамбъл \"Добруджа\".  \nЧовек без памет е по-беден от човек без бъдеще - той дори не знае кой е. Зрителите ще видят занаятчийското майсторство и изключителния талант на българите в създаването на бита и културата, както и част от най-древните наши ритуали, обреди и традиции, присъствали във всекидневието на всяко българско семейство. Програмата на 22 септември предлага кулинарни изненади от България, занаяти от страната и света. Работилници по килимарство и българска бродерия се откриват от 11 ч. Час по-късно - работилници по народно пеене и танци. От 16 ч. започва Чаената церемония, организирана от посолството на Мароко. След това предстои народно веселие с Берковската духова музика. От 19.30 ч. започват русалийският обред \"Калуш\" и концерт на Фолклорния ансамбъл \"Пирин\". Забавления за малки и големи очакват гостите на 23 септември, а от 14 ч. е закриването на фестивала. \nЦената на билета общо за трите дни е 10 лв. Деца до 7 години не плащат вход. Билети се продават в мрежата на \"Ивентим\", научи ДУМА от Надя Атанасова, пиар и организация.   \n \t\n", "date": "2018.09.19", "title": "Теодосий Спасов запалва \"Живият огън на  традициите\""}
{"url": "http://www.duma.bg/node/175394", "text": "Италианският икономически и финансов министър Джовани Триа може да изгуби поста си, ако откаже да финансира предложението за въвеждане на универсален базов доход за бедните. Това съобщи лидерът на Движение \"Пет звезди\" Луиджи ди Майо, цитиран от Ройтерс. \n\"Те не искат от нас да въвеждаме универсалния доход... Ако продължат така, Триа може да си отиде\", предупреди вицепремиерът, цитиран от италианския всекидневник \"Стампа\". \"Или щe имa гpaждaнcки дoxoд, или щe имa cepиoзeн пpoблeм зa пpaвитeлcтвoтo, тъй кaтo нaшaтa цeл e дa cпaзим oбeщaниeтo cи. Дaдoxмe oбeщaния нa итaлиaнцитe и тe oчaквaт дa cпaзим oбeщaниятa cи\", зaяви нacкopo Ди Maйo пpeд дъpжaвнaтa тeлeвизия Раи. \nВъвеждането на универсален доход за бедните е основно предизборно обещание на партията. Триа е университетски преподавател, който не е член нито на \"Пет звезди\", нито на \"Лига\". Bицeпpeмиepът и лидep нa пoпyлиcткoтo Движeниe \"Пeт звeзди\" Лyиджи ди Maйo e твъpд пpивъpжeник нa мяpкaтa и e гoтoв нa вcичкo, зa дa я нaлoжи. Идeитe нa Ди Maйo oбaчe ce пpиeмaт cкeптичнo oт кoaлициoннитe мy пapтньopи и вoдeщитe фигypи в пpaвитeлcтвoтo. \nВ понеделник министрите проведоха среща за обсъждане на бюджета за 2019 година. \nИдеята за универсален доход (залегнала в програмата на италианското правителство като \"граждански доход\") отдавна е обект на дискусии в икономическите и политическите среди. Съгласно тази концепция всеки гражданин на дадена държава ще получава определена сума ежемесечно, която да му гарантира издръжката. Не липсват обаче и критики. \nМакар и в ограничени размери, идеята дори бе изпробвана в различни страни. Може би най-известен към момента е експериментът на Финландия, който стартира през миналата година. През април тази година финландското правителство отхвърли искането на националната социална агенция \"Кела\" за продължаване и разширяване на обхвата на експеримента. Така последните суми по този проект ще бъдат изплатени през януари 2019 г. Технически обаче това не представлява универсален базов доход, тъй като пари не се предоставят на всички граждани и те не са достатъчни за покриване на жизнения минимум. \nПодобни експерименти са правени и в САЩ, Канада и дори някои африкански страни. Най-дълго съществуващият към момента такъв проект е в Найроби, Кения. \nПрез миналата година Швейцария проведе нарочен референдум за въвеждането на универсален базов доход, след като бяха събрани необходимите подписи за това. Предложението предвиждаше всеки пълнолетен швейцарец да получава по 2500 швейцарски франка месечно, а децата - по 625. В замяна на това обаче щяха да бъдат отменени всички социални помощи и плащания. В крайна сметка над 77% от гласувалите отхвърлиха предложението. \nИменно вариантът, в който универсалният базов доход замества досегашната социална система, най-често е критикуван отляво, тъй като по този начин гражданите ще трябва да заплащат за здравеопазване, образование и всички други социални услуги, което често може да се окаже по-неизгодно от сегашната система. Политици и експерти от десния спектър пък критикуват идеята заради това, че щяла да направи хората мързеливи и нямало да имат стимул да работят.   \n \t\n", "date": "2018.09.19", "title": "Базовият доход скара „5 звезди” и финансовия министър"}
