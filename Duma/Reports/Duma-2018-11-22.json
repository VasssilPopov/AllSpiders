{"url": "https://duma.bg/10-godini-fontfabric-n179817", "text": "Българското студио за дизайн на шрифтове със световно влияние - Fontfabric, посреща десетия си рожден ден с изложба в галерия \"2.0\". В рамките на седмица в споделеното пространство за изкуство на ул. \"6-и септември\" 26 посетителите могат да видят някои от най-емблематичните типографски проекти на студиото от създаването му до днес. Те ще бъдат визуализирани под формата на арт инсталации, постери и печатарски семпли, изпълнени с оригинални шрифтове. Зрителите ще видят и първия каталог на най-продаваните шрифтови фамилии на Fontfabric.  Дигиталната шрифтолеярна, създадена в София, вече 10 години заема челни места в световната класация с най-продавани шрифтове на популярния типографски сайт MyFonts.com. Сред най-известните шрифтове, създадени от постоянно развиващия се млад екип дизайнери, са Intro, Nexa, Uni Sans, Muller, Panton, Intro Rust. Дизайн студиото, основано от Светослав Симов-Свет през 2008 г., създава оригинални продукти за световни и български брандове в повече от 50 държави. Официалното откриване е днес, 22 ноември, от 19 ч., а галерията ще се превърне и в сцена за предпремиерното представяне на част от новия албум на Иван Шопов и Теодосий Спасов \"InFusion\". Неговата визуална идентичност и типография е дело на дизайнерите от Fontfabric. Шрифтът Squad, използван за заглавието на албума, е специално приспособен и персонализиран за InFusion. Fontfabric насочва усилията си към разработването на кирилицата и популяризирането на българската й форма в световен мащаб. По случай годишнината си студиото предлага специално намаление от 25 процента (чрез промо код FF10Y25 в уебсайта на MyFonts.com, валиден до 31 декември) на всички шрифтове от портфолиото си. Довечера приятели и партньори ще могат да разберат лично от Свет Симов повече за историята на студиото и как се ражда вдъхновението на дизайнерите да създават едни от най-продаваните шрифтове в света. Входът е свободен.  ", "date": "2018.11.22", "title": "10 години Fontfabric"}
{"url": "https://duma.bg/krokodilska-terapiya-predlagat-na-letishte-n179806", "text": "На летището \"Луи Армстронг\" в зоната за получаване на багаж всеки желаещ вече може да се снима с бебе алигатор, съобщи \"USA today\". Терапията с животни е много популярна. Кучета, котки, коне и дори свине често служат за утеха на пътешествениците на летищата в цяла Америка. Сега към тях се присъединяват и малките крокодилчета. Пътниците имат възможност да се фотографират с малките алигатори на специално създадено за целта място. Тази опция обаче засега е достъпна само в петък през деня. Алигаторите са често срещани в щата Луизиана и се смятат за един от неговите символи. Някои дори ги наричат талисман. Така че няма нищо учудващо в това именно алигаторите да бъдат използвани за терапия на летището в Ню Орлиънс, коментират експерти.", "date": "2018.11.22", "title": "Крокодилска терапия  предлагат на летище"}
{"url": "https://duma.bg/yuvigi-i-lyubomir-malkovski-gostuvat-v-stolichen-klub-n179807", "text": "Софийската прог-метъл група \"Ювиги\" ще гостува утре, 23 ноември, в столичния клуб \"Live&Loud\". Концертът е посветен на 11-ия рожден ден на българския рок и метъл сайт \"Metal Hangar 18\". Музикантите на \"Ювиги\" ще изпълнят най-големите хитове на формацията от трите албума. Във втората част на събитието към бандата ще се присъедини легендата на българската музика и основател на групите \"Ера\" и \"Ер малък\" - Любомир Малковски. Заедно музикантите ще изпълнят някои от най-известните си песни. Концертът е с начален час 21, а билетите са на цена 15 лв. на предварителна продажба в мрежата на Eticketsmall. В деня на събитието ще струват 20 лв.", "date": "2018.11.22", "title": "\"Ювиги\" и Любомир Малковски  гостуват в столичен клуб"}
{"url": "https://duma.bg/defile-na-mladoto-vino-shte-podkrepi-obrazovanieto-n179808", "text": "Фестивалът \"Дефиле на младото вино\" се завръща с десето издание и ще е в подкрепа на образованието. По-специално се акцентира върху студенти, обучаващи се в направления на производствените процеси в хранително-вкусовата промишленост и туризма. 5% от приходите на събитието ще бъдат инвестирани в поощряването на някои от най-изявените младежи от специалности винопроизводство, кетъринг и туризъм от Университета по хранителни технологии в Пловдив. Тясно е партньорството на фестивала и с Академията за музикално, танцово и изобразително изкуство (АМТИИ). Организаторите изказват благодарности на прекрасните артисти от ансамбъл \"Тракия\" за подкрепата във всяко събитие и за доброто настроение, което създават по време на \"Дефиле на младото вино\". Студенти от АМТИИ ще зарадват присъстващите на фестивала с музикалните си умения и през седмицата преди дефилето. В три от вечерите ще звучат техни изпълнения, съпътствани от интересна програма. Участие във фестивала ще има и от Аграрен университет - Пловдив. Ще бъде представено вино, което се произвежда именно в базата на вуза. А студентите му ще вземат активно участие на щандовете на производителите. Десетото юбилейно издание на събитието ще събере над 40 винопроизводители от цялата страна и майстори на традиционната местна кухня в последния уикенд на месеца - 23, 24 и 25 ноември.", "date": "2018.11.22", "title": "\"Дефиле на младото вино\"  ще подкрепи образованието"}
{"url": "https://duma.bg/kak-se-smeyat-na-sboguvane-v-satirata-n179815", "text": "Премиерата на \"Смях на сбогуване\" от Пол Елиът представя Сатиричният театър \"Алеко Константинов\" на 23 ноември от 19.30 ч. в камерната зала \"Методи Андонов\". Превод, музикално оформление и постановка Андрей Аврамов. Сценографията е на Теодора Лазарова, хореография Радослав Радев. В ролите ще видим Росица Александрова, Йорданка Стефанова, Добрина Гецова, Рада Кайрякова, Мартин Христов.  Добрата комедия се отличава от \"просто смешната пиеса\" с това, че в основата й винаги лежи сериозен проблем. А когато в драматургията има и няколко чудесни женски роли (рядко се среща), това е истинска находка. \"Смях на сбогуване\" е точно такава. Елиът е създал стойностна пиеса, в която темата за смъртта на близък човек е интерпретирана със средствата на хумора. Но това не е \"черен хумор\". Напротив, комедията е за истинското приятелство, за толерантността и радостта от живота. Нашите героини преодоляват скръбта от загубата чрез смях, алкохол и малко сълзи и сякаш ни отправят послание: изживейте пълноценно всеки ваш ден, правете нещата, които винаги сте искали да правите, прегърнете живота - от вас зависи да го превърнете в чудесно приключение. Животът се дава веднъж, живейте го, не отлагайте, защото болест или неочаквана случка може внезапно да го прекрати. Проста истина, но може би си струва да си я припомняме по-често\", отбелязва Андрей Аврамов. ", "date": "2018.11.22", "title": " Как се смеят на сбогуване в Сатирата "}
{"url": "https://duma.bg/istoriyata-na-cheshkiya-dizayn-n179811", "text": "Продуктовата изложба \"Историята на чешкия дизайн. От Кубизма до ХХт век\" ще бъде показана до 10 януари 2019 г. в Чешкия център в София. Проектът е на чешките центрове по повод отбелязването на 100-годишнината от създаването на Чехословакия. Куратор е Ива Кноблох от пражкия Музей за приложни изкуства. Откриването е днес, 22 ноември, в 18 ч.", "date": "2018.11.22", "title": " Историята на чешкия дизайн"}
{"url": "https://duma.bg/yubileyna-ekspozitsiya-na-mariya-i-asen-evtimovi-n179813", "text": "Юбилейна изложба на артистичното семейство Мария и Асен Евтимови се открива в Художествената галерия \"Владимир Димитров - Майстора\" в Кюстендил днес, 22 ноември, от 18 ч. Мария Тупарова-Евтимова се представя с живопис, а Асен Евтимов - с концептуално изкуство.", "date": "2018.11.22", "title": "Юбилейна експозиция на Мария и Асен Евтимови"}
{"url": "https://duma.bg/kontsert-na-kamerniya-orkestar-klasika-n179814", "text": "Камерният оркестър \"Класика\" ще изнесе концерт днес, 22 ноември, от 19 ч. в католическата катедрала \"Свети Йосиф\" в София, ул. \"Княз Борис Първи\" 146, вход свободен. На диригентския пулт ще застане маестро Стефанос Касерис (Кипър), гост солист и концертмайстор е Матиас Щайнер - цигулка (Швейцария). Солисти са Румяна Петрова - флейта, Юлия Миланова - сопран, Рада Тотева - сопран, Вяра Грънчарова - виола да гамба, Даниела Киндалова - пиано, Елена Киндалова - пиано, Борис Павлов - китара. В програмата - творби от Вивалди, Хасе, Бах, Хайдн, Моцарт, Крайслер, Белини, Шуберт, Шуман.", "date": "2018.11.22", "title": "Концерт на камерния оркестър \"Класика\" "}
{"url": "https://duma.bg/agrosektorat-belezhi-rast-ot-89-n179843", "text": "През 2017 г. създадената в земеделието брутна добавена стойност възлиза на 4,1 млрд. лева по текущи цени, като бележи реален ръст от 8,9% спрямо предходната година. Това се отчита в Аграрния доклад за 2018 г., който бе приет днес от кабинета, съобщи пресцентърът на МС. Търговията с аграрни стоки продължава да формира значително положително салдо за България в размер на над 1 млрд. евро за 2017 г. За директни плащания и преходна национална помощ за кампания С2017 към края на юни 2018 г. са одобрени близо 1,7 млрд. лева - общо от Европейския фонд за гарантиране на земеделието и от националния бюджет. През 2017 г. по Програмата за развитие на селските райони (ПРСР) 2014 - 2020 г. са платени 487,9 млн. лева. В подкрепа на земеделските производители през 2017 г. са  предоставени 250,8 млн. лева под формата на държавни помощи.", "date": "2018.11.22", "title": "Агросекторът бележи ръст от 8,9%"}
{"url": "https://duma.bg/maradona-pribira-bolt-v-meksiko-n179796", "text": "Юсейн Болт може да се присъедини към втородивизионния мексикански Дорадос, чийто треньор в момента е аржентинската легенда Диего Марадона. Световният рекордьор в спринта на 100 и на 200 м все още се опитва да си проправи път в професионалния футбол след края на славната си кариера в леката атлетика, но на този етап удря на камък. 32-годишният славен ямаец се опита да си уреди проби в Манчестър Юнайтед и Борусия Дортмунд, а за последно бе тестван в австралийския Сентрал Коуст Маринърс. Марадона, който пое Дорадос през септември, е готов да даде шанс на Болт. Двете спортни икони вече са се срещали и дори се снимаха заедно по време на благотворително събитие по-рано годината.", "date": "2018.11.22", "title": "Марадона прибира Болт в Мексико"}
{"url": "https://duma.bg/radoslav-komitov-poe-dyush-na-ludogorets-motsi-prepodpisa-n179797", "text": "Радослав Комитов беше избран за директор на детско-юношеската школа на Лудогорец. Досега бившият футболист на \"орлите\" работеше в академията на клуба. Той заменя Яков Папарков, който започна работа в скаутското звено на разградчани. Комитов ще поеме поста през декември, а дотогава ще води отбора до 19 г. Козмин Моци пък е подписал нов договор с Лудогорец и ще остане в Разград до лятото на 2021 г. 33-годишният румънски национал е при \"орлите\" от 2012 г. и има 242 официални мача с 28 гола и 12 асистенции. На него е кръстена и една от трибуните на \"Лудогорец Арена\", след като бе с основен принос за първото класиране на отбора в Шампионската лига през 2013/2014 г. ", "date": "2018.11.22", "title": "Радослав Комитов пое ДЮШ на Лудогорец, Моци преподписа"}
{"url": "https://duma.bg/darzhavata-prie-energiyna-strategiya-vklyuchvashta-turski-potok-n179841", "text": "След 1 януари 2020 г. се очаква значителна промяна в маршрутите на доставка на природен газ през територията на България от Север-Юг на Юг-Север, както и потенциално намаляване на транзитираните през страната количества, съобщиха от правителствената информационна служба. Предстои изграждане на ключови инфраструктурни проекти в региона, които ще променят основната посока и маршрути на потоците природен газ. Според информацията от Министерски съвет такива са „Турски поток“, проектите от „Южния газов коридор”, Трансанадолският газопровод, Трансадриатическият газопровод, междусистемната връзка Гърция-България, както и проектът за нов терминал за втечнен газ в Александруполис. Решението за изменение на енергийната стратегия е породено от необходимостта от предприемане на действия от ключово значение за развитието на газопреносната инфраструктура на България. Съветът по енергийна сигурност вече одобри актуализацията на стратегията по време на заседание на 31-ви октомври 2018 г., припомнят от МС. Приоритет остава запазване ключовата роля на България на газовата карта на Европа. С актуализиране на стратегията и предприемане на необходимите стъпки за изграждане на газова инфраструктура ще се гарантира сигурността и диверсификацията на доставките на природен газ както за България, така и в региона, съобщават от МС.", "date": "2018.11.22", "title": "Държавата прие енергийна стратегия, включваща \"Турски поток\""}
{"url": "https://duma.bg/vipusk-93-v-galeriya-debyut-n179812", "text": "Обединени от идеята да представят съвременно изкуство, група художници, възпитаници на Художествена гимназия \"Илия Петров\" в София, ще покажат своите творби в колективна изложба в галерия \"Дебют\", бул. \"В. Левски\" 62. Откриването е на 23 ноември от 18 ч. Идеята се ражда през пролетта като повод за организирането й е 25-ата годишнина от завършването на випуск 1993 на НУИИ \"Илия Петров\". Провокирани от темата \"Съвременното изкуство - различни гледни точки\", художниците показват своите гледни точки в над 20 творби, изпълнени в различни техники. Авторите са Красимир Кръстев - Ломски, Любо Ценков, Кирил Кирилов, Димен Станчев, Тодор Маринов, Деница Парикян, Мария Маркова, Елица Коцева, Ирен Филипова, Боряна Перчинска, Радослав Христов, Венелин Диков, Емануил Захариев.", "date": "2018.11.22", "title": "Випуск \"93\" в галерия \"Дебют\" "}
{"url": "https://duma.bg/remontite-na-podvizhen-sastav-v-bdzh-tryabva-da-priklyuchat-dogodina-n179842", "text": "В \"Холдинг БДЖ\" и дъщерното дружество за пътнически превози предстои изпълнението на краткосрочни мерки, е съобщил министърът на транспорта Росен Желязков. \"Първо, подобряване на мениджмънта, второ, ремонтиране на подвижния състав - този, който не е в експлоатация, въвеждане на системи, които да следят за доставки, складови наличности и другите ресурси в дружеството. Подобряване на билетоиздаващата система, довеждане до край на обществените поръчки, които са свързани с ремонтната дейност и обновяване на подвижния състав\", заявява министърът. Пред ДУМА председателят на Синдиката на железничарите в България инж. Петър Бунев коментира, че най-големият проблем сега в БДЖ е закъсняването на търга за ремонта на мотрисите \"Сименс\". Доставката на нови влакове пък може да стане в рамките на 2-3 години. Затова той призова за спешни ремонти. В началото на седмицата от думите на министъра пред Нова телевизия стана ясно, че повечето локомотиви, с които разполага БДЖ \"Пътнически превози\", се нуждаят от ремонт, за да се гарантира безопасността при пътуване. По думите му от 154 локомотива в движение 128 са с пробег на лимита си, което означава, че се нуждаят от ремонт, за да се гарантира безопасността. Желязков обаче обяви, че няма да се допуснат компромиси със сигурността. Преди ден пък стана ясно, че заради спряната поръчка за новите влакове на БДЖ от Комисията за защита на конкуренцията те ще пристигнат след минимум две години. \"Новите влакове, когато бъде сключен договор с изпълнител, ще дойдат след две години от сключването на договора, а процедурата още не е стартирала\", каза пред БНТ той. ", "date": "2018.11.22", "title": "Ремонтите на подвижен състав в БДЖ трябва да приключат догодина"}
{"url": "https://duma.bg/bum-na-falshivi-saytove-okolo-cherniya-petak-i-praznitsite-n179840", "text": "ГДБОП предупреждава за бум на измамни сайтове по време на Черния петък и Коледните и новогодишни празници. Неизвестни до момента интернет сайтове с големи отстъпки, които често рекламират и популяризират своята дейност дори чрез фейсбук, са най-честите капани, на които стават жертва онлайн потребителите, предупредиха от отдела за киберсигурност на ГДБОП. Основен белег на фалшивите сайтове, които събират средствата ни, е наскоро регистрираната интернет страница. За историята на всеки сайт лесно може да бъде направена проверка от всеки чрез откритите източници на интернет. От ГДБОП дават за пример  , където можете да проверите откога съществува дадена страница. Възможно е фалшивите страници да се изграждат и на няколко езика, и да бъдат рекламирани в социални мрежи, както с цел по-висока достоверност, така и за разширяване обхвата и обема на престъпната дейност. \"Кухите\" сайтове, които представляват една \"гола\" интернет страница (с липсващ реален търговец, склад, дейност), имат доста къс живот - около месец, два, обясняват от ГДБОП. Високите отстъпки в тях може да се обясняват с дълъг период на доставка - над 40-50 дни. С това пояснение киберпрестъпниците въвеждат в заблуждение и успокояват жертвите си. Така, след като \"кухата\" страница събере финансовите средства от извършените към нея \"покупки\" и рекламната й кампания приключи, страницата бива изтрита и повече не може да бъде намерена. Добре е потребителите да внимават и какво точно купуват. Възможно е недобросъвестни търговци да предлагат на апетитни цени фалшификати на известни защитени търговски марки на облекла, устройства, екипировка за зимните и други спортове и т.н. По статистика на отдел \"Киберпрестъпност\" при ГДБОП броят на измамните сайтове нараства над 10 пъти преди големи празници. Финансовите средства за мнимите покупки на жертвите обикновено постъпват в банкови сметки в Китай и други континенти, което силно затруднява тяхното възстановяване. В тази връзка от ГДБОП съветват, след като бъде извършена покупка, клиентите да проверят къде точно са получени техните средства и ако се усъмнят, да поискат отменяне на финансовата транзакция в разумните за това срокове. Освен големия брой изгодни и дългоочаквани покупки по време на кампанията Черен петък, има повишаване на риска от нелоялни практики от страна на търговците. Един от често срещаните капани е да бъдеш обвързан с неизгоден договор - да подпишеш договор за по-дълъг период от време, за да можеш да се възползваш от съответното намаление. За това предупреди Константин Арабаджиев от Комисията за защита на потребителите. Той обясни, че е важно да се четат внимателно условията, защото има търговци, които се опитват да ограничат някои от дадените по закон права на потребителите - на рекламация в случай на дефект или на отказ от онлайн покупката в 14-дневния срок например. По думите на директора на Европейския потребителски център в България Игнат Арсенов правото да върнеш една стока в 14-дневен срок, да направиш рекламация и да се възползваш от гаранцията, в случай че стоката се развали, са права, които имаме почти във всички случаи, когато пазаруваме онлайн. Изключение правят много малък кръг от стоки, като например храна, бельо, резервация на хотел или самолетен билет.", "date": "2018.11.22", "title": "Бум на фалшиви сайтове около Черния петък и празниците"}
{"url": "https://duma.bg/yoana-ilieva-goni-viza-za-tokio-2020-n179798", "text": "Голямата надежда на българската фехтовка Йоана Илиева е амбицирана да спечели олимпийска квота за Токио 2020 след спечелването на 2 поредни турнира за Световната купа по сабя за жени до 20 години - в Сочи и в Ташкент. Относителният неуспех на III младежки олимпийски игри в Буенос Айрес, където остана без медал и зае петото място, само увеличава амбициите й да попадне между 32-те сабльорки в Токио. В Аржентина тийнейджърката бе първа в предварителната група с 3 победи и 1 загуба, а после нямаше съперничка на осминафиналите, а на четвъртфинала загуби с 13:15 туша от унгарката Лиза Пущай, която беше победила в групата. „Бях много разочарована от петото място на Младежките олимпийски игри. В групата победих унгарката, на четвъртфиналите знаех, че която от нас спечели, ще стане шампионка. Голямата ми амбиция непременно да спечеля медал ми изигра лоша шега. Но след мача говорихме с моя треньор Ивайло Воденов и осъзнах, че този мач не е най-решителният в моята кариера. Тази загуба ме мотивира много повече, станах психически по-издръжлива  и това ми помогна да спечеля двете Световни купи. В Ташкент бяхме 53 състезателки от 13 държави, между които още 3 българки. Винаги ме е яд, когато трябва да играя с българка в предварителните кръгове, но такъв бе жребият. След това играх само с рускини, като на полуфиналите победих европейската шампионка до 20 години Алина Михайлова. Това е най-важната ми победа досега. В Сочи пък играх само с рускини и победих 7 от участвалите в турнира 12 сабльорки от Русия. Спечелването на двете Световни купи за жени до 20 години ми дават повече самочувствие и увереност“, заяви Илиева. „В Токио ще участват 32 състезателки, но най-трудно ще бъде за сабльорките от Европа, тъй като конкуренцията е най-голяма. За да спечели квота, Йоана трябва да бъде сред първите 16“, поясни треньорът й Ивайло Воденов.", "date": "2018.11.22", "title": "Йоана Илиева гони виза за Токио 2020"}
{"url": "https://duma.bg/iznosat-na-vino-ot-balgariya-raste-n179836", "text": "Всяка година износът на вино от България расте и се очаква тази година да достигне 62 млн. литра, каза пред БНТ Тодорка Стойчева от Изпълнителната агенция по лозата и виното в Пловдив. Гроздоберът все още не е приключил навсякъде, а реколтата беше много добра и качествена и достигна 161,7 млн. кг, заяви Стойчева. Тя посочи, че износът е основно за Полша, Китай, Япония, Швеция, Азербайджан, Русия и Великобритания.", "date": "2018.11.22", "title": "Износът на вино от България расте"}
{"url": "https://duma.bg/rayaner-shte-leti-ot-sofiya-do-kiev-n179837", "text": "Нискобюджетният авиопревозвач \"Райънер\" (Ryanair) ще открие нов маршрут от София до Киев. Полетите ще се изпълняват два пъти седмично от април. С това компанията предлага полети от България до общо 26 дестинации. Полетите ще се изпълняват от 3 април в сряда и неделя, показва разписанието на сайта на авиокомпанията. Цените на билетите за първите полети са малко над 20 евро за посока.", "date": "2018.11.22", "title": "\"Райънер\" ще лети от София до Киев"}
{"url": "https://duma.bg/83-spad-v-patuvaniyata-na-balgari-v-stranata-n179838", "text": "През най-активните за туризъм месеци - юли-септември, се оказва, че българите са пътували по-малко от същия период на миналата година. Това става ясно от данните на НСИ. Общо 1,9 млн. българи са пътували през периода. Близо четири-пети от тях, или 79,8%, са пътували само в страната. 14,8% на сто - само в чужбина, а 5,4% - както в страната, така и в чужбина. Намалението в сравнение с миналата година е с 5,5%. Пътувалите само в България, са с 8,3% по-малко, а тези, които са били само в чужбина, са с 3,1% по-малко. С 56,8% обаче са се увеличили избралите и двете. При разходите с най-голям относителен дял са тези за храна както в страната, така и в чужбина - съответно 43,2 и 31,1%. През третото тримесечие средният разход при пътуване с лична цел на човек на възраст 15 и повече навършени години е 396,52 лв. в страната и 642,28 лв. в чужбина. Разходите на човек при служебно пътуване са средно 182,35 лв. в страната и 1100,70 лв. в чужбина. ", "date": "2018.11.22", "title": "8,3% спад в пътуванията на българи в страната"}
{"url": "https://duma.bg/ekspert-prognozira-stagnatsiya-prez-zimniya-sezon-n179839", "text": "Очакване за стагнация през идния зимен туристически сезон изрази директорът на Института за анализи и прогнози на информационната среда в туризма доц. Румен Драганов. Само преди ден министърът на туризма Николина Ангелкова прогнозира 5% ръст за зимния сезон. \"Тази година липсва европейското председателство, което увеличи броя на туристите през миналата. Пловдив ще бъде европейска столица на културата, но пикът ще бъде по време на летния и началото на есенния сезон. Има спад и на турския пазар заради флуктуацията на лирата. В най-добрия случай можем да очакваме, че ще се повторят данните от миналата година\", коментира пред \"Блумбърг тв България\" експертът.  Драганов за пореден път подчерта, че много неща за туризма в България не са правилно уредени, за него няма ясна концепция, а именно от това се нуждае секторът. Той посочи, че по време на есенния туристически сезон свободните легла у нас са между 250 и 280 хил., което е показателно за неправилното управление и липсите в сектора. Като друга причина Драганов изтъкна неизползването на ресурсите от самите граждани. \"Истината е, че имаме много ниска средна заетост. Ние не използваме нито минералните ресурси, нито историческите ресурси, нито транспорта\", каза той. Драганов коментира и все по-масовото използване на криптовалути. По неговите думи от следващата година и у нас ще има хотели и ресторанти, които да приемат плащания с тях.", "date": "2018.11.22", "title": "Експерт прогнозира стагнация през зимния сезон"}
{"url": "https://duma.bg/izgoniha-i-stanimira-petrova-ot-svetovnoto-n179793", "text": "Станимира Петрова (57 кг) също беше изгонена от Световното първенство в Делхи. Международната федерация (AИБА) отне акредитацията на бившата световна шампионка след шумния скандал от последните дни. Асеновградчанката обвини съдиите в корупция, но според AИБА думите й не са подкрепени с доказателства. Българката загуби скандално с 2:3 гласа от индийката Соня Чахал в двубой от II кръг, а след мача от щаба ни останаха силно недоволни. Това доведе до бурна реакция и отстраняването на треньора й Петър Лесов, който след обявяването на победителката запрати бутилка с вода към ринга. \"Петрова направи неверни и подвеждащи твърдения, свързани с официални лица на AИБА\", заяви изпълнителният директор Том Виргетс. По думите му поведението на българката е \"неприемливо и неспортсменско\", както беше оценена и постъпката на олимпийския ни шампион от Москва 1980 Лесов.  Днес за място на финала ще се бие Стойка Петрова (54) срещу монголката Нандинцецег Мягмардулам. 33-годишната добричлийка осигури единствения медал за България от шампионата в Индия. Тя е световна вицешампионка от предишното първенство в Астана 2014, когато Станимира Петрова спечели титлата.   ", "date": "2018.11.22", "title": "Изгониха и Станимира Петрова от световното"}
{"url": "https://duma.bg/spirat-petar-stoychev-da-pluva-v-antarktida-n179794", "text": "Първото по рода си организирано състезание по плуване във водите на Антарктида беше отложено с няколко дни заради разпаднал се ледник и появилите се огромни парчета ледени късове на мястото на старта. Петър Стойчев заедно с още 15 състезатели от 9 държави, почти седмица са на Седмия континент в очакване на плувния маратон с дължина 1000 м. \"Добре сме, но в объркана ситуация. Не знам защо трябваше да ходим толкова далеч към Южния полюс, но това решение на капитана и организационния комитет е малко странно. На работната среща, която имахме в Пунта Аренас, Чили, ни беше съобщено, че там където отиваме е спокойно и във водата няма лед. Лично капитанът ни показа локацията, която е на 3072 км от пристанището в Чили и в района на \"Съюз на ледниците\" в Антарктида, но при пристигането ни се оказа, че се намираме в залив, пълен с лед. Нещо като ледена каша. Абсолютно невъзможно за плуване. Всички, които отговарят за нашето състезание, са добре запознати с района и бяха силно учудени, че според последните сателитни снимки, там е чисто откъм лед, но вероятно няколко часа преди нас се е разпаднал айсберг или ледник и е надробил водата. Според мен, можеше да не изминем толкова път и да попаднем в тази ситуация, но нищо вече не може да се направи. Със сигурност състезание ще има, в момента се правят нови изчисления за мястото на старта. Успях да измеря температурата на водата. Точно -1,4 градуса. На въздуха -3,7, но постоянно духа силен вятър\", каза Стойчев. На борда на кораба са пътували и наши изследователи, които са слезли на остров Ливингстън, където се намира българската полярна база, но никой от другите пасажери не е успял да стъпи на брега. \"Хвана ме яд, че не ми дадоха да сляза и да разгледам базата. Видях я само от кораба. Имаше вълнение и лодките свалиха нашите специалисти, а мен не ме качиха. Било от съображение за сигурността ми. Вероятно са прави, но надали друг път ще имам този шанс. Българските изследователи са изключително позитивни и добри хора. По-приятно беше като имаше и още българи на кораба, но в крайна сметка за друго съм дошъл на другия край на света. Здрав съм, в добро настроение и чакам да кажат кога ще бъде състезанието. Красотата, която виждам като природа и айсберги, не може да се опише. Невероятно място, пълно с живот под водата и пингвини на сушата\", допълни Стойчев. Той е 11-кратен носител на Световната купа по плувен маратон и световен шампион на 400 м в ледени води в Тюмен през 2016.", "date": "2018.11.22", "title": "Спират Петър Стойчев да плува в Антарктида"}
{"url": "https://duma.bg/aoiyama-s-9-i-uspeh-vav-fukuoka-n179792", "text": "Даниел Иванов-Аоияма остава с шансове да заслужи първа Купа на Императора в кариерата си. На турнира по сумо във Фукуока българинът записа девети пореден успех и разделя второто място с японците Такаясу и Дайейшо, като тримата имат и по две загуби. Едноличен лидер пък продължава да е друг японец - Такакейшо, с 10-1. 197-килограмовият борец от Елхово продължи впечатляващата си победна серия, след като в XI кръг се справи и с японеца Ютакаяма. Българинът извади от равновесие съперника си с техниката \"хатакикоми\" и постигна девета бяла точка. Днес той ще се бори срещу Котошогику, който е с актив 6-5 в родния си град, но води с 13-5 в двубоите с Иванов. Българинът обаче спечели последната им схватка през септември в Токио. В надпреварата заради травми не участват и тримата \"Йокодзуни\" (\"Велики шампиони\") Хакухо, Кисеносато и Какурю.", "date": "2018.11.22", "title": "Аоияма с 9-и успех във Фукуока"}
{"url": "https://duma.bg/deputatat-valeri-simeonov-barza-da-se-registrira-n179876", "text": "В добро разположение на духа Валери Симеонов пристигна днес в парламента и демонстрира желание бързо да се регистрира в зала. Той бе посрещнат от камери и микрофони, журналистите го следваха от входа на Народното събрание до пленарна зала. Бившият вече вицепремиер бе лаконичен пред журналистите: \"Добре съм, чакайте поне да се регистрирам\".  Лидерът на НФСБ влезе в залата, докато течеше поименна проверка на кворума, поискана от БСП. Иначе днешният парламентарен ден започна без затруднения. Още от първия път депутатите събраха кворум, макар и с минималните 121 регистрирани народни представители. Днес депутатите трябва да разгледат президентското вето въру Закона за корпоративното подоходно облагане. Държавният глава върна промените, с които се налага нов данък върху автомоболите със стари двигатели. Народните избраници ще гласуват на второ четене промените в Кодекса за застраховането. Там също има много спорни моменти, най-вече около тавана за обезщетения за близки и роднини на загинали в катастрофи. Застрахователите заплашиха, че ако не се въведе таван за тези обезщетения, \"Гражданска отговорност\" може да се оскъпи до шест пъти. В програмата на депутатите е предвидено и изслушване на енергийния министър Теменужка Петкова във връзка с избора на стратегически инвеститор за АЕЦ \"Белене\".", "date": "2018.11.22", "title": "Депутатът Валери Симеонов бърза да се регистрира"}
{"url": "https://duma.bg/iskat-zatvor-za-chasten-birnik-otkradnal-320-000-leva-n179860", "text": "Шуменската окръжна прокуратура поиска 5 години затвор за частния съдебен изпълнител Асен Тонев. Той е обвинен за длъжностно присвояване в  големи размери, представляващо особено тежък случай. От 2007 до 2016 г. Тонев е присвоил 321 109 лева и ги е похарчил за лични нужди като пътувания в чужбина, покупка на автомобили и плащане на лизингови вноски. Средствата са били внесени по 18 изпълнителни дела в специалната сметка на частния съдебен изпълнител. Парите му били връчени да ги пази и управлява за удовлетворяване на исканията на кредитори. Припомняме, че състав на Шуменския окръжен съд призна за виновен Асен Тонев за длъжностно присвояване на 243 073 лева от специалната сметка на ЧСИ, но го оправда по обвинението за особено тежък случай. Той бе признат за виновен и за укрити данъци в особено големи размери. Според Шуменската окръжна прокуратура наложеното общо наказание по трите обвинения за срок от 2 години и 10 месеца, отложено за изтърпяване с 5-годишен срок, не съответства на степента на обществена опасност. ", "date": "2018.11.22", "title": "Искат затвор за частен бирник, откраднал 320 000 лева"}
{"url": "https://duma.bg/63-smyatat-che-mediite-sa-zavisimi-n179864", "text": "Поредно проучване показва, че българите не вярват в независимостта на медиите у нас. Ръководителят на Медийната програма за Югоизточна Европа на фондация \"Конрад Аденауер\" Хендрик Зитих представи вчера данните от анкета на \"Алфа Рисърч\", посветена на свободата на медиите в България. Резултатите, потвърждаващи заключения от същото проучване, проведено преди година, са плашещи, констатира той. 63% от анкетираните в национално представителното проучване са заявили, че българските медии са зависими. От тях за \"напълно зависими\" медии говорят 16 процента. Съмняващите се в независимостта на медиите обикновено са по-образовани (с висше образование) и по-млади (31-40-годишни) жители на градовете. Според Нели Динева от \"Алфа рисърч\" едно от възможните обяснения е, че градските млади жители са по-информирани, следят по-отблизо новините и често познават политическите и социалните процеси отвътре, поради което са и по-критични към качеството на медиите. В София например всеки пети е убеден в пълната зависимост на медиите, докато в малките градове тази група е едва 6%. Макар да смятат медиите за зависими, хората имат доверие в професионализма на работещите в тях. На въпрос \"До каква степен имате доверие на журналистите в България\" 55% отговарят със \"средно доверие\", 8% им имат \"високо доверие\", а един процент - \"много високо доверие\". Една трета от анкетираните обаче не вярва на журналистите до една или друга степен. Телевизията остава най-използваният източник за информация. Отчита се обаче спад с около 10 пункта спрямо резултатите й през 2017 г. На анкетираните е дадена възможност да посочат няколко отговора откъде научават за политическите теми. 83% се осланят на телевизионните канали, 28 на сто -  от новинарските сайтове, вестниците делят еднакви позиции със социалните мрежи като фейсбук и туитър. Доверието към тях е в същия ред, но с различни показатели - 60% към телевизията, 12% към сайтовете и 6-9% за социалните мрежи, преса и радиостанции. За най-голям разпространител на фалшиви новини анкетираните посочат печатните медии - 377. На втора позиция с два процента по-надолу са социалните медии, трета е телевизията с 20 на  сто.", "date": "2018.11.22", "title": "63% смятат, че медиите са зависими"}
{"url": "https://duma.bg/prezidentat-se-oslanya-na-ns-za-opredelyaneto-na-zaplatite-n179862", "text": "Не аз определям заплатата на президента, а Народното събрание, така че депутатите са в пълното си право да я намалят, както намерят за добре. Така президентът Румен Радев отговори задочно на призива той и омбудсманът Мая Манолова да изразят позиция по предложението на БСП за намаление на възнагражденията на политическия елит. Във вторник държавният глава заяви, че няма намерение да отговаря институционално на призива на лидера на БСП Корнелия Нинова. Според него обаче увеличението на заплатите на политическия елит е оправдано, само ако е обвързано с тяхната работа за благото на народа. Такива тенденции засега няма, констатира той. Българите ще имат достоен живот тогава, когато възпитат своите политици да живеят само от заплатата си, отбеляза Радев. Президентът уточни, че среща с премиера Бойко Борисов ще има, но не за да се обсъди управленската програма на ГЕРБ. Дебатът ще е, когато е изработена програма за справяне с корупцията, увеличаване на инвестициите и постигане на икономически ръст. Нали не очаквате да коментираме управленската програма, която изкара хората на улицата, попита реторично той. Късно във вторник екипът на \"Шоуто на Слави\" атакува президента за отказа му да гостува в шоуто. Според сценаристите отказът от участие в телевизионното шоу било неуважение. Премиерът Бойко Борисов, главният прокурор Сотир Цацаров, омбудсманът Мая Манолова и председателят на НС Цвета Караянчева обаче са заявили медийна изява при Слави Трифонов.", "date": "2018.11.22", "title": "Президентът се осланя на НС за определянето на заплатите"}
{"url": "https://duma.bg/biznesat-izrigna-sreshtu-protestite-n179850", "text": "За пореден път представители на работодателските организации застанаха на страната на правителството и нападнаха протестиращите срещу кабинета. \"Протестите са недопустими! Не може улицата да диктува какво да става в държавата\", заяви на брифинг в МС след среща с премиера шефът на КРИБ Кирил Домусчиев. На срещата, инициирана от Бойко Борисов, са били обсъдени митингите, доходите, работната сила и енергетиката. \"Не може да блокират магистралите, да спират ТИР-овете с нашата продукция, да спират хората да се приберат у дома си. И аз мога да изляза със своите секретарки, счетоводителки, чистачки. Сигурно ще събера повече от 200 човека и мога да направя и по-голям митинг пред Министерския съвет, ако съм недоволен. Това не е нормално\", продължи да се гневи Домусчиев. Според футболния и фармацевтичен бос реално протестирали малък брой хора. Заплаши, че предсрочни избори нямало да помогнат за увеличаване на доходите и за ръст на икономиката, а точно обратното. Без да назовава конкретни политически формации, Домусчиев обвини партиите в популизъм и нереалистични социални искания. БТПП не е привърженик на изразяването на определени позиции чрез протести, защото те трябва да бъдат добре аргументирани, смята и шефът на организацията Цветан Симеонов.  Според президента на КТ \"Подкрепа\" Димитър Манолев още преди години са положени успешни усилия идеята за граждански протест да бъде дискредитирана. \"В това, което сега виждаме, има всичко - и автентична гражданска енергия, и политически провокирани участия. Прави впечатление, че мащабът не е чак толкова голям, колкото на някой му се иска\", отбеляза все пак синдикалистът. Междувременно стана ясно, че на фона на масовите протести Борисов е привикал бизнес организациите, за да ги моли да вдигнат заплатите. Планът е предизборно от догодина да се вдигнат с 10% възнагражденията в публичния сектор. Политиката по доходите обхваща над 3 млн. души, от които само половин милион са заетите в публичния сектор, за повишението на чиито заплати има ангажимент държавата, а останалите не се определят от нея, каза вицепремиерът Томислав Дончев. От Асоциацията на индустриалния капитал в България обаче напомнили на премиера, че ръстът на заплатите в частния сектор отдавна е изпреварил този в държавния, научи ДУМА от участник в срещата. Президентът на КНСБ Пламен Димитров очаква ръст на средната работна заплата догодина с 12-15%. \"Моят прочит на срещата при премиера е, че това е опит икономически активното население с властта заедно да се опитат да погледнат какво трябва да бъде направено през следващата година и да се адресират най-тежките проблеми, които хората поставят\", доволен бе Димитров. По думите му на българския трудов пазар не достигат 120 000 души и могат да се внесат работоспособни етнически българи от Украйна и Молдова. Президентът Румен Радев да защити запазването на българския въгледобив на предстоящия форум в Катовице, на която ще се обсъди Пактът на ООН за климата, са настояли на срещата бизнесът и синдикатите. Проблемите на сектора ще се обсъждат и другата седмица отново при премиера. ", "date": "2018.11.22", "title": "Бизнесът изригна срещу протестите"}
{"url": "https://duma.bg/vrachiha-plaket-sv-sv-kiril-i-metodiy-na-sayuza-na-balgarskite-pisateli-n179861", "text": "За значимия принос към българската литература, култура и духовно развитие и по повод 105-годишнината от създаването на Съюза на българските писатели (СБП), творческата организация бе удостоена с плакет \"Св. св. Кирил и Методий\". Тържественото честване, което събра редица творци от България и чужбина, се състоя в НДК под патронажа на държавния глава Румен Радев. СБП последователно отстоява духовната мяра като бариера за налаганата посредственост, заяви президентът. Председателят на съюза Боян Ангелов припомни историческите обстоятелства, довели до основаването на творческата организация. Лидерът на БСП Корнелия Нинова също уважи годишнината на СБП. Вашият съюз е една от най-дълголетните и значими творчески организации с решаващо влияние за развитието и утвърждаването на съвременната българска култура, отбеляза тя в поздравителен адрес. Тя добавя, че под почетното председателство на Иван Вазов, през 1913 г. в СБП се обeдиняват  най-големите майстори на българската литература - творци, отстояващи с острия връх на перото и с несъкрушимата сила на писменото слово, своя творчески потенциал, творци с активна гражданска позиция в защита на свободата, хуманизма, социалната справедливост, демократичността, родолюбието, националното самосъзнание, здравите родови корени, любовта, добротата. \"Съюзът на българските писатели винаги е обединявал автори с различни политически пристрастия, идейни възгледи и творчески търсения. Но именно в това е неговата сила. Сила, помогнала му да оцелее през периодите на сътресения и кризи в българското общество\", отбеляза Нинова. За съжаление литературата днес не е сред най-обичаните, ухажвани и обгрижени деца в семейството на българската култура, но тя и при тези условия е израз на усилията да се съхрани българският дух, oтбеляза лидерът на БСП в София Калоян Паргов, който също бе гост на честването.", "date": "2018.11.22", "title": " Връчиха плакет \"Св. св. Кирил и Методий\" на Съюза на българските писатели"}
{"url": "https://duma.bg/pravitelstvena-bolnitsa-stava-detska-n179863", "text": "Клинична болница \"Лозенец\" вече няма да е към Министерския съвет, реши на вчерашното си заседание кабинета. Досега болница \"Лозенец\" бе единственото лечебно заведение, чийто статут бе определен на законово ниво. Правителственото решение е да бъде отменен параграф 5 от преходните и заключителни разпоредби на Закона за лечебните заведения. \"Отмяната на параграфа ще създаде възможност за правителството да вземе решение по отношение на статута на болницата, превръщайки я в първото многопрофилно лечебно заведение за болнична помощ, осигуряващо комплексно лечение на деца\", съобщиха от правителствената пресслужба.  Правителствена болница е второстепенен разпоредител с бюджет към първостепенния разпоредител с бюджет по бюджета на Министерския съвет. ДУМА припомня, че от около година е подновен дебатът за създаване на национална детска болница.   ", "date": "2018.11.22", "title": "Правителствена болница става детска"}
{"url": "https://duma.bg/obedineni-patrioti-se-razpadnaha-n179865", "text": "\"Обединени патриоти\" се разпаднаха,   при гласуването в НС на оставката на лидера на НФСБ Валери Симеонов от вицепремиерския пост и   на него. Дебатите по промените в МС бяха съпътствани от скандали, взаимни обвинения и лични нападки, след като гербаджиите се опитаха да запушат с   устата на опозицията. Депутатите от \"Атака\" не бяха в пленарната зала и не участваха в решенията на НС. Мястото на зам.-председателя атакист Явор Нотев също остана празно. Във вторник стана ясно, че Сидеров не е подписал предложението с номинацията на Николова, след като се опитвал 4 часа да изнудва партньорите си да го сложат за водач на листата за евровота. ", "date": "2018.11.22", "title": "\"Обединени патриоти\" се разпаднаха"}
{"url": "https://duma.bg/ukrayna-zakupi-turskiya-%E2%80%9Cbayraktar%E2%80%9D-n179803", "text": "Украйна е подписала договор с Турция на стойност 69 млн. долара за покупката на два комплекта разузнавателно-ударни безпилотни летателни апарата “Байрактар ТВ2, създадени от частната компания “Байрактар Макина”. Това съобщи на страницата си във фейсбук украинският военен журналист Юрий Бутусов.  Комплектите включват шест летателни апарата, две наземни станции за обслужване и 200 управляеми ракети, също турско производство на фирмата “Рокетсан”, модел MAM-L. В сумата са включени още резервните части, обслужването, обучението на личния състав. Около самото подписване на договора възникна интрига, защото по първоначална информация то се е състояло по време на посещението на президента Петро Порошенко в Турция на 3-4 ноември т.г., но десет дена по-късно министърът на отбраната Степан Полторак отрече тези информации. Сега Бутусов, който се смята за приближен към апарата на украинския президент, отново потвърждава, че има сделка. Журналистът признава, че много украински производители критикуват тази сделка. Според тях, ако правителството им дадяло в пъти по-малка сума те щели сами за няколко години да произведат подобни ударни БПЛА.  Турският “Байрактар” се разработва от 2007 г., а първият му полет е направен през юни 2009 г. До момента турската армия е получила 34 серийни БПЛА, а жандармерята и полицията още 18. От 2016 г. “Байрактар” се използва в бойни действия на сирийска територия срещу силите на Работническата партия на Кюрдистан.  “Байрактар ТВ2” има максимално полетно тегло от 650 кг, дължина 6,5 м и размах на крилата 12 м. Буталният двигател е 100 к.с. Апаратът лети с крайцерска скорост от 130 км/ч и има таван на полета до 8100 м. Продължителността на полета може да достига до 24 часа и има радиус на действие от 150 км. Максималното бойно натоварване е 75 кг, но при продължително баражиране то пада до 50-55 кг, припомня блогът bmpd. То включва управляеми ракети MAM-L с маса по 22 кг с лазерна полуактивна система за насочване. Бойният товар се разполага на четири пилона.  Украйна става вторият след Катар купувач на този турски ударен БПЛА. ", "date": "2018.11.22", "title": "Украйна закупи турския “Байрактар”"}
{"url": "https://duma.bg/modifitsirat-f-35a-za-yadren-nositel-n179802", "text": "Към 2024 г. американският изтребител Ф-35А ще може да носи на борда си ядрено оръжие, съобщи блогът bmpd. livejournal, като се позова на сайта upi.com.  ВВС на САЩ са подписали споразумение за разработването и изпитанието на съответното оборудване за “ядрената” версия на Ф-35А. В публикацията се отбелязва, че всички модификации на Ф-35 са били изначално проектирани да използват ядрено оръжие, но чак сега започват практическите работи по неговото интегриране. За целта САЩ подготвят за използване от Ф-35А ядрената свободнопадаща бомба B61-12. Тази бомба е силно модернизирана версия на боеприпаса B61, разработен още през 50-те години на XX век. В дванайсетата версия на тази бомба е използвана нова опашна част, разработка на компанията “Боинг”. Благодарение на тази опашна част, B61-12 може да коригира траекторията си по време на полет и по-точно да поразява целите. Американците са се отказали при този боеприпас да използват в електронната му система спътникова система за насочване.  Изтребителите от семейството Ф-35 “Лайтнинг II” се произвеждат в три модификации: базовия модел Ф-35А, Ф-35В с вертикално излитане и кацане и Ф-35С, който се използва от самолетоносачи, оборудвани с катапулт. Освен в САЩ изтребителят е приет на въоръжение в редица страни като Австралия, Великобритания, Италия, Дания, Холандия, Норвегия, Израел, Япония. ", "date": "2018.11.22", "title": "Модифицират Ф-35А за ядрен носител"}
{"url": "https://duma.bg/falstart-za-maritsa-v-shampionskata-liga-n179791", "text": "Марица тръгна разочароващо в Шампионската лига, след като на старта загуби от френския Безие с 0:3 гейма (-17, -12, -25). Пред 700 зрители в \"Пале де Спор\" в средиземноморския курорт Агд родният волейболен първенец бе стресиран от съперника. В първия гейм изневери най-вече посрещането на българките, докато френският тим демонстрира много всеотдайна и ефективна игра в защита. Във втората част Марица удържа натиска на съперника само до 8:8. След това дойдоха многото непредизвикани грешки. Опитите на треньора Иван Петков да намери конфигурацията, която да се справи по-ефикасно с трудно преодолимата противниковата защита, се оказаха неуспешни и в третия гейм. Най-резултатна стана Таня Петкова с 6 т., а за френския шампион американките Безие Джаниса Джонсън и Малина Терел забиха по 14 и 13 т. В другата среща от група А довечера ВакъфБанк Истанбул посреща Алианц МТФ Щутгарт. В следващия  кръг Марица домакинства на световните шампионки от ВакъфБанк на 20 декември в зала \"Колодрума\". \"На нашия отбор му липсва сработване. Видя се във всяко звено и момент от играта. С прекалено голям респект изиграхме мача. Тепърва ще развиваме потенциала. В един момент ще постигнем нивото на обиграност. Имаме много резерви и потенциал\", смята Петков.", "date": "2018.11.22", "title": "Фалстарт за Марица в Шампионската лига"}
{"url": "https://duma.bg/rezultati-n179795", "text": "VI кръг Лига А Група 1: 1. ХОЛАНДИЯ 7, 8:4 2. Франция 7, 4:4 3. Германия 2. Група 2: 1. ШВЕЙЦАРИЯ 9 2. Белгия 9 3. Исландия 0!.  Група 3: Португалия - Полша 1:1 1:0 А. Силва (34) 1:1 Милик (66). 1.ПОРТУГАЛИЯ 8. 2. Италия 5 3. Полша 2!  Група 4: 1. АНГЛИЯ 7 2. Испания 6 3. Хърватия 4!. Лига В Група 1: 1. УКРАЙНА 9 2. Чехия 6 3. Словакия 3!.    Група 2: Швеция - Русия 2:0 1:0 Линдельоф (41) 2:0 Берг (72). 1. ШВЕЦИЯ 7, 5:3 2. Русия 7, 4:3 3. Турция 3!.  Група 3: 1. БОСНА И ХЕРЦЕГОВИНА 10. 2. Австрия 7 3. Северна Ирландия 0!. Група 4: Дания - Ирландия 0:0. 1. ДАНИЯ 8 2. Уелс 6 3. Ирландия 2!.  Лига 3 Група 1: снощи: Шотландия - Израел 3:2 0:1 Кайал (9) 3:1 Форест (34, 43 и 64) 3:2 Захави (75). 1. Шотландия 9 2. Израел 6 3. Албания 3. Група 2: 1. ФИНЛАНДИЯ 12 Унгария 10 3. Гърция 9 4. Естония 4!.   Група 3: 1. НОРВЕГИЯ 13 2. България 11 3. Кипър 5 4. Словения 3.  Група 4: Черна гора - Румъния 0:1 Токудеан (44); Сърбия - Литва 4:1 1:0 Жулпа (51-авт) 2:0 Митрович  (58) 2:1 Петравичиус (64) 3:1 Прийович (71) 4:1 Ляич (74). 1. СЪРБИЯ 14 2. Румъния 12 3. Черна гора 7 4. Литва 0.  Лига D Група 1: 1. ГРУЗИЯ 16 2. Казахстан 6 3. Латвия 4, 2:6 4. Андора 4, 2:9.    Група 2: 1. БЕЛАРУС 14. 2. Люксембург 10 3. Молдова 9 4. Сан Марино 0. Група 3: Косово - Азербайджан 4:0 2:0 Зенели (2, 50) 3:0 Рахмани (61) 4:0 Зенели (76); Малта - Фарьорски острови 1:1 0:1 Йонсен (3) 1:1 Корбалан (4). 1. КОСОВО 14 2. Азербайджан 9 3. Фарьорски острови 5 4. Малта 3. Група 4: 1. МАКЕДОНИЯ 15 2. Армения 10 3. Гибралтар 6 4. Лихтенщайн 4.  Футбол по Диема спорт 20.00 Преди кръга в Първа лига по Евроспорт 2 Кърлинг 19.00 ЕП в Талин по Макс спорт 1 Баскетбол 21.05 Макаби Тел Авив - Фенербахче по Макс спорт 2 20.45 Олимпиакос - Реал Мадрид", "date": "2018.11.22", "title": "Резултати "}
{"url": "https://duma.bg/bsp-iska-otmyana-na-kontsesiyata-za-dobiv-na-inertni-materiali-v-katunitsa-n179877", "text": "Правителството да отмени концесията за добив на инертни материали в с. Катуница. За това настоява с подписка парламентарната група на БСП. Социалистите подкрепят жителите на селото, които от месеци протестират срещу концесията. Припомняме, че през септември в Катуница се проведе референдум, с който жителите категорично се противопоставиха на концесията.  От левицата заявиха, че темата е особено чувствителна за българите от тази част на страната, защото през годините са унищожени почти 2000 дка земеделски земи, без обаче да е извършвана никаква рекултивация. Според БСП незаконният добив в района продължава и в момента въпреки многото сигнали, а контролните органи си затварят очите за нарушенията. Това води до спадане на подпочвената вода, а тя е основен източник за напояване на селскостопанските култури в района. Наблизо се намират основните водоснабдявания на град Асеновград и село Катуница. Ако добивът на инертни материали на голяма дълбочина продължава, дебитът на сондажните кладенци може да намалее, твърдят от партията. Депутатите от левицата обясняват, че наблизо се намират две бивши сметища и две действащи депа за отпадъци. В началото на 90-те години след обществен натиск и блокиране на движението на машините на държавната фирма \"Кариери\" АД, беше преустановена дейността й в района, припомнят от БСП. Те са на мнение, че е притеснително, че след като тогава държавата вижда основание в исканията на гражданите, в днешно време продължават да се дават разрешения за разкриване на концесии. До момента в ареала от с. Катуница до гр. Асеновград има четири действащи кариери и е недопустимо разкриването на нови, категорични са от левицата. Те напомнят, че наскоро беше проведен референдум в с. Катуница, който е красноречив - от 924 дадени гласа 904 жители са против разширяването на добива на инертни материали. Това са 98% от гласувалите, изтъкват от БСП.", "date": "2018.11.22", "title": "БСП иска отмяна на концесията за добив на инертни материали в Катуница"}
{"url": "https://duma.bg/patrulka-sledi-sreshtite-na-ninova-v-yambolsko-n179878", "text": "Полицейска патрулка е посрещнала лидера на БСП Корнелия Нинова при пристигането й вчера в Ямболско. Униформените, неясно защо, са присъствали на срещата на социалистите в село Малко Шарково, същият сценарий се е разиграл и в с. Голямо Шарково.  Това разказа самата Корнелия Нинова, силно възмутена, от трибуната на Народното събрание.  Хората там бяха изключително изненадани, защото никога не са виждали толкова полицаи на едно място, въпреки десетките сигнали за грабежи, набези и кражби от домовете им. За най-голяма изненада, срещата ми в къщата на баба Дора, която стана символ на протестите - самотната възрастна жена, която живее на края на селото,  също беше проведена под полицейско наблюдение, каза още лидерът на левицата. Пред къщата на баба Дора имаше полицейски патрул. Същата беше ситуацията в Болярово, където ме чакаше полиция в центъра. В Ямбол, преди пристигането ми, полицията беше влязла в залата на театъра и е разпитвала хората кога ще дойда, за какво са там, за какво е тази среща. В едно от населените места попитах полицаите, дори си позволих да се пошегувам - какво става, да не сме обявили извънредно положение, та толкова полиция е струпана, и получих следния отговор: \"Изпълняваме нареждане от София\", продължи разказа си Нинова. Тя попитала самите полицаи какво нареждане изпълняват. Получила отговор \"Да не ви изпускаме от очи\".  Нинова прочете декларация във връзка със случилото се. Да припомня законите и Конституцията на страната. Подобно нещо може да се случи по силата на Закона за събранията, митингите и манифестациите, който задължава организаторите на събранието или митинга, ако искат, да вземат необходимите мерки и да осигурят полицейско присъствие. Организаторите на тези срещи е БСП и не сме поискали полиция. Това може да се случи на основание на друг закон - Законът за местното самоуправление и местната администрация, където се казва, че кметът може да поиска такова присъствие, заради сигурността на мероприятието. Кметовете на населените места, в които бях, не са поискали такова присъствие. Следователно, всичко това беше извън рамките и нормите на закона, категорична бе Корнелия Нинова.  Тя отправи въпроси към премиера Бойко Борисов: кой, къде, в кой орган и на какво основание е решил всички мои срещи вчера да се провеждат под полицейско наблюдение? Второ, всяко мое движение в страната, оттук нататък  ще се следи ли и контролира от органите на МВР? Искам официален отговор от премиера Борисов, защото имам неофициална информация, че е решено това да бъде така. Трето, г-н Борисов, ние свободни хора, в свободна страна ли сме? Аз се чувствам свободен човек, но дали сме в свободна страна, под Ваше управление, вече се съмнявам. Четвърто, каква е целта на тази организация? Ако е да ме ограничите в действията и думите ми, сте се объркали и това няма как да се получи. Ако е да респектирате хората да не идват на срещи с опозицията и да изказват свободно мнението, това е посегателство върху основни човешки конституционни и демократични права. Вече си позволихте да ходите по домовете, да пишете актове, да налагате глоби за изконното право на участие в митинги и протести. Не излизайте с обясненията, че се грижите за моята сигурност, няма информация тя да е застрашена. Ходя свободно сред хората, слава Богу, чувствам се добре там и нямам проблеми. Нямам нужда от това внимание на органите на МВР. Насочете тези пари, тази енергия там, където обещахте - полицаи във всяко село, а не полицаи след лидер на опозицията.  Оценявам поведението на управляващите като грубо погазване на свободите и правата на гражданите, като полицейщина, като последен опит да спасите властта си с натиск, сплашване и наказание на инакомислещите български граждани, подчерта Нинова. И се обърна с призив към хората: Скъпи българи, не се страхувайте. Никой, ама никой, не може да ви отнеме правото, в рамките на закона, да мислите, говорите и действате различно от властта и от режима \"Борисов\". Вие сте свободни хора. Дали ще живеем свободна държава, зависи от всеки от нас, завърши лидерът на социалистите.  ", "date": "2018.11.22", "title": "Патрулка следи срещите на Нинова в Ямболско"}
{"url": "https://duma.bg/rusiya-prodava-nedostroenite-si-fregati-n179804", "text": "Пореден поврат в съдбата на трите недостроени руски фрегати от проект 1135.6. Във вторник руски медии съобщиха, че в крайна сметка те ще бъдат продадени на Индия, а няма да попълнят редовете на Черноморския флот. По повод на бойните кораби “Адмирал Бутаков”, “Адмирал Истомин” и “Адмирал Корнилов” вече няколко пъти постъпваха противоречиви информации, но сега изглежда, че участта им е решена окончателно, след като през октомври т.г. Русия и Индия подписаха договор за строителството на четири фрегати от този проект. По данни на различни медии, руската страна е стигнала до това решение, след като не е успяла да създаде в приемливи срокове газотурбинни двигателни установки, аналогични на украинските, които по проект трябваше да бъдат монтирани на цялата серия от шест фрегати проект 1135.6 за Черноморския флот. Припомняме, че с началото на украинската криза Киев забрани износа на продукция с двойно предназначение, сред които попадна и продукцията на завода “Зора-Мапроект”, производител на газотурбинни корабни установки с голяма мощност още от времето на СССР. В Русия това производство се създава тепърва. Двигатели обаче успяха да получит първите три фрегати - “Адмирал Есен”, “Адмирал Григорович” и “Адмирал Макаров”. Сега, по данни на електронния вестник “Взгляд”, е постигната договореност между Индия и Украйна последната да предостави вече готовите два комплекта двигатели за две от фрегатите. На 17 август индийската правителствена комисия по отбранителните покупки е одобрила закупуването на двигателите, като за целта са били предвидени 76 млн. долара. Не се съобщава дали и за другите два индийски кораба от проекта 1135.6 двигателите ще бъдат доставени от украинския завод, но това е най-вероятно защото Индия вече има шест фрегати, оборудвани с продукцията на николаевския завод “Зоря-Машпроект”. По данни на руските медии договорът с Индия за четирите фрегати е на стойност 1,2 млрд. долара. Според неговите клаузи “Адмирал Бутаков” и “Адмирал Истомин” ще бъдат достроени в калининградския корабостроителен завод “Янтар”. Третият корпус - “Адмирал Корнилов” ще бъде отбуксиран до Индия, където ще бъде достроен с руска и украинска помощ и всъщност индийците ще построят от нулата само една фрегата. ", "date": "2018.11.22", "title": "Русия продава недостроените си фрегати"}
{"url": "https://duma.bg/datata-n179805", "text": "1833 - В ШУМЕН СЕ РАЖДА ДОБРИ ВОЙНИКОВ, ВЪЗРОЖДЕНЕЦ, ПИСАТЕЛ (УМИРА 1878 Г.). Общественик, журналист, музикален и театрален деец. Основоположник на българския театър. Пръв български режисьор. През 1865 г. в Браила организира българска любителска театрална трупа. За пръв път в историята на българския театър привлича жени актриси. Един от учредителите на Българското книжовно дружество (дн. БАН). Автор на исторически драми и комедии, сред които най-популярна е комедията \"Криворазбраната цивилизация\". 1906 - УМИРА ЧАРДАФОН, РЕВОЛЮЦИОНЕР (Р. 1860 Г.). Продан Тишков Проданов (Чардафон) е опълченец-поборник, участник в Руско-турската война (1877-1878). Активен участник в Съединението на Княжество България и Източна Румелия. Български офицер, майор. За него Захарий Стоянов написва хумористичен очерк, озаглавен \"Чардафон Великий\". Умира в родния Габрово. Там през 1908 г. е излят първият бронзов бюст на Чардафон Велики. 1906 - SOS СТАВА СВЕТОВЕН СИГНАЛ ПРИ ТЪРСЕНЕ НА ПОМОЩ. Международният морзов сигнал за бедствие е използван за пръв път от немското правителство в правила за радиосъобщенията от 1 април 1905 г. През ноември 1906 г. по време на международна конференция в Берлин SOS е включен в Международната радиотелеграфна конвенция. Документът влиза в сила на 1 юли 1908 г. 1913 - РАЖДА СЕ АСЕН БОСЕВ, ПИСАТЕЛ (УМИРА 1997 Г.). Автор на детско-юношеска литература, журналист и преводач от руски език. Един от учредителите и първи председател на Българската секция на Международния съвет по детската книга към ЮНЕСКО. Съосновател и главен редактор на в. \"Септемврийче\". Редактор на в. \"Стършел\". 1959 - УМИРА ЖЕРАР ФИЛИП, ФРЕНСКИ АКТЬОР (Р. 1922 Г.). Първите си стъпки в театъра прави на 19 г., а в киното - на 21. Талантът му го прави известен по цял свят, особено с филми като \"Фанфан Лалето\", \"Красавиците на нощта\" и \"Врящото гърне\". Театър в Берлин носи неговото име. Всяка година в Раматюел, където е погребан, се провежда театрален фестивал в негова чест. 1963 - В ДАЛАС Е ЗАСТРЕЛЯН АМЕРИКАНСКИЯТ ПРЕЗИДЕНТ ДЖОН КЕНЕДИ. Джон Фицджералд Кенеди (1917-1963), наричан от американците JFK, остава в историята с романтичен ореол. Участва във Втората световна война и е и най-младият президент в историята на САЩ - на 43 г., когато е избран на този пост. С неговото управление се свързват Кубинската ракетна криза, изграждането на Берлинската стена, началото на съветско-американската надпревара в Космоса, Виетнамската война и др. 2000 - УМИРА ЕМИЛ ЗАТОПЕК, ЧЕШКИ ЛЕКОАТЛЕТ (Р. 1922 Г.). Бегач на дълги разстояния, наречен \"Чешкият локомотив\". Печели четири златни медала от Олимпийските игри през 1948 г. и през 1952 г. Поставя в кариерата си 20 световни рекорда на дистанции от 5000 м до 30 км.", "date": "2018.11.22", "title": "Датата"}
{"url": "https://duma.bg/zashto-lyavoto-tryabva-da-govori-za-migratsiyata-n179827", "text": "В продължение на много години лявото изчезва от електоралната сцена, докато крайното и популисткото дясно печели позиции. Социалдемократическите партии получават едноцифрени проценти във Франция, Холандия и Гърция и са изправени пред същата угроза в Германия. В рамките на страните и самите центристко леви партии текат усилени дебати за пътя напред. Отправната точка често е наследството на \"третия път\", който накара центристкото ляво да прегърне средната класа за сметка на работническата такава. Тъй като центристкото ляво предаде работническата и долната средна класа, съществува дълбок проблем с доверието у електората, дори когато и ако центристкото ляво започне отново да го е грижа за тях. Общата позиция на много анализатори е, че центристкото ляво трябва да фокусира върху основни политики като преразпределението, справянето с бедността, социалните жилища и приоритетните публични разходи. В повечето страни от ЕС имиграцията може да е гореща тема, но тя е токсична и почти табу за лявото. Тези, които се осмеляват да се захванат с нея, като левичарското ново движение в Германия \"Aufstehen\" или някои кметове социалдемократи, които предупреждават за имигрантски гета в своите градове, често биват атакувани. Колин Крауч напомни в скорошна своя статия на този сайт за \"антиимигрантски настроения\". Той пише: \"Да се твърди, че присъствието на поляци на местния пазар на труда сваля заплащането на британците, не е социалистическа критика на капитализма, а цинично заиграване с емоции. Видимите на местно ниво поляци присъстват по начин, по който абстрактната идея за капитализъм не е, и са по-лесни за мразене\". Едва ли трябва да споменаваме, че превръщането на мигрантите в мишена на омразата е отвратително и едно отворено общество трябва да реагира силно на расистката и ксенофобската реторика. Значи ли това, че лявото не трябва да говори за миграцията? Има достатъчно пълни изследвания за ефекта на миграцията върху заплатите от страна на трудовите икономисти и има основание да се вярва, че миграцията засяга заплащането за тези с подобни умения негативно, а тези с по-високи умения - позитивно. Това едва ли трябва да ни изненадва.  Предполага се, че общият ефект от входяща трудова миграция върху растежа на доходите е негативен, тъй като ниско квалифицираните мигранти се наемат на ниски заплати. Така например германската централна банка показа в свой доклад от април, че нетната миграция от ЕС има негативен ефект върху ръста на доходите в Германия, особено от 2013 г. насам. Освен това налице са доказателства от изследвания за командированите работници в ЕС, че работниците мигранти са обект на по-високи нива на експлоатация и профсъюзите в сектори с високи нива на мигрантски труд срещат трудности в поддържането на високи нива синдикализация и колективно договаряне, което на свой ред увеличава заплатите и защитите. Взети заедно, ефектите от високите нива на имиграция могат да бъдат предизвикателство за институциите, които се занимават с цялостна регулация на трудовите пазари и на която почива европейският социален модел. Лявото може да реши да не говори за това заради страха, че всяко споменаване или анализ на последиците от имиграцията вече е ксенофобия. Това обаче може да има много негативен резултат. Докато миграцията е хаос, тя остава лесна мишена за крайнодясното. За разлика от британското правителство, поставило си имиграционна цел, която не постига година след година, германското правителство няма ясно дефинирана миграционна политика. Нетната миграция в Германия надвишава 500 хил. души от 2014 г. насам. Имиграцията към момента представлява 1 милион души годишно. В същото време наемите в градове като Берлин се повишават с 10% на година и се отчита, че има липса от 2 милиона жилища на разумни цени в Германия. И макар жилищната криза да не е причинена от миграцията, а от правителствените решения да се сложи край на програмите за социални жилища преди десетилетие, тя показва колко малко страната е готова за високи нива на миграция.  Германското правителство сега е изготвило проектозакон за имиграцията. Той позволява на трудови мигранти от трети страни със средни нива на умения да получават разрешителни за работа до 6 месеца, докато търсят работа. Това ще се отнася до всяка професия като например тираджии и чистачи. Германските индустриални камери празнуват победа, тъй като - според собствените им проучвания - има недостиг на \"квалифицирана\" работна ръка при \"портиерите\", \"ресторантьорските работници\" и други нископлатени индустрии. Няма ли да е по-добре да се настоява разрешителните за работа за граждани на трети страни да са обвързани към минимален доход или трудов договор, за да се избегне дъмпинг на заплащането в нископлатените работни места в сектора на услугите? Или финансов принос от работодателите към интеграцията на мигранти или жилищната криза? Трудовата експлоатация е нещо обичайно в мигрантските общности и работни места, тъй като много имигранти не говорят езика или не си знаят правата. Трудовите инспекции са слабо развити и институции на работното място често липсват. Германия няма еквивалент на английските власти, които се занимават с некоректни работодатели. Слабото прилагане на социалните стандарти в секторите с високи проценти на мигрантски труд създава нечестна конкуренция и в крайна сметка ще свали нивата на тези стандарти. Лявото трябва да намери миграционна политика, която е силно антирасистка, но не игнорира реалността. Ако Германия иска да избегне националистическия и антиимигрантски завой на американската и британската политика, тя трябва да се бори за ценностите на отвореното общество, като гарантира, че долните слоеве на средната класа няма да пострадат от миграцията. Първоначалната нагласа \"бежанците са добре дошли\" от 2015 г. се заменя от пълзящо съмнение за икономическа миграция като бягство от бедността, не на последно място защото настоящият хаос, породен от смесването от предоставянето на убежище с трудовата миграция, дразни дълбоко много хора.  Дискутирането и предложението на подходящи инструменти за управление на миграцията не е същото като повтарянето на ксенофобски или расови предразсъдъци в електората. Напротив. Отворените общества имат нужда от ясни правила и силни институции. Солидарността наистина е темета на деня - като практично и местно упражнение в помощ на имащите проблеми, пристигащи и под формата на силни политики, които не позволяват на миграцията да допринася за подкопаването на социалните защити. ", "date": "2018.11.22", "title": "Защо лявото трябва да говори за миграцията?"}
{"url": "https://duma.bg/izrael-zaplashi-lider-na-hamas-sas-smart-n179828", "text": "Израелски министър предупреди, че времето за лидера на ХАМАС е \"ограничено\", след като спорното примирие с ислямистите доведе до коалиционна криза в израелското правителство. \"Времето на Яхия Синуар е ограничено\", каза министърът на жилищното строителство Йоав Галант, бивш генерал, който някога е ръководил операции в Ивицата Газа. \"Той няма да завърши живота си в дом за пенсионери.\" В изказване по време на конференция, организирана от вестник \"Джерузалем пост\", Галант заяви, че лидерите на ХАМАС трябва да \"преизчислят пътя си\" и да решат дали да се борят с Израел или да запазят относителната тишина от последните дни. Примирие с ХАМАС миналата седмица сложи край на най-лошата ескалация между Израел и палестинските бойци в Газа след войната през 2014 г. Но сделката накара ястреба министър на отбраната Авигдор Либерман да подаде оставка в знак на несъгласие, предизвиквайки коалиционна криза, която за малко не доведе до обявяване на предсрочни избори. ", "date": "2018.11.22", "title": "Израел заплаши лидер на ХАМАС със смърт"}
{"url": "https://duma.bg/arestuvaha-nay-mogashtiya-chovek-pri-gruevski-n179829", "text": "Бившият директор на македонското контраразузнаване (УБК) и братовчед на Никола Груевски Сашо Миялков бе задържан тази вечер в Скопие. Арестът е по искане на Специалната прокуратура. Основният съд в Скопие е наложил мярка \"задържане под стража 30 дни\". Сашо Миялков е обвиняем в делата \"Крепост-Таргет“, \"Трезор“, \"Тортура“ и \"Титаник 2“. Сашо Миялков се смяташе за най-влиятелната личност по време на режима на Никола Груевски. Той се счита и за един от най-богатите в страната. Арестът идва само седмица след като Груевски избяга от страната и днес официално получи убежище в Унгария. Сашо Миялков бе известен с това, че минаваше без проверка сръбската граница. През 2015 година на летището в Белград в личния му багаж бе открит пистолет, но много бързо бе пуснат без никакви последствия за него. От разпространените подслушвани разговори през 2015 година стана ясно, че Миялков контролира съдебната система и брутално нарежда кой да бъде арестуван и на кого да бъде отнет бизнеса.  Само един ден след като стана ясно, че Никола Груевски ще трябва да влезе в затвора, бившият македонски премиер е започнал да закрива всички свои банкови сметки. А те са били 35 на брой. Общо в тях е имало над 230 000 евро. Груевски е успял да изтегли цялата сума от всички сметки. От Специалната прокуратура в Скопие съобщиха официално, че в момента на името на Груевски няма нито един имот и нито едно евро в банковите му сметки.", "date": "2018.11.22", "title": " Арестуваха най-могъщия човек при Груевски"}
{"url": "https://duma.bg/kamennoto-selo-nenkovo-n179819", "text": "Село Ненково се е сгушило между гънките на Източните Родопи и река Боровица. Намира се само на 28 км от Кърджали, но пътят до него е изключително живописен. Още със самото излизане от областния град, шосето се вие покрай язовир \"Кърджали\" и открива живописни гледки. Минава се покрай бившата хижа \"Боровица\" (сега ремонтирана и превърната в кокетен хотел с огромна тераса и спиращ дъха изглед към меандрите на река Боровица точно там, където се влива в язовира). После пътят проследява реката, стига до язовир \"Боровица\" и рязко завива нагоре, отдалечавайки се от съвременната цивилизация. На половината разстояние между бившата хижа \"Боровица\" и  Ненково се вижда табела към пещерата Утробата, която се намира в местността Тангардък кая. Край шосето има множество чешми с беседки и пещи за чеверме, на които по традиция се събират цели фамилии и родове и празнуват, предимно в почивните дни. Направо изненадващо изглеждат тези шумни и весели компании на място, където рядко можеш да срещнеш автомобили. Ето тук, на това живописно място между двата язовира, се намира каменното село Ненково. До него не може да се стигне с кола, а през река Боровица го достигаш само пеш по стар въжен мост с поразместени и поизгнили дъски, за преминаването на който се иска известна смелост. \"Няма страшно, кравите всеки ден минават по него, не се бой\" - маха с ръка местна жена, изправена до две бохчи с багаж. Питам я какво прави тук в 12:00 по обяд. Оказва се, че чака автобус за Кърджали. Ама автобусът бил в 14:00, но някой я докарал от нейната махала дотук с кола и тя кротко стои и чака да минат двата часа до превоза.  Кравите обаче съвсем безстрашно слизат в реката и си намират какво да пасат между камъните. В края на лятото, когато водите паднат, през коритото й се показва брод и може да се мине и пеш или с джип. Високопроходим автомобил през реката обаче не може да се види, защото В повечето случаи една-две коли на местни са паркирани пред въжения мост и хората се придвижват пеш до селото. На паркинга край моста, където е и спирката на автобусите за града, някога е имало смесен магазин с пивница, но тъжната ръждясала ламаринена постройка отдавна е заключена с катинар. Най-близкото населено място, в което може да се купят хранителни продукти, е на 15 км.  Алтернатива на въженото съоръжение е старият римски мост недалеч, който е дълъг 58 метра - с 2 м повече от Дяволския мост край Ардино. Той е асиметричен, с 5 каменни свода, всичките с различни размери и форми. Част от моста е разрушена от буйните води на Боровица. В единия край е дострояван със съвременен бетон, но след повторно разрушаване вече е неизползваем за превозни средства. Местните са хвърлили няколко талпи в края и все още прекарват добитъка по него. Легендите обаче разказват, че в основите му било закопано злато и затова част от камъните са откъртени от иманяри. Селото има 127 жители, предимно мюсюлмани, но колко от тях зимуват тук и колко се прибират при децата и внуците в Кърджали, не се знае. По каменните му улици никъде не се виждат деца, но пък най-голямата и най-личната сграда, която се вижда отдалече, е розово на цвят училище. Ремонтирано, с асфалтиран, но леко тревясал двор, ала пък със сменени дограми, с баскетболни кошове и дори с цветна детска катерушка. Само дето в него не се виждат деца. Всъщност    Оказва се, че основното училище \"Иван Вазов\", което е било със статут на защитено, през ноември 2016 г. все пак е било закрито с решение на общинските съветници в Кърджали. Основният мотив е намаляване броя на учениците вследствие тежките миграционни проблеми в района. От учебната 2010/2011 г. насам те са намалели в пъти - от 32-ма в 4 паралелки, до 13 ученици в три класа през учебната 2015/2016 г. Към 19 септември 2016 г. броят на учащите е бил 10, какъвто е и минимумът според критериите за \"защитени училища\", а директорът в доклад посочва, че след началото на учебната година през септември 2016 г., 4 от общо десетте деца не посещават часовете. Така през ноември 2016 г. розовото школо е окончателно заключено, а шестте му възпитаници започнали да ходят на двайсетина километра в с. Енчец, намиращо се почти до Кърджали. В селото Жителите му могат да използват мобилна връзка от хълм на около 2 км. Това, както и липсата на работа, е причината младите хора да напускат - кой към Кърджали, кой направо в чужбина. То се е стопило наполовина за последните 10 години.  Последно, многодетно семейство с 6 деца се преместило да живее в Германия. Даже кметът се свързва с Кърджали по стационарен телефон.   Въпреки намаляването на жителите, от дворовете на къщите все още кукуригат петли, а по прашните криви калдъръмени улички се извеждат крави и овце на паша. В двора на затвореното училище редовно пасат и магарета. Стопаните им пък могат отдалеч да бъдат забелязани, навели усърдно гръб по накацалите по бреговете на река Боровица нивички. Тук-там през оградите се срещат и низи тютюн. Повечето от къщите са с основи и зидове от дялан камък, на места се забелязват и използвани парчета скали в стените. Живите къщи се познават по това, че имат антени за цифрова телевизия, защото тук това е единственото забавление и връзка със света.  На една от каменните улици мъж грижливо огражда малка смокиня, изникнала като по чудо между каменния зид и калдъръма - тук   Човекът разказва, че преди години някакъв италианец купил едната от каменните къщи, които вече опустяват, и бил много ентусиазиран да я ремонтира и да посреща туристи. Но докато се канел да го направи, италианецът починал и къщата продължила да пустее и да се руши. В селото вече живеят единствено възрастни, а когато и те си отидат, след тях остават само старите им каменни къщи, които се опитват да се държат още известно време след стопаните си. Но една по една, лека-полека, също си отиват и се превръщат в руини. Зимно време през по-голямата част от деня селото попада в сянката на околните хълмове. Тогава от старинните комини на каменните къщи на по над 100 години се вият тънички струйки дим и селото напомня за едни стари, отминали вече времена.", "date": "2018.11.22", "title": "Каменното село Ненково"}
{"url": "https://duma.bg/es-gotvi-sanktsii-sreshtu-italiya-zaradi-byudzheta-n179830", "text": "Европейската комисия поиска през октомври от Италия да преразгледа своя бюджетен план за 2019 г., който предвижда високи обществени разходи, докато Рим настоя, че икономическият растеж ще доведе до намаляване на дълга му през следващите няколко години. В доклад, публикуван днес, Европейската комисия обяви, че отхвърля италианския бюджетен план за 2019 г., предаде Спутник. Заместник-председателят на Европейската комисия Валдис Домбровскис заяви на пресконференция в Брюксел, че \"проектобюджетът на Италия е в особено тежко несъответствие\". \"С това, което италианското правителство е поставило на масата, виждаме опасността страната да пристъпи към нестабилност\", подчерта той, добавяйки, че замисля \"откриване на процедура за прекомерен дефицит, базирана на дълга, която е ... оправдана\". Коментирайки хода на ЕС, вицепремиерът Матео Салвини потвърди, че правителството няма да преговаря за фискалните си цели. Той добави, че евентуални санкции на ЕС срещу Рим биха били \"неуважителни\" спрямо италианския народ. \"Ние сме убедени в цифрите в бюджета си и ще говорим за това след една година\", каза той пред репортери. Понастоящем Италия възнамерява да реализира публичен дефицит от 2,4% от БВП, докато Европейската комисия твърди, че поради нестабилната икономическа ситуация на страната дефицитът ще достигне 2,9% от БВП на Италия през следващата година.", "date": "2018.11.22", "title": "ЕС готви санкции срещу Италия заради бюджета"}
{"url": "https://duma.bg/kratki-novini-n179832", "text": "Съдът в Обединените арабски емирства (ОАЕ) осъди на доживотен затвор студента от Великобритания Матю Хеджис, който беше задържан от властите на тази страна по обвинения в шпионаж, съобщи Ройтерс. 31-годишният Хеджис беше задържан на 5 май на летище в ОАЕ, откъдето се предполагаше, че ще лети до Обединеното кралство. Според съпругата му, по време на пътуването студентът е събирал материал за дисертация, посветена на политическата безопасност на тази страна на Персийския залив след Арабската пролет. Мъже от индийско племе, въоръжени с лъкове и стрели, убиха американски турист, който незаконно се осмелил да отиде на обитавания от тях остров, съобщи полицията от Андаманските острови в Индия, където контактът с коренно население е забранен за защита на техния начин на живот. 27-годишният Джон Чау бил обграден и убит от племенни бойци, които яростно са защитавали островния си рай на Андаманско море. Чау платил на местни рибари да го отведат до остров Северен Сентинел, населяван от само около 150 души местно население.  Млад мъж е прегазен от излитащ самолет на московското летище \"Шереметиево\". Съобщава се, че екипажът на пътнически \"Боинг-737\" е сигнализирал на диспечерите, че при набирането на скорост по пистата се е сблъскал с животно. Според Интерфакс мъжът е арменец, депортиран от Испания през Москва на път за Ереван. Разследващите смятат, че той е избягал от територията на летището, след което се е промъкнал на пистите. Турският външен министър Мевлют Чавушоглу е представил на висши американски представители списък с 84 членове на движението на Фетулах Гюлен, включително и самият Гюлен, чиято екстрадиция Анкара очаква. Първият дипломат на Турция заяви, че не получил никакви уверения по случая, след като се срещна с колегата си Помпео и съветника по националната сигурност Джон Болтън. Тръмп заяви в събота, че няма никакво намерение да екстрадира Гюлен.", "date": "2018.11.22", "title": "Кратки новини"}
{"url": "https://duma.bg/yuzhnokoreets-oglavi-interpol-n179834", "text": "Представителят на Южна Корея Ким Чон Ян беше избран за новия президент на Интерпол, съобщи организацията в туитър. Гласуването се проведе на 87-та сесия на общото събрание на организацията в Дубай. „Ким Чон Ян от Република Корея е избран за президент на Интерпол“, гласи съобщението в социалната мрежа. Сред другите кандидати за поста беше генералът от руското вътрешно министерство Александър Прокопчук, който заема вицепрезидентската длъжност на Интерпол за Европа. Изборите за това кой да заеме висшия пост на организацията бяха обявени, след като през октомври оставка подаде предишният президент на Международната организация на криминалната полиция Мън Хунвей. Той буквално изчезна в края на септември, после се оказа, че е в Китай, където срещу него се води разследване за корупция. Ким ще изкара оставащите две години от мандата на Хунвей. Така се стигна до повишаването на Ким Чон Ян, който досега заемаше длъжността на старши вицепрезидент на Интерпол. Едва ли е изненада неговата победа, след като във вторник държавният секретар на САЩ Майк Помпео обяви подкрепата на Вашингтон за кандидата от Сеул.", "date": "2018.11.22", "title": " Южнокореец оглави Интерпол"}
{"url": "https://duma.bg/horata-protestirat-ne-mogat-da-izhranvat-semeystvata-si-n179825", "text": "- Като основополагащ документ проектът \"Визия за България\" е направен много добре. Засегнати са доста проблеми, има и пропуснати теми. Преди седмица в община Костенец се проведе обсъждане на Визията с участието на народни представители от \"БСП за България\". Бяха направени много писмени предложения. Има още време и за нови идеи, за да може Визията да се допълни и да стане база, на която всяка община да развие свой проект за бъдещото си развитие. Това е дългосрочен документ и се надявам да надхвърли политизирането на идеите в името на най-правилното решение за следващите години за всички хора. Здравеопазването е сериозен и важен проблем за всички българи. Той е и един от основните акценти във Визията. Всяка година средствата за здравеопазване се увеличават, но няма човек, който да каже, че здравните грижи са се подобрили и като цяло вървим към по-добро. Във Визията има какво да се допълни например за спорта, за читалищата. Надявам се на Конгреса на 26 януари да бъдат обсъдени всички предложения, за да се формулира проект, който да представи в пълен вид идеите на БСП. - Ако БСП иска хората да й гласуват доверие, трябва да се пребори за смяна на модела на управление. И да го заяви категорично. Ако започнем да увъртаме, значи се съгласяваме със статуквото и нямаме намерение за промяна. Хората искат промяна и то е видно. Не може никой да им се сърди за това, което правят. Те изразяват своята воля. Ситуацията е непоносима - хората вече не могат да изхранват семействата си. Затова протестират изобщо срещу системата на управление. Ако тя не се промени, без значение коя партия ще спечели изборите, няма да изкара пълен мандат. - Присъствах на обсъждането му. Чух различни гледни точки. Надявам се в бюджета на държавата да бъдат гласувани повече средства за общините. Не защитавам общините на БСП или на друга политическа сила, говоря за общините като цяло. Там, където са пробойните, да се напипа пулсът и там да бъдат заложени повече средства - основно изравнителните субсидии, капиталовите разходи, връщане по някакъв начин на част от данъка, с който се облагат фирмите, в общината.  - Държавата е дала достатъчно задължения и отговорности на кметовете. Лошото е, че се прехвърлят нови отговорности, които не са финансово обезпечени. Преди няколко години борбата с незаконното строителство се прехвърли на общините, а не е достатъчно обезпечена финансово тази дейност. РДНСК е само орган, който проверява дали си вършим работата. Най-неприятното е събарянето на сгради - това се прехвърля на общините, както и други неща. Ето, сега дадоха възможност язовирите, които не са в добро състояние, да бъдат прехвърлени за стопанисване от държавата. Но съм сигурен, че в даден момент с постановление или със заповед на министъра отговорността за язовирите пак ще е на общините. Нещата и от двете страни трябва да бъдат изпипани, за да не се случват такива поражения както в Аспарухово и на други места. - Туристически район сме. Но навремето Костенец е основан на базата на производствени мощности - химически завод, завод за хартия, завод за кибрит. Това са предприятия, около които е възникнало селището. На територията на общината има три минерални извора, които са предпоставка за развитие на туризма - Белински бани, Момин проход и Вили Костенец. Покрай тези минерални извори могат да се изграждат къщи за гости, хотели, почивни станции. Качествата на минералната вода се оценяват от все повече хора. Но не можем да кажем, че производството трябва да бъде спряно. Трябва да се намери начин да се съвместява природният ресурс с производствените мощности. Защото фабриките създават трудова заетост, която е важна за общината. Факт е, че м.г. заради взрив в завода за хартия работата му спря. Все още се водят преговори за съвместна инвестиция с външна компания, която да инвестира в това технологично оборудване и то да заработи. 150 човека в края на м.г. бяха освободени от фабриката и регистрирани в бюрото по труда, което безспорно увеличи безработицата в общината. Това са хора в предпенсионна възраст, в силите си, цели семейства работят там, което е много неприятно. Търсим начини да се възстанови производственият процес и хората да се върнат на работа. - Стана обичайно, когато наближават избори, общинските съветници да се разделят на групички. Някои започват да злословят по адрес на кмета, ако той не им е удобен, има провокации с вземане на решения, които са в ущърб на общината. Съществуващото общинско предприятие \"Земи и гори от горския фонд\" с решение на Общинския съвет беше нарочено за закриване. Нямам идея какви са мотивите на общинските съветници, за да предприемат такава крачка, но е факт, че решението го взимат на подписка. Което значи, че не искат публичност и да обясняват кое налага това преструктуриране. За мен взимането на решение на подписка е начин да се скриеш от хората как си гласувал. Факт е, че само 10 общински съветници от общо 17 подкрепиха това предложение. Въпросното предприятие е създадено през 2004 г., работи от 14 години на територията на общината и генерира достатъчно добри приходи. Разбира се, има какво още да се желае. Те обаче решиха с лека ръка да го закрият и 30 човека да не знаят своята съдба. Искат да създадат търговско дружество със 100 лв. дялов капитал. Наясно съм търговските дружества как работят. Никой не може да ме убеди, че едно търговско дружество ще работи за интереса на общината. Категорично съм против и по всякакъв начин ще противодействам търговско дружество да работи със собственост на общината. - Да, собствеността изцяло е на общината. За да работи, новото дружество трябва да вкара в капитала си техника, сгради, помещения. Само че за да ги вкара, трябва да има 2/3 от гласовете на  общинските съветници, т.е. 12 гласа. А вкарат ли се в капитала на търговско дружество техниката, сградите, помещенията, никой не може да ги спаси. Ако търговското дружество задлъжнее, те ще бъдат запорирани и разпродадени. Общината има опит с такива търговски дружества и нито едно не е приключило на печалба. Всички показват минимална печалба в края на годината, не внасят и 1 стотинка в общинския бюджет. Така ще е и с това. Лошото е, че то иска да работи с обществен ресурс. Едно са обаче сгради, помещения, техника, а друго е гората. Гората не е нито наша, нито тяхна, тя е на всички и горският фонд е неизчерпаем ресурс. Искат да се докопат до този ресурс, за да удовлетворят лични интереси. Едва ли някой е подтикван да прави това търговско дружество, за да внася пари в общинския бюджет. И да го видя, няма да го повярвам. - Надявам се общинските съветници да имат разум и да не се стигне дотам. Ако не се отмени решението, следващата година снабдяването с дърва за местното население и цената, при която ще бъдат доставяни те, ще бъдат проблемни. Никой не може да даде гаранция, че сегашната цена - 60 лв. за 1 куб.м, ще бъде запазена. Тя може да скочи и до 80 лв. Целта за мен е ясна - трябва да бъде притиснат кметът в ъгъла, да не може да работи, хората да не го изберат. Само че не съм от тези, които се страхуват, участвам в битките докрай и го показвам. Никога не съм мислил, че ще стигнем дотам - да закриват и да преобразуват общинско предприятие. Но може би грешката е моя, че още в началото на втория ми мандат исках общината да е икономически независима и да създадем работещи предприятия. Обаче тези хора се огледаха и сега искат тези работещи предприятия да работят за други, не за общината. - Образованието е приоритет. Децата трябва да учат в приветливи, отоплени сградни помещения, да се хранят нормално. Само че училищата на територията са второстепенни разпоредители с бюджетни средства, директорите контролират процесите. Имаме едно училище в Момин проход, което, ако общината не застане зад него, не може да се издържа. За поредна година дофинансираме  това училище, за да може да се обучават 61-62 ученици. Убеден съм, че ако в Момин проход няма  училище, градът ще стане със затихващи функции, а това не бива да се случва. Няма да допусна училището да тръгне към закриване. Затова още в началото на учебната година провеждаме срещи с родителите, за да може децата, които са родени през съответния набор, да бъдат записани в местното училище и да няма нулеви класове. Преподавателите са много добри, с достатъчно опит и децата получават необходимите знания. Добри резултати показват и останалите училища в общината. - През последните години, като дойде време за избори, започва борба - с позволени и с непозволени средства. Опитват се, без значение кой е кандидатът, да го направят по-черен от черното. Така беше и с мен между първия и втория мандат - появиха се какви ли не компромати. Имам едно на ум какво ме очаква. Не ме е страх. Стягаме се за избори и трябва да се представим достойно, да спечелим. Срещу кметовете на левицата се прилагат всякакви \"тактики\" - жалби до полиция, до прокуратура... Това ни ангажира със странични неща, вместо да си вършим работата, за която сме избрани. Но това е - решил ли си да вървиш по тези стъпки, трябва да знаеш, че нищо не е по мед и масло, има доста трудности, които трябва да се преодоляват. Но имаш ли желание за работа, хората го виждат и ти гласуват доверие. Много е важно да спечелиш доверието на хората. Задачата е непосилна, но си заслужава.", "date": "2018.11.22", "title": "Хората протестират, не могат  да изхранват семействата си"}
{"url": "https://duma.bg/npr-radomir-bogdanovich-politicheskite-ni-otnosheniya-sa-dobri-da-rabotim-za-ikonomicheskite-n179826", "text": "Радомир БОГДАНОВИЧ е завършил право в университета на Сараево, специализирал е дипломация в Биелина, Сараево и Вашингтон. Бил е помощник-министър в правителството на Босна и Херцеговина (БиХ), генерален секретар на Асоциация на юристите в БиХ, адвокат в Белград. От 1998 г. в МВнР на БиХ е заемал различни отговорни длъжности като директор на департамента по международно право. От 2001 до 2011 г. е бил зам.-ръководител на мисията на БиХ в Белград, а от 2015 г. е посланик на БиХ в София. - Ще отнеса най-хубави впечатления. За мен беше чест да съм посланик на Босна и Херцеговина в София. Периодът на моя мандат съвпадна с председателството на България на ЕС, когато София събра елита на Европа и се превърна в една мини Европа. Състояха се много интензивни политически и икономически събития, създадоха се много възможности за запознанства между различни хора. За нас бе особено важен фактът, че България изведе като приоритет по време на своето председателство перспективата на Западните Балкани за интеграция в ЕС. За Босна и Херцеговина, която е потенциален кандидат за членство в ЕС, този приоритет на България бе наистина много важен.   - Отношенията между нашите две страни са на изключително високо ниво. Но все още добрите политически отношения изпреварват добрите икономически отношения. Затова трябва да работим за подобряването на икономическите отношения. В много области на икономиката може да се постигне по-широко сътрудничество. Ние сме близки страни и нашето сътрудничество във всички области на обществения живот трябва постоянно да се задълбочава. Да се работи за развитието на всички видове комуникации - пътна инфраструктура, жп линии, въздушни връзки. Туризмът е една от областите с огромни възможности - зимен, летен, религиозен. Броят на туристите и от двете страни непрекъснато се увеличава, но според мен при по-добро сътрудничество между туроператорите той може да нарасне още. България има добре развит зимен туризъм и то с потенциал. Така е и в БиХ, у нас зимният туризъм е добре развит, особено след Зимната олимпиада от 1984 г. Обмяната на опит и свързването между зимните туристически центрове може да доведе до увеличаване на броя на туристите и в двете страни. Туристическият потенциал на БиХ също е изключително голям. Имаме прекрасна природа, реки, езера, планини, както и малък, но изключително живописен излаз на Адриатическо море. Забележително е и нашето културно и историческо наследство от различно време. Имаме паметници, които са вписани в Списъка на световното културно-историческо наследство на ЮНЕСКО, сред тях са средновековните надгробни плочи, т.нар. стечки. - Изборите бяха през октомври, когато бе избрано новото тричленно председателство. И тримата му членове са нови - Милорад Додик, Желко Комшич и Шефик Джеферович. На ход е  официалното им встъпване в длъжност. Всички те са с дългогодишен политически опит, затова от тях се очаква да влеят нова енергия. - Миграционният натиск в БиХ постоянно се увеличава и това е голям проблем за нас. Особено като се има предвид, че настъпва зимен период. Известно е, че мигрантите не искат да остават в БиХ и търсят път към Западна Европа. Затварянето на границата от страна на Хърватия е голям проблем. Мигрантските лагери вече са пълни. БиХ няма икономически възможности да осигури условия за приемане на повече бежанци. Още повече, че все още не е решила проблема със своите разселени лица. Затова смятам, че бежанският въпрос трябва да се решава съвместно, с общи сили. В последно време най-голям брой бежанци идват не от Сирия, от войната там, а са икономически мигранти от страни като Афганистан, Пакистан, Ирак, Камбоджа и др. - Със сигурност при такъв голям брой бежанци има риск за сигурността. Защото мигрантите са без лични карти и документи. Що се отнася до наши граждани, които са отишли да се бият в чужди държави и се завръщат в БиХ, това също е проблем на сигурността. Между другото, ние сме първата страна, която е приела закон, забраняващ на нашите граждани да участват в бойни действия зад граница. Всеки от завърналите се бойци бива съден и срещу него се предприемат специални мерки. Приемането на закона и специалните мерки значително ограничиха заминаването на наши граждани с цел да се бият в чужди страни. - Бежанците и сигурността са проблем не само за БиХ, а за целия регион. Всяка нестабилност в дадена точка на Балканите рефлектира върху целия регион. Перспективата за Западните Балкани да се интегрират възможно най-бързо в ЕС ще допринесе за стабилността на региона, както и за сигурността на цяла Европа. - Както обикновено се случва, в навечерието на изборите изборната реторика беше предозирана, но смятам, че след изборите народът, пък и политическите елити, се върнаха към нормалния живот, насочиха своето внимание към въпросите, засягащи ежедневието и бъдещето на хората. - Мога да кажа, че междуетническите отношения вече са много по-добри, за което допринася и Междурелигиозният съвет, работещ за подобряване на сътрудничеството и разбирателството между религиите в БиХ. В този съвет влизат религиозните лидери на различните вероизповедания. - Факт е, че от БиХ, както и от други страни на Балканите, много млади хора отиват на работа в страните от ЕС заради липса на работни места в страната, както и на добри условия за живот. За съжаление напускат и цели семейства. Решаването на този проблем трябва да се търси чрез разкриване на нови работни места и подобряване на условията за живот. Необходимо е нашите граждани да почувстват, че и у дома имат перспектива за бъдещето. - БиХ като суверенна държава със своите институции както на ниво БиХ, така и на ниво РСръбска и федерация БиХ, трябва да поеме задължението и отговорността за функционирането на всички тези институции, които разполагат с достатъчен капацитет.  - Дейтънското мирно споразумение и Конституцията на БиХ предоставят достатъчно възможности за нормален живот и труд на държавата и нейните граждани - на двата ентетитета, на трите конституционни народи, както и на останалите граждани, живеещи в страната. - България като член на ЕС и като доскорошен председател на ЕС има богат опит с нейното 10-годишно членство. Тя може да помогне в много отношения по пътя ни за членство в ЕС. България също така е сред страните, които успешно усвояват средства от европейските фондове за развитието на нейната инфраструктура. Така че и по тези въпроси се надяваме да ни помогне много. Например в изработването на програми за по-пълноценно усвояване на средствата от предприсъединителните фондове. Би могла също така да ни посочи пропуските, които самата тя е допускала в процеса на присъединяване. За да не ги допускаме и ние. - Много съм горд със своя дипломатически мандат в България, защото той съвпадна с един много плодотворен период за двете страни. Имах голямата чест и удоволствие да опозная вашата прекрасна страна, да се запозная с нейните хора. Благодарен съм на българските институции за помощта и сътрудничеството през целия ми мандат. Със сигурност това няма да е последното ми идване в България. Ще се връщам тук отново и отново, защото оставям много скъпи на сърцето ми приятели. Иска ми се също така отново да посетя някои впечатляващи и значими културно-исторически паметници и места в България, както и много интересни природни забележителности, оставили следа в съзнанието ми.", "date": "2018.11.22", "title": "Н.пр. Радомир Богданович: Политическите ни отношения са добри, да работим за икономическите"}
{"url": "https://duma.bg/merkel-pred-bundestaga-da-podkrepim-pakta-na-oon-za-migratsiyata-n179835", "text": "В интерес на Германия е да подкрепи пакта за миграцията на ООН, заяви германската канцлерка Ангела Меркел пред депутатите в Бундестага.   По думите й Глобалният пакт за безопасна и урегулирана миграция щял да осигури много от условията, които вече съществуват в Германия. Берлин се надява, че правно необвързващият договор, който трябва да бъде одобрен през следващия месец в мароканския град Маракеш, ще намали потока от мигранти към Германия, защото гарантира, че те могат да очакват хуманни условия и на друго място по света. Меркел подчерта  важността на международното сътрудничество, отбелязвайки, че Германия дължи възстановяването си след Втората световна война отчасти на многостранни институции като ЕС и ООН. По-рано тази седмица германски политици и съпартийци на канцлерката Ангела Меркел поставиха под съмнение подготвяния от ООН пакт за миграцията. Единият от тях бе федералният министър на здравеопазването Йенс Шпан, който е един от тримата претенденти за председателския пост в Християндемократическия съюз (ХДС). След провала на няколкото местни избори тази есен Меркел обяви, че ще подаде оставка като лидерка на ХДС. Самият Шпан предложи въпросът да бъде гласуван на конгреса на партията в началото на декември. Така той вкара темата за миграцията в борбата за лидерското място в ХДС, коментират в \"Шпигел\". Още един кандидат за лидерския пост на ХДС се обяви срещу досегашната мигрантска политика на Меркел. В телевизионно предаване Фридрих Мерц определи решението на Меркел от 2015 г. за отваряне на границите като \"нарушение на закона\", отбелязва в. \"Ди велт\". Накъде ще поведе ХДС Мерц в случай на избирането му за лидер? Обратно към правовата държава, бе категоричният отговор на 62-годишния адвокат от провинция Саарланд. На свой ред и.д.генералният секретар на ХДС Анегрет Камп-Каренбауер, която също е кандидат за наследник на Меркел в партията, прикани привърженици и критици на пакта към диалог. \"Защото трябва да отговорим на въпроса какво трябва да направим\", подчерта тя. На свой ред депутатът в Бундестага от Християнсоциалния съюз (ХСС) Петер Рамзауер подчерта, че отношението на пакта към миграцията е като към \"нормално и дори желателно явление\", и поради тази причина не го подкрепи. Документът отваря \"потока от бежанци към Европа\", алармира представителят на дясната партия ХСС, която е младшият партньор на ХДС в управляващата коалиция със социалдемократите. Срещу пакта вече се обявиха САЩ, Унгария, Австрия, Полша и Чехия. Позицията на българското правителство остава противоречива. В кулоарите на Народното събрание вицепремиерът и министър на отбраната Красимир Каракачанов бе заявил, че пактът има много спорни моменти и му намирисвал на документ, който подготвя глобално преселение на народите. Други обаче управляващи намекваха, че България може да подпише пакта. ", "date": "2018.11.22", "title": "Меркел пред Бундестага: Да подкрепим пакта  на ООН за миграцията "}
{"url": "https://duma.bg/mariyana-nikolova-zamesti-valeri-simeonov-n179857", "text": "Новият вицепримиер Марияна Николова, която замести Валери Симеонов, е родена в Ботевград. Там завършва гимназията с преподаване на чужди езици \"Алеко Константинов\". Завършва публична администрация и административни практики в СУ \"Свети Климент Охридски\". Магистър по право е. Има обучения и специализации в различни страни - в Европейския институт по публична администрация, Холандия, в HAUS - Финландски институт за публичен мeниджмънт, в Европейската академия за данъци, икономика и право в Германия, а също и във Франция, Австрия и Великобритания. Николова е била адвокат към Софийската адвокатска колегия и юрисконсулт в \"Топлофикация София\". Заемала е различни експертни длъжности в Министерството на държавната администрация и административната реформа. Била е директор на дирекция \"Правно-нормативни дейности\" в Министерството на земеделието и храните по времето на първия кабинет \"Борисов\", когато министър на земеделието е Мирослав Найденов. Била е член УС на ДФ \"Земеделие\". Работила е в Държавната агенция за метрологичен и технически надзор към Министерството на икономиката. Била е и ръководител на отдел \"Договорно-правен и правна защита\" в Националната електрическа компания. От май 2017 г. Николова е началник на кабинета на вицепремиера Валери Симеонов. Преподавател е в Института по публична администрация към Министерския съвет.", "date": "2018.11.22", "title": "Марияна Николова замести Валери Симеонов"}
{"url": "https://duma.bg/varnahme-na-gartsiya-minite-ot-midzhur-n179855", "text": "Четири години след като 15 души загинаха след взрив в завода \"Муджур\" край село Горни Лом, страната ни окончателно върна на Гърция 190 570 противопехотни мини, съхранявани в предприятието. Припомняме, че инцидентът стана на 1 октомври 2014 г., взривната вълна беше няколко километра и помете части от завода. Боеприпасите трябваше да бъдат унищожени в \"Миджур\", но след взрива лицензът за утилизация на фирмата, която стопанисваше завода, бе отнет. Това наложи противопехотните мини да бъдат върнати обратно на собственика им. Те се оказаха собственост на Въоръжените сили на Гърция въпреки договора за утилизация с българското дружество \"Видекс\". Координацията между различни институции на България и Гърция за връщането на опасните муниции продължи с години. Първоначално Атина не била склонна да си прибере мините, но впоследствие е приела. Противопехотните мини бяха транспортирани със специализирана техника и охрана в продължение на 8 седмици, като полицията е осигурявала трасета и конвой. Часовете по връщането на опасната пратка са били съобразени така, че да се минимизират допълнителни затруднения на трафика, уточняват от МВР. Припомняме, че за смъртта на 15 души така и не бяха намерени виновни. Тази година бяха оправдани четиримата обвиняеми по случая. Прокуратурата обвини за трагедията собственика Валери Митков, бившия началник на отдел \"Контрол на общоопасните средства\" в МВР Божидар Василев, инспектора по безопасност на труда в завод \"Миджур\" Палма Иванова и Ивелина Бахчеванова, която е бивш директор в икономическото министерство.  На 11 юни прокуратурата пък откри нередности на територията на бившата барутна фабрика. Оказа се, че в \"Миджур\" не са взети мерки за безопасното съхранение на взривните материали. Прокуратурата настоя вътрешното министерство и местните власти да предприемат спешни мерки за недопускане на нови инциденти. Държавното обвинение се задейства след сигнал до главния прокурор Сотир Цацаров от кмета и председателя на Общинския съвет в Чупрене, че в складовете на завода се съхраняват големи количества взривни вещества, без да са изпълнени всички изисквания за безопасност. Местните пък се опасяваха от нови инциденти.", "date": "2018.11.22", "title": "Върнахме на Гърция  мините от \"Миджур\""}
{"url": "https://duma.bg/liderat-na-nfsb-se-skata-n179856", "text": "Лидерът на НФСБ Валери Симеонов цял ден вчера се кри от медиите, докато в парламента решаваха за оставката му. Той така и не спази уговорката, дадена във вторник вечерта, че ще направи официално изявление в сряда в 9 ч. сутринта. Журналистите го чакаха безрезултатно часове наред в МС. По-късно се чу, че Симеонов е в парламента и там ще разкрие какво се е случило на инфарктния коалиционен съвет на ОП във вторник. Според друга версия Симеонов казал, че някой без негово знание е обявил евентуалния брифинг. Слухове плъзнаха и сред депутатите, а репортерите гадаеха дали лидерът на НФСБ е в сградата на НС. Журналисти бяха завардили от ранни зори двата входа, но Симеонов така и не се появи. В един момент плъзна слух, че той е в кабинета на шефа на парламента и наблюдава оттам дебатите на монитора. Участници в извънредния председателски съвет обаче разкриха, че не са го видели в стаята. Изненадващо малко след 13:00 Симеонов се появи в коридорите на Министерския съвет, докато течеше брифингът на работодателите и синдикатите след срещата им с Бойко Борисов. При вида на множеството журналисти бившият вече вицепремиер видимо се смути, изруга, обърна се обратно и хукна по стълбите към Гранитната зала. На призивите на журналистите да спре и да направи обещаното изявление, Симеонов продължи да бяга и се скри в гардеробната, откъдето веднага хвана асансьора за горните етажи.", "date": "2018.11.22", "title": "Лидерът на НФСБ се ската"}
{"url": "https://duma.bg/orazhiyata-za-vazstanovki-mozhe-da-stanat-nezakonni-n179854", "text": "МВР организира среща с представители на организации, които правят възстановки на битки. Повод за това са подготвяните промени в Закона за оръжията и боеприпасите. С измененията е възможно оръжията за възстановки да станат незаконни. Според Момчил Тачев от клуб \"Братя по оръжие\" без картечница не може да се покаже атаката на българската армия при Дойран през Първата световна война. Същото е за възстановката на битката при Тутракан. \"Ако тези оръжия бъдат забранени или влязат в някакъв изключително рестриктивен режим, практически ние ще бъдем ограничени. Някои държави също имат изключително сериозни несъгласия с тази директива. В нея пише, че ако сега действащото законодателство в страна членка отговаря или припокрива директивата, то не е необходимо нейното тотално възприемане\", изтъкна Тачев. Промените в Закона за оръжията и боеприпасите се правят, за да се въведе европейска директива, която цели борбата с тероризма. МВР е готово да предложи преднопълнещите оръжия да преминат на уведомителен режим. Както ДУМА вече писа, промените ще доведат до отнемането на оръжията на над 80 000 ловци, които имат полуавтоматични карабини. Предвиждат се и изменения, свързани с разрешителните за газови оръжия.", "date": "2018.11.22", "title": "Оръжията за възстановки може да станат незаконни"}
{"url": "https://duma.bg/plovdivski-sotsialisti-iskat-viziya-za-bsp-n179853", "text": "Разтревожени от състоянието и бъдещето на БСП, членове на пловдивския дискусионен клуб \"Лява автентичност\" призовават за изготвянето на \"Визия за БСП\". Според тях проектът трябва да даде категоричен знак на обществото, че както сега, така и занапред БСП изразява и защитава интересите на трудещите се, младежите, честните предприемачи, националните интереси. Визията трябва да определи основните фактори, които ще гарантират недопускане на отклонения от утвърдените програмни цели на партията.  От \"Лява автентичност\" очакват документът да посочи евентуални промени в устава, които да го утвърдят като непреодолим вътрешнопартиен закон, гарант за преодоляване на съществуващите и недопускане на нови предпоставки за кризи в идейно, морално и кадрово отношение. Според тях уставът трябва да е гарант за реалното участие на социалистите, основните организации и симпатизантите в обсъждане и формиране на различима лява партийната политика във всички области. Дискусионният клуб очаква \"Визията за БСП\" да потвърди готовността на партията да се бори против опитите да се манипулира паметта на народа за близкото и по-далечно минало. Те очакват и ясни процедури и критерии за издигането и развитието на партийните кадри. В позицията си членовете на клуба предлагат да се направи преглед и оценка на кадрите, избрани да ръководят партията на всички равнища. \"На тези от тях, които с дейността си са доказали, че милеят за социалистическата идея и имат капацитет да ръководят - да им се окаже съдействие за развитие и растеж. На тези, които са се компрометирали и с дейността си са доказали, че работата им в партията е свързана преди всичко със задоволяване на личния  и корпоративен интерес - да им се снеме политическото доверие\", призовават от \"Лява автентичност\".                   ", "date": "2018.11.22", "title": "Пловдивски социалисти искат \"Визия за БСП\""}
{"url": "https://duma.bg/blagotvoritelen-kontsert-v-pamet-na-ubitata-viktoriya-marinova-n179851", "text": "Благотворителен концерт в памет на убитата журналистка Виктория Маринова организират в Русе на 2 декември от 18,30 ч. в зала \"Арена Монбат\". На една сцена ще се съберат някои звезди на българската музика, сред които Георги Христов, Силвия и Теди Кацарови, Дичо, Хилда Казасян, Орлин Павлов, Крисия, Пресияна и Мирела Димитрови, Deep Zone Project, ПоПоКАТЕ5Л, Сунай Чалъков и др. Водещи на събитието ще са Боряна Баташова и Руслан Мъйнов. \"Има хора, които остават завинаги с нас чрез добрите си дела. Има каузи, за които си заслужава да продължаваш да се бориш. Каузи, които Виктория Маринова не успя да завърши, но заедно с вас ние ще успеем! Нека изпълним мечтата на Вики и помогнем на хората в нужда!\", призовават организаторите на концерта от фондация \"Направи добро за непознат\". Сертификатите за дарение на стойност 5, 10, 20, 50 и 100 лв. се продават на касите на NetWorx.", "date": "2018.11.22", "title": "Благотворителен концерт в памет  на убитата Виктория Маринова"}
{"url": "https://duma.bg/samo-po-100-lv-dopalnitelno-za-otoplenie-n179849", "text": "Правителството ще отпусне еднократна финансова помощ от 100 лв. на 210 хиляди социално слаби хора и домакинства, които имат право на целева помощ за отопление за предстоящия отоплителен сезон. Това съобщи вчера след заседанието на Министерския съвет социалният министър Бисер Петков. Така общата сума на помощите за отопление за целия сезон ще достигне 474,15 лв., което ще покрие по-малко от половината от реалните разходи. Агенцията за социално подпомагане ще изплаща еднократните суми от 12 декември по банков път или на каса. Нужните средства в размер на 21 млн. лв. са осигурени от бюджета МТСП и няма да бъдат необходими допълнителни финансови средства от централния бюджет, увери министърът.  Целта е най-уязвимите групи от населението да бъдат защитени от поскъпването на цените на енергоносителите, посочи Петков. Подпомагането включва 17 целеви групи - възрастни хора, хора с увреждания и самотно живеещи. Помощ ще получат всички, чиито молби за социална помощ за отопление са одобрени, независимо от енергоизточника, който използват.", "date": "2018.11.22", "title": "Само по 100 лв. допълнително за отопление "}
{"url": "https://duma.bg/vseki-kvartal-da-ima-sotsialen-rabotnik-predlagat-ot-kt-podkrepa-n179852", "text": "\"Настояваме всеки жилищен комплекс или квартал да разполага със социален работник, който да познава живота на местните граждани и те да познават него. Социалният работник не бива да чака да бъде потърсен, той трябва да бъде активната страната в тези отношения. А трудът му следва да бъде заплатен достойно\". Това гласи становището на КТ \"Подкрепа\" във връзка с проектозакона за социалните услуги. Във вторник проектът бе приет от Националния съвет за тристранно сътрудничество, но от \"Подкрепа\" гласуваха против.  В проектозакона са пренесени всички текстове от Закона за социалното подпомагане, които дават възможност на частни структури да \"предоставят социални услуги\", пише в становището. От синдиката са категорични, че държавата и общините се отдалечават от нуждите на уязвимите граждани. Критикуват, че промяна има дори в дългогодишната терминология - вместо \"социални грижи\" има \"социални услуги\", нуждаещите се не са \"граждани\", а \"клиенти\", а общественият ангажимент е заместен от бизнес терминология.  От синдиката питат как развиването на \"публично-частно партньорство\" ще реши основния проблем в социалните услуги: трудностите при наемането на квалифицирани кадри. Те припомнят, че месечната заплата на дългогодишен служител в \"Социално подпомагане\" е около 510 лв., без процент прослужено време. \"Това сочи само едно - готови сме да отпуснем милиони на частни структури, но не и да осигурим достойно заплащане на заетите в държавните институции\", пишат от синдиката. КТ \"Подкрепа\" приветства предоставянето на социални \"услуги\" от частни компании и организации, но ако те са финансирани с частни, а не с държавни средства. Подкрепят текстовете срещу насилието и експлоатацията на деца. ", "date": "2018.11.22", "title": " Всеки квартал да има социален работник, предлагат от КТ \"Подкрепа\""}
{"url": "https://duma.bg/sindikat-iska-otsenki-po-distsiplina-v-uchilishte-n179848", "text": "Синдикат \"Образование\" към КТ \"Подкрепа\" настоява за въвеждането на оценка за дисциплина и възпитание в училищата, съобщи във Велико Търново Юлиян Петров, председател на синдиката. Той уточни, че се водят разговори с Министерството на образованието задължителната оценка да бъде част от Стратегията за възпитанието в българското училище, която експерти от министерството разработват. До месец се очаква стратегията да влезе в сила, но от синдиката смятат, че е важно тя да стане реална политика. Оценката трябва да участва в балообразуването, за да има тежест и да изпълни превантивната си функция за предотвратяване на агресията в училище, казаха специалистите от синдиката. Те уточниха, че подобна оценка, наречена по различен начин, съществува в европейските образователни системи, с изключение на Финландия. Сред приоритетите трябва да бъде подобряването на състоянието на физкултурните салони и на специализираните кабинети и лаборатории, трябва да бъде въведен едносменен режим и качествена целодневна организация на учебния процес, както и да се минимализират административните задачи на учителите, за да имат повече време за работа с децата, категоричен бе Петров. От синдиката ще продължат да настояват за промени в Закона за образованието, които предвиждат мандатност на училищните директори.", "date": "2018.11.22", "title": "Синдикат иска оценки по дисциплина в училище"}
{"url": "https://duma.bg/blasnaha-mayka-s-dete-na-peshehodna-pateka-v-plovdiv-n179847", "text": "43-годишна жена и тригодишното й дете бяха пометени вчера сутрин на пешеходна пътека в кв. \"Южен\" в Пловдив. Инцидентът е станал на кръстовището между улиците \"Талев\" и бул. \"Никола Вапцаров\", където по-късно движението остана затруднено. Зад волана на лекия автомобил \"Ситроен\", блъснал майката с детето, е седяла 27-годишна шофьорка. Пострадалите бяха откарани в болница, но по-късно бяха пуснати. Това е втори подобен случай в Пловдив за месец. Автобус от градския транспорт блъсна майка с бебе в количка пак на пешеходна пътека на кръстовище в жк \"Тракия\" на 18 октомври. Детето остана невредимо, но жената претърпя няколко операции и ще се възстановява дълго. ", "date": "2018.11.22", "title": "Блъснаха майка с дете на пешеходна пътека в Пловдив"}
