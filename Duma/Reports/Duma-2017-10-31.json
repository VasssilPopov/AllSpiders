{"url": "http://duma.bg/node/155099", "text": "След по-малко от половин година първата министерска оставка в правителството е факт. Причината са разкрития, че докато Николай Петров е бил директор на ВМА, а дъщеря му Руслана Петрова - началник на кабинета на здравния министър Петър Москов, фирма на мъжа, с когото тя живее, печели обществена поръчка на военната болница. Договорите са за близо 1,2 млн. лв. (без ДДС). Макар случаят да е отразен в одитен доклад, военната прокуратура отказа да образува наказателно производство. Проверката е по искане на служебния министър на отбраната Стефан Янев. Петров е шестият здравен министър в правителствата на Борисов и четвъртият, подал оставка заради скандали.   \n", "date": "2017.10.31", "title": "Първа оставка в кабинета \"Борисов 3\" "}
{"url": "http://duma.bg/node/155089", "text": "ФЕДЕРАЦИЯТА НА КЛУБОВЕТЕ НА СОЦИАЛИСТИТЕ В КУЛТУРАТА И МЕДИИТЕ \nФЕДЕРАЦИЯТА НА СОЦИАЛИСТИТЕ В СРЕДНОТО ОБРАЗОВАНИЕ \nФЕДЕРАЦИЯТА НА СОЦИАЛИСТИТЕ ВЪВ ВИСШЕТО ОБРАЗОВАНИЕ И НАУКАТА ВИ КАНЯТ ПО СЛУЧАЙ \n1 НОЕМВРИ - ДЕН НА НАРОДНИТЕ БУДИТЕЛИ на прожекция на българския игрален филм \n\"БОРИС I\", част 2 \"СЛОВО ЗА БУКВИТЕ\"- на 1 ноември 2017 г., сряда, от 18.00 ч. \nСценарист Анжел Вагенщайн. Режисьор Борислав Шаралиев. Музика Веселин Николов. Оператор Венец Димитров. В главните роли: Стефан Данаилов, Борис Луканов, Антони Генов, Анета Петровска, Коста Цонев, Пламен Дончев и др. и на празнична среща  \nна 1 ноември 2017 г., сряда, от 18.00 ч.,  \nпреди прожекцията на игралния филм \"Борис I - Слово за буквите\". Очакваме Ви в кинозалата на Националния клуб на БСП, ул. \"Позитано\" 20  \n    \n", "date": "2017.10.31", "title": "ПОКАНА"}
{"url": "http://duma.bg/node/155090", "text": "Днес от 15 до 17 часа народният представител от \"БСП за България\" Ирена Анастасова и общинският съветник Николай Николов ще бъдат на разположение на софиянци в постоянната приемна на БСП - София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86.      \n", "date": "2017.10.31", "title": "ПРЕДСТОЯЩО"}
{"url": "http://duma.bg/node/155091", "text": "Българите отчетливо изискват сериозна роля на държавата в живота си, показва проучване на изследователски център \"Тренд\", огласено вчера. Анкетата е проведена между 3 и 10 октомври сред 1007 граждани. 60% са посочили, че държавата трябва да намали данъците. Над 90% от анкетираните смятат, че образованието и здравеопазването трябва да са напълно безплатни, а 86% споделят позицията, че трябва да се гарантира минимален доход на всеки човек и че държавата е длъжна да осигури работа на всеки, който иска да работи. \nТрадиционното схващане, че подобни нагласи са наследство от социализма, не е достатъчно обяснение, защото се забелязва, че сред най-младите възрастови групи съотношенията са напълно сравними с общата картина. \n68% са на мнение, че всички милионери са натрупали богатството си по незаконен път, като само 21% са на обратната позиция. Заключението се потвърждава и от друго твърдение, че в България можеш да станеш богат по честен път - две трети от хората не са съгласни с него.  \nУспехът в България зависи от това кого познаваш. Тази позиция споделят 69% от анкетираните, 24% са на обратното мнение, а две трети не са съгласни, че можеш да станеш богат по честен път у нас. Нещо повече, близо половината не се съгласяват, че в България, ако се трудиш усърдно, можеш да успееш. \n    \n", "date": "2017.10.31", "title": "Българите искат да се увеличи ролята на държавата"}
{"url": "http://duma.bg/node/155092", "text": "ДСБ и \"Да, България\" тръгват към обединение в предизборен съюз, стана ясно вчера. \"Националното съвещание даде мандат на ръководството на партията за изграждане на широк, траен политически съюз, който да е основан на двупартийното сътрудничество между ДСБ и \"Да, България\", съобщи лидерът на ДСБ Атанас Атанасов. Според него именно тези две партии са основните изразители на опозиционно настроените избиратели от център-дясното политическо пространство. Атанасов подчерта, че скоро съюзът между ДСБ и \"Да, България\" щял да бъде скрепен с политически документ. Бъдещото дясно обединение ще е отворено и към други формации, които са срещу ГЕРБ, увери той. Моделът \"Борисов\" е с основната цел за присвояване на парите ни, прозря Атанасов. \nДУМА припомня, че в събота формацията на бившия правосъден министър в кабинета \"Борисов 2\" Христо Иванов излезе с резолюция в подкрепа на \"засилено сътрудничество с партии от демократичната общност\". От \"Да, България\" декларираха, че търсят сътрудничество с партии, които \"да се конфронтират с корупционния модел на управление и завладяване на държавната власт на национално и местно ниво и които да заявят ясно опозиционно позициониране и оценка за провала на Реформаторския блок\".   \n", "date": "2017.10.31", "title": "ДСБ и \"Да, България\" търсят обединение"}
{"url": "http://duma.bg/node/155093", "text": "Министърът на финансите Владислав Горанов обяви, че ще подкрепи законопроекта на Делян Пеевски, който според авторите цели спасяване на КТБ от вторично разграбване. Горанов заяви, че подкрепя предложението, въпреки че \"то е извънредно, т.е. противоконституционно и поставя на изпитание основни принципи на правото\". Бих го подкрепил, ако даде възможност справедливостта поне отчасти да възтържествува, смотолеви министърът в телевизионно интервю. Горанов добави, че този, който не подкрепи закона, \"ще бъде лесно обвинен, че не иска да създаде законодателство, което да даде максимално широк инструментариум за възстановяване на масата на несъстоятелността\". Горанов обаче призна, че в проекта има правни конструкции, които поставят основни принципи в правото на \"леко изпитание\". \n\"Винаги може да се търси кусур на управлението, това е ролята на опозицията. Ако си върши добре работата, тя може да намери аргументи за доста сектори. Ако ние бяхме на тяхно място, отдавна да сме внесли много повече вотове\", продължи с признанията финансовият министър. Очаквано правителството прие вчера бюджета за 2018 г. \nМеждувременно мажоритарният собственик на фалиралата КТБ Цветан Василев обвини в блога си Делян Пеевски, че дължи около 100 млн. лв. на банката по 9 сделки. Василев предлага и своя редакция на законопроекта, който смята за противоконституционен. Според него трябва да се назначат три компании, които за 6 месеца да оценят активите на КТБ - от Фонда за гарантиране на влоговете, от необезпечените кредитори и от основния акционер. Василев предлага и схема, по която активите да бъдат върнати и продадени на търг, а с парите да се покрият задълженията на фирмите собственици и на кредитори към КТБ. \n    \n", "date": "2017.10.31", "title": " Горанов готов да гласува \"антиконституционен\" закон от Пеевски"}
{"url": "http://duma.bg/node/155094", "text": "С отворено писмо партията на Лютви Местан ДОСТ настоя България да признае наличието на турско национално малцинство у нас. Макар документът да е от името на партията, в него се преминава към 1 л. ед.ч. \"Искам го на същото човешко, морално и политическо основание, на което поискахме статут на национално малцинство за българите в Албания. Противното е двоен стандарт, имитация на демокрация и възраждане на тоталитарни рецидиви под формата на войнстващ национализъм, открито \"аплодиран\" с прякото участие на крайните националисти във властта\", заявяват от офиса на Местан. В документа се прогнозира, че ще има силен антидемократичен, националистически \"вой\". \nОсновният аргумент, на който от ДОСТ се опират, е неотдавнашното признаване на българско национално малцинство в Албания. В Албания 50 000 българи са национално малцинство, а близо милион турци в България какви сме, пита Местан. В писмото се заявява, че в Конституцията се говори за етническа принадлежност, за етнически и религиозни различия, но българският законодател категорично им отказва статут на малцинство, което било класическа арогантна политика на двойни стандарти. \nМестан добавя, че в страната освен българи живеят близо милион турци, стотици хиляди роми, десетки хиляди арменци и прочие представители на малцинства, симетрично на очакванията за българите в другите държави (Албания, Сърбия, Македония, Украйна, Молдова, Румъния, Унгария, Чехия и др.) също заслужават своето юридическо признаване по европейски.   \n", "date": "2017.10.31", "title": " Местан поиска признаване на турското малцинство"}
{"url": "http://duma.bg/node/155095", "text": "Призив ГЕРБ да не се бърка във вътрешно партийните дела на левицата отправи зам.-председателят на БСП Кирил Добрев. В телевизионно интервю той коментира гербаджийската пресконференция, спешно последвала конгреса на социалистите. \"Нито г-н Цветанов, нито г-н Борисов ще могат да контролират опозицията, както са го правили през годините. Имало е опити и днес тя не може да бъде контролирана. Нека ГЕРБ не се занимават с партийно строителство в БСП\", отсече той. Социалистът не подмина и опита за психоанализа от страна на Томислав Дончев, но посочи, че вицепремиерът е обект на прокурорски анализи заради НДК и го посъветва да не се занимава с БСП и да не прави портрети. Имат си достатъчно работа по структурите и изключително тежка коалиция с патриотите - да се занимават с тях, допълни зам.-председателят на левицата.  \nФалшива новина ли е всичко, което прави ОЛАФ по разследване за магистрали, или това, което се случва с обществените поръчки, отговори Добрев на обвиненията, че БСП разпространява неверни информации. Той заяви, че би подкрепил кредитите, ако парите отиват като инвестиции в икономиката. \"Но това са средства, които се харчат и раздават, без да се правят реформи. И това е коренната разлика между нас\", обясни Добрев. Според него на всички им е пуснало от корупционните схеми, които ГЕРБ въртят. Добрев подчерта, че никога не е имало решение на партията за общо управление с ГЕРБ. Той обясни, че двете партии се разминават категорично по политики, разбиране, философия. \n\"Работата на правителството дава много възможности за внасяне на вот на недоверие. Примери за корупция има много\", коментира в друго телевизионно студио зам.-председателят на ПГ \"БСП за България\" Жельо Бойчев. Той обясни, че парламентарната група на левицата ще обсъди и внесе аргументиран вот на недоверие по темата корупция. \"Реакцията на ГЕРБ показа, че сме на прав път. Това, което разчитаме, е по-скоро страх от тяхна страна. БСП се заяви по много категоричен начин като алтернатива и постави своето виждане сектор по сектор за това, че България може да има друг тип политика в икономиката, здравеопазването, образованието\", категоричен бе народният представител. \nАнтон Кутев също подчерта, че вотът на недоверие срещу правителството е наложителен. Той отбеляза, че БСП търси диалог с управляващите по важните въпроси на европредседателството и че не се опитва да дава \"контрапредложения\". Според него такъв важен въпрос е Черноморският регион. Зам.-председателят на ПГ на социалистите добави, че БСП е винаги готова за управление, но по-важният въпрос е какви промени ще направи, ако вземе властта, какви ще са реформите в здравеопазването, пенсионната система и как ще вдигне заплатите. \nДобрев изрази задоволство от отминалия конгрес, силния дневен ред и речта на Корнелия Нинова - директна, пряка и откровена. \"БСП излезе по-силна от този конгрес. Дори реакцията на ГЕРБ е достатъчна, за да се види това. Този форум беше свикан, за да покажем нашата алтернатива\", добави Бойчев.     \n", "date": "2017.10.31", "title": "ГЕРБ да не се занимават с партийно строителство в БСП "}
{"url": "http://duma.bg/node/155096", "text": "Обезщетението за отглеждане на дете от 1 до 2 г. от догодина се увеличава от 340 лв. на 380 лв., реши кабинетът на вчерашното си извънредно заседание, след като прие бюджетa на ДОО. Правителството ощетява жените, които са се осигурявали с по 130 лв. на месец, коментира преди дни пред ДУМА бившият социален министър проф. Емилия Масларова и припомни искането на БСП майчинските за този период да са равни поне на минималната за страната заплата, която догодина става 510 лв. Повишението би струвало на хазната около 77 млн. лв. и ще касае 38 хил. майки. ДУМА припомня, че обезщетението за гледане на дете от 1 до 2 г. е 340 лв. от 1 януари 2014 г. \nОт 1 януари 2018 г. процентът за всяка година осигурителен стаж в пенсионната формула ще се увеличи от 1,126 на 1,169, предвижда бюджетът на ДОО. От същата дата осигурителната вноска за фонд \"Пенсии\" се увеличава с 1 процентен пункт и става 19,8% за родените преди 1 януари 1960 г. От тях 11,02% са за сметка на работодателя, а 8,78% - на работника. За родените след 31 декември 1959 г. се предвижда размерът на осигуровката за фонд \"Пенсии\" да е 14,8%. \nОт 1 юли 2018 г. пенсиите за трудова дейност, отпуснати до края на 2017 г., ще се преизчислят с новия процент за година осигурителен стаж, което ще ги увеличи с 3,8%, похвалиха се от правителство. Пак от 1 юли минималната пенсия за осигурителен стаж и възраст ще стане 207,60 лв., а социалната пенсия за старост - 125,58 лв. Таванът на пенсията остава 910 лв. \nОт 2011 г. до момента минималното дневно  обезщетение за безработица е 7,20 лв. За 2018 г. се предвижда да стане 9 лв., а максималният 74,29 лв. Променят се изискванията за парично обезщетение при безработица. Предвижда се това право да имат хората, които са се осигурявали за безработица 12 от последните 18 месеца преди прекратяването на осигуряването. \n    \n", "date": "2017.10.31", "title": "Бюджетът ощетява майките с по 130 лв. месечно"}
{"url": "http://duma.bg/node/155097", "text": "Правителството одобри законопроекта за бюджет на НЗОК за 2018 г. и предлага на Народното събрание да го приеме. Предвидени са 3,859 млрд. лв. приходи и трансфери. Здравноосигурителните приходи са 3,818 млрд. лв., от които над 2,5 млрд. са от здравни вноски и над 1,26 млрд. лв. от трансфери за здравно осигуряване. \nЗа медицински дейности са предвидени 2,337 млрд. лв. От тях за личните лекари са предвидени 207,2 млн. лв., за специалистите в извънболничната помощ (вкл. за комплексно диспансерно/амбулаторно наблюдение) - 222,3 млн. лв., за медико-диагностична дейност - 83 млн. лв., а за болниците - 1,8 млрд. лв. \nЗа дентални дейности са предвидени 157 млн. лв., за лекарства, медицински изделия и диетични храни за специални медицински цели - 1 098 000 000 лв. В това число са и 282 млн. лв. за  лекарствени продукти за лечение на злокачествени заболявания в условията на болнична медицинска помощ, които НЗОК заплаща извън стойността на оказваните медицински услуги. \nЗаложеният в проекта резерв за 2018 г. е в размер на 114,5 млн. лв., което е 3% от сумата на приходите от здравноосигурителни вноски и трансферите за здравно осигуряване. \nС проекта се предлагат и изменения и допълнения в Закона за здравното осигуряване. Прецизират се функциите на Надзорния съвет и на управителя на НЗОК. Дава се право на НЗОК да придобива недвижими имоти за нуждите на НЗОК, и при неговото реализиране в дългосрочен план ще се търсят финансово най-ефективните решения за НЗОК.   \n", "date": "2017.10.31", "title": "С над 3,8 млрд. лв. ще разполага касата"}
{"url": "http://duma.bg/node/155098", "text": "На вчерашното извънредно заседание на кабинета здравният министър проф. Николай Петров подаде оставка, а премиерът Бойко Борисов я прие. Както е известно, причина са журналистически разкрития от началото на октомври, за които ДУМА писа. До окончателното решение на министъра обаче се стигна, едва след като темата бе подета и от национална телевизия. \nПреди правителственото заседание Владислав Горанов и Цветан Цветанов опитаха да защитят Петров с медийните си изяви. Ако има притеснения или нещо нередно, няма как да подкрепяме подобно поведение, заяви Горанов и уточни, че \"на този етап нямаме достатъчно доказателства\". По думите на финансовия министър Петров затягал редиците и запушвал доста пробойни и затова предполага, че някои \"не искат той да продължи да бъде здравен министър\". По думите на Горанов свещени крави в правителството няма. Не може да закриляме подобни действия, каза той, преди да стане ясна оставката на Петров, и прогнозира, че до две седмици управляващите ще имат окончателна позиция по казуса.  \nЗаконът е спазен, тук можем да говорим само за моралната страна, коментира зам.-председателят на ГЕРБ Цветан Цветанов. Ще направим заседание, ще се запознаем с всички факти, обеща той. По думите му Петров не е изразил притеснения от одита. \nВицепремиерът Валери Симеонов пък обяви Петров за жертва на \"активно медийно мероприятие\". По думите му, след като нямало констатирани нарушения, защо било необходимо \"такъв стойностен човек да бъде отстранен\". \"Както знаете, ние сме коалиционно правителство. Той е от квотата на ГЕРБ, в крайна сметка колегите от ГЕРБ решават какво да правят\", допълни той. \nДУМА припомня, че докато Петров бе директор на ВМА, а дъщеря му Руслана Петрова бе началник на политическия кабинет на здравния министър Петър Москов, генералът дал две обществени поръчки за над 1,6 млн. лв. на дружества, представлявани от Явор Цонев - мъжа, от когото Руслана има дете.  \nОдитният доклад, констатиращ многобройни нарушения, е изготвен по времето на служебния кабинет на Огнян Герджиков, когато военен министър е Стефан Янев. Въпреки констатациите на вътрешния одит Военната прокуратура заключи, че няма допуснати нарушения и ощетяване на болницата от мениджмънта. ВАП отказа да образува досъдебно производство по случая. \nНиколай Петров е първият министър, който напуска кабинета \"Борисов 3\" и шестият здравен министър в правителствата на ГЕРБ. Оставката му \"отприщи\" прогнози кой ще го наследи. Някои прогнозират, че министерското кресло ще бъде заето от любимеца на премиера Петър Москов. Според други това ще е зам.-министърът Мирослав Ненков, който също като шефа си е анестезиолог и кадър на ВМА. Има прогнози и за директора на Александровска болница доц. Константин Ангелов.     \n", "date": "2017.10.31", "title": "Здравният министър подаде оставка  "}
{"url": "http://duma.bg/node/155046", "text": "Най-разпространеното име в света през 2017 г. е София. До този извод стигна изследователката и създателката на сайта babynamewizard.com Лаура Уотънбърг. Експертката анализирала данни за новородени в 48 държави, пише \"Дейли експрес\". Така Лаура Уотънбърг установила, че името София е водещо в Русия, Италия, Швейцария, Словения, Мексико, Естония, Аржентина и Чили. \n\"Направо съм поразена, че толкова различни езици и култури са избрали едно и също звучене в едно и също време\", призна Уотънбърг. Тя е една от най-известните световни експерти по ономастика - науката за имената. Интересуват я както културологичните, така и етимологичните й аспекти. През 2005 г. изследователката публикува книгата \"The Baby Name Wizard\". \nСпоред последните родни изследвания София не е достатъчно популярно сред жителките на държава, чиято столица носи точно това име. То дори не е сред 20-те най-разпространените у нас женски имена. Според национално изследване миналата година в топ 3 в България са Мария, Иванка и Елена.   \n", "date": "2017.10.31", "title": " София е най-разпространеното женско име в света, но не и у нас"}
