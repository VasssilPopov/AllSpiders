{"url": "https://duma.bg/krazhba-posred-byal-den-v-tretyakovskata-galeriya-n184021", "text": "Картината \"Ай-Петри. Крим\" на Архип Куинджи беше открадната посред бял ден от Третяковската галерия. Представителят на МВР Ирина Волк заяви пред ТАСС, че при видеонаблюдение на експозицията охраната е видяла, че двама неизвестни са свалили творбата от стената в една от залите и след това са изчезнали. Застрахователната стойност на откраднатото произведение е 12 млн. рубли (182 400 долара). Малко по-късно бе съобщено, че 31-годишен мъж е бил арестуван в с. Заречие, район Одинцово, Московска област. Задържаният казал на следователите, че е скрил откраднатото платно на територията на строящия се обект, където е бил спипан. По предварителни данни престъплението е извършено от користни подбуди. Полицията вече идентифицира възможните съучастници в кражбата на картината. Образувано е наказателно дело, а разследването продължава. Експерти не изключват, че кражбата е извършена по поръчка, вероятно за продажба в чужбина. \"Можем да предположим, че за тази картина има клиент\", се казва в съобщението на органите на реда.", "date": "2019.01.29", "title": "Кражба посред бял ден  в Третяковската галерия"}
{"url": "https://duma.bg/1500-entusiasti-uchastvaha-v-sastezanie-za-izdrazhlivost-n184023", "text": "Над 1500 души от 27 страни, много от които облечени в причудливи костюми, участваха в състезанието \"Издръжливец\" (Tough Guy) в Централна Англия. Ентусиастите минаха през около 300 препятствия, предназначени да изпробват границите на техните възможности, сред които се откроиха потапяне в кал, бягане по огнен терен, пълзене през електрически жици, катерене по мрежи, изтезания с гуми и др. \"Толкова съм щастлива, че свърши\", сподели 33-годишната Франческа Киорандо, завършвайки изминатия 5-километров курс. И добави: \"Много е студено, направо е адски ужасяващо. Честно казано, искам просто да се разплача сега.\" Жената знае какво е, защото го е правила и преди. Но защо тогава си го причинява отново? \"Заради предизвикателството, за да видя дали мога да го направя\", уточни Франческа. \"Стигаш до края и си мислиш - всъщност, аз го направих. Това те кара да се гордееш със себе си и с това, което си постигнал\", допълни една от участничките в състезанието. Събитието се провежда от 1986 г. и се твърди, че е най-оригиналното и най-тежкото от надпреварите за издръжливост, които в момента се организират в цяла Великобритания. \"Всяка година го правим по-трудно и по-трудно\", заяви 82-годишният основател, представящ се като Мистър Маус (Господин Мишка). Стражите по безопасността са на разположение, за да помогнат, а състезателите не са длъжни да минават през всяка част. \"Ние ги съветваме - не го правете, ако не ви харесва! Върнете се следващата година!\", допълва основателят. Той прекрати събитието през 2017 г. поради здравословни проблеми, но е доволен да го възобнови. Мнозина от състезателите се връщат отново и отново. \"Това е като поклонение\", допълва Мистър Маус.", "date": "2019.01.29", "title": "1500 ентусиасти участваха  в състезание за издръжливост"}
{"url": "https://duma.bg/fotoizlozhba-v-natfiz-n184027", "text": "Последната от серията изложби, свързани с дипломирането на студенти от специалност фотография, бе открита в НАТФИЗ. Експозицията фотопортрети на Веселин Черепов е изложена във фоайето на Театър НАТФИЗ и може да бъде свободно посещавана. Тя носи името \"Еклектика\". Специфичната визия на фотографиите от серията е постигната чрез специални гримове, активирани чрез UV-светлина.", "date": "2019.01.29", "title": "Фотоизложба в НАТФИЗ"}
{"url": "https://duma.bg/hayri-hamdan-e-prevodach-na-yanuari-v-stolichnata-biblioteka-n184026", "text": "Поредицата \"Преводач на месеца\", която започна през есента на миналата година, продължава и през 2019 г., а първото събитие е на 30 януари от 18.30 ч. в литературния клуб на библиотеката. Гост ще бъде поетът и преводач Хайри Хамдан, който през последните години направи много за популяризирането на българската литература в арабския свят. За него ще говорят арабистът Веселина Райжекова от Съюза на преводачите и Цвета Пашова от Института по арабистика. Авторските и преводни книги на Хайри Хамдан са изложени на II етаж в направление \"Обслужване на читатели\". Хайри Хамдан е роден през 1962 г. в Дер-Шараф, Западния бряг на река Йордан. През 1967 г. емигрира със семейството си в Йордания, където завършва гимназия. Живее в България от 1982 г., дипломира се като инженер (1989). Женен, с три дъщери. Носител е на световни литературни награди и на \"Перото\" за превод (2018).", "date": "2019.01.29", "title": " Хайри Хамдан е преводач на януари в Столичната библиотека"}
{"url": "https://duma.bg/97-godishna-pisatelka-pee-v-hevi-metal-banda-n184022", "text": "97-годишната журналистка и писателка Инге Гинсбърг се подвизава като певица в хеви метъл бандата \"Инге енд тритон кингс\". Дамата стана известна на широката публика с участието си в шоуто \"Швейцария търси талант\", където разказа за живота си. \"Моята най-голяма дарба не е пеенето, а оцеляването. Важно е да останете активни, да се обградите с млади хора и да опитате неща, които никога преди не сте правили\", разкри жената, която пише стихове и ги представя чрез хеви метъл песни на немски и английски език. Инге Гинсбърг е родена във Виена през 1922 г. в богата еврейска фамилия. Но идилията в дома й изчезва след германското анексиране на Австрия през 1938 г. След като баща й избягва във Великобритания, майка й е принудена да продаде семейните бижутата, за да осигури нелегалното бягство. Така през 1942 г. Инге пристига в Швейцария, където е настанена в бежански лагер. По-късно се омъжва за композитора Ото Колман и живее известно време в Холивуд, след което се завръща в Швейцария.", "date": "2019.01.29", "title": " 97-годишна писателка пее в хеви метъл банда"}
{"url": "https://duma.bg/vlastta-ne-spira-da-se-oplakva-s-400-yazovira-za-speshen-remont-n184064", "text": "Няколко месеца след като държавата отпусна 500 млн. лв. за ремонт на язовирите, ръководството на Държавната агенция за метрологичен и технически надзор (ДАМТН), която отговаря за тях, продължава да се оплаква, че около 400 язовира са за спешен ремонт. През ноември зам.-председателят на ДАМТН Кирил Войнов каза, че 858 язовира у нас се нуждаят от ремонт, като за поне половината от тях трябва да се предприемат спешни мерки. През миналата година държавата отпусна допълнителни 500 млн. лв. за спешен ремонт на изкуствените водоеми. През август м.г. шефът на ДАМТН Петър Горновски обясни, че с осигурените 500 млн. лева ще започне ремонтът на язовирите в най-критично състояние в страната. Няколко месеца по-късно предвид обстановката със снеготопенето слушаме отново същото. Над 400 язовира в страната имат нужда от незабавен ремонт, а над 800 - от текущ, заяви вчера пред БТВ Кирил Войнов, който отговоря именно за язовирите. Войнов каза, че няма критични точки в Благоевград, Смолян, Кърджали, Хасково, Пловдив, Стара Загора, Сливен и Ямбол, където имаше обилни валежи от дъжд и сняг. \"Започва обаче топене на снеговете и се повишава нивото на скатните води, а така започват да се вдигат нивата на язовирите. Към момента всичко е под контрол, защото в язовирите се поддържа свободен обем за такива случаи, за да могат да поемат допълнително количество вода\", оплака се Войнов. Той каза, че за януари такава обстановка не е очаквана, защото е по-характерна за март, когато започва обилното топене на снеговете и добави, че от НИМХ непрекъснато идва информация за прогнозата.  \"В Златоград язовирът прелива, но има преливници и няма нищо страшно за населението. Метър под преливния ръб е язовир Пловдивци, там има замръзване на водното ниво, което създава допълнителна опасност, но хората и там не са застрашени\", категоричен е Кирил Войнов. С ремонтите на язовирите трябва да се заеме \"Държавна консолидационна компания\" ЕАД, но от думите на Войнов не стана ясно дали вече са започнали процедурите по създаването на проектите за ремонт за всички критични водоеми. Той обяви само, че вече са подадени документи за 18 язовира, включително за \"Бели Искър\" и \"Огоста\", където проблемите са сериозни, но не уточни какви суми ще бъдат отпуснати конкретно за всеки и дали ще има нужда от още средства.", "date": "2019.01.29", "title": "Властта не спира да се оплаква с 400 язовира за спешен ремонт"}
{"url": "https://duma.bg/divashkiyat-kapitalizam-ni-prepitava-s-hrani-ubiytsi-n184035", "text": "Годината на 30-я юбилей от 10 ноември започна с едно събитие, заради което този юбилей няма как да звучи празнично. В европейско проучване страната ни за пореден път се оказа дежурният шампион отзад напред - България е на първо място в Евросъюза по смъртност заради консумация на храни убийци и изобщо заради нездравословно хранене. Антишампион страната ни стана в изследване на университета \"Фридрих Шилер\" от германския град Йена, което обхваща данни от 1990 до 2016 г. на 51 страни от Европа. Не, ние не сме най-отгоре в класацията - първите 11 държави с най-висока смъртност от лошо хранене са все бивши съветски републики. Веднага след тях, тоест 12-а, е България. Това означава, че сме  У нас този показател е 260 на 100 000 души, или средно годишно 35 298 души са починали от болести на вредното хранене. Тоест всяка година опасните храни убиват по един средно голям български град. Най-здравословно се хранят жителите на Испания, Израел и Франция, където починалите от вредното хранене са 43 души на 100 000 (в първите две) и 46 във Франция.  Агенция БГНЕС, която първа разпространи тази новина, се обърна за мнение и оценка към специалист - д-р Райна Стоянова от клиниката по \"Ендокринология, метаболитни нарушения и диететика\" в УМБАЛ \"Царица Йоанна- ИСУЛ\". Разбира се, проблемът има няколко страни, но д-р Райна Стоянова е категорична: \"Основната причина за неправилното хранене на българина е липсата на финанси и кризите, през които народът ни минава. По-възрастното поколение страда от неправилното хранене поради ред причини и в немалка степен те са финансови. Хората си мислят по-скоро дали имат какво да ядат, а не какво да ядат\". И така консумират инфаркт, инсулт, рак, диабет. Д-р Стоянова е убедена, че именно беднотията и мизерията водят хората дотам, че да пренебрегват здравето си. Според медика трябва на човек всичко да му е наред, за да може да помисли какво точно купува и да търси чиста и здравословна храна, т.нар. био продукти, които обаче всички  С една дума, хранителната смъртност у нас не е индивидуален проблем, макар че се стоварва върху всеки конкретно. Това е смъртност, която ни докара системата на дивашкия капитализъм. У нас го наричат преход, демокрация, либерален или неолиберален капитализъм, цивилизационен избор, или пък европейски път, но всички тези етикети бяха наложени, за да промият мозъка ни, че не сме попаднали в непроходимата джунгла на историческа безпътица - или точно в дивашкия капитализъм. Тези безобидни и дори лъскави за някои етикети бяха дрогата, която три десетилетия притъпяваше сетивата към съпротива и непримиримост, а и ни зомбираше да приемаме същата тази система като неизбежност, пир на потреблението и веселба.  И тези 260 смъртни случаи, а също измиращият средно голям български град, са белег на джунглата, в която е попаднала страната ни. Те са емблемата на 30-годишния исторически период. Но той има и други емблеми. Лицата на епохите се подреждат от хроники, документи, надписи, сгради, паметници, спомени. Днес вече имаме много по-точен, но и по-мощен инструмент за щрихирането и извайването на тези лица - статистиката. Сондата на сухите иначе числа и показатели безпристрастно вади на повърхността характеристики и тенденции, оценки и отношение. Да се вгледаме тогава в останалите емблеми на 30-годишен дивашки капитализъм в България. Те са взети от данни на национални и чужди институции и проучвания. Какво извлече сондата на социалните факти? Около 70% от българските домакинства получават доходи на член от семейството, които са по-малки от необходимите за издръжка. Близо 40% от домакинствата имат доход на член от семейството под прага на бедност. Последните три-четири години  Други близо 39% от населението, или 2,766 млн. души, са били в риск от бедност и социално изключване - те не могли да си плащат безпроблемно сметките и да посрещнат неочаквани разходи. 29% от децата до 17-годишна възраст в България са изложени на риск от бедност. От 2016 г.  България е шампион в ЕС по индекса на Джини, или световния показател за неравенството - доходите на най-богатите 20% от българите са 8,2 пъти по-високи спрямо на най-бедните 20% от населението. За четвърт век преход и еврочленство България се срина от 27-о на 59-о място в света по индекс на човешкото развитие, който включва, най-общо, такива показатели като здраве, продължителност на живот, достъп до образование и покупателна способност.  Да видим сега какво се вади от здравната сонда. България е на първо място по смъртност в ЕС, с най-висока детска смъртност и втора по най-ниска продължителност на живота (пред нас е Литва). България е и между страните в света с най-висока преждевременна обща смъртност, майчинска и сърдечносъдова смъртност, с най-висок дял на сърдечносъдови, онкологични и други трудно лечими болести. Ако през 1988 г. смъртността е била 11,9 промила, през следващите години тя скача до 15,3 промила. Някои експерти смятат, че след 2000 г. смъртността е станала по-висока от периода 1934-1990 г. Отделно 20-25% от хората с ниски доходи са лишени от достъп до здравната система, не си купуват и лекарства поради безпаричие, а над 1 млн. възрастни не се хранят нормално, защото нямат пари за протези, мостове или коронки. Цивилизационният ни избор харчи най-малко за здраве на човек от населението в рамките на ЕС, но пък изсмуква най-високи лични доплащания в общността - 45-50%. Цели региони останаха без общински болници и здравни пунктове, в определени места в радиус от 50-100 км няма не само лекар, но и аптека, а 80% от легловия фонд в болниците се намира в 4 града. След като страната ни влезе в най-богатия клуб на света, българи умираме от лечими болести не за друго, а защото останахме без пари и не може да си платим. Пазарният джихадизъм у нас е подложил на сеч здравеопазването в неблагополучните региони. В джунглата на дивашкия капитализъм няма здраве за всеки българин. И това е направо гербова марка на тази система. А какво да кажем за  От демографската си територия страната ни е загубила 2 млн. души за тези 30 години - поради миграция, висока смъртност и ниска раждаемост. В този смисъл не сме ли завоювана държава - завоювана от модела и ценностите, които ни стовариха, но и които ние дълго време смъркахме като наркомани. На година страната ни се топи средно с по 50 000 души, на ден - със 136, а на час - с по 6 души. Дивашкият капитализъм не може да осигури нормално възпроизводство в българското семейство. Според наши и международни оценки в средата на века страната ни ще се срине до 5,1 млн., а в края - до около 3,4 милиона души.  Българите ще се сринем до нивото на малцинство в собствената ни държава, защото ще станем третият етнос след турците и циганите. Демографската ни катастрофа е направо национална заплаха и за съжаление това също е гербова марка на историческия период след 10 ноември. Цивилизационният избор ни докара до свободно падане към дъното на историята, където лежат кокали и вкаменелости на други племена, етноси, държави и цивилизации.  Може да продължим и с образованието, престъпността, правосъдието, банките, културата, обществените нагласи, медиите. Гнилостта във всяка от тези сфери е толкова нашироко и надълбоко, че всяка една от тях сама по себе си представлява емблема на българския капитализъм. Моделът е станал противопоказен не само със закони, правила, приоритети, ценности, държавно и обществено устройство. Той е станал опасен и носи смърт дори в сфери, където кракът й не би трябвало да припарва - в храните, здравето.  Така че 30-ят юбилей на дивашкия капитализъм няма право на тържества. Напротив, мнозинството българи биха искали да чуят траурните ноти от изпровождането му на сметището на историята.", "date": "2019.01.29", "title": "Дивашкият капитализъм ни препитава с храни убийци "}
{"url": "https://duma.bg/otpuskat-33-mln-lv-za-sanirane-n184056", "text": "Близо 33 млн. лв. ще бъдат инвестирани от Министерството на регионалното развитие и благоустройството чрез Оперативна програма \"Региони в растеж\" 2014-2020 г. в мерки за енергийна ефективност в 32 проекта на 19 български общини, съобщиха от ведомството. Одобрени са проекти на общините Троян, Златоград, Малко Търново, Крумовград, Белоградчик, Девин, Поморие, Разлог, Свиленград, Нови пазар, Ботевград, Севлиево, Малко Търново, Елхово, Генерал Тошево, Пещера, Карнобат, Попово и Берковица. Предстои сключването на договори.  Средствата ще са за саниране на многофамилни жилища, сгради от общинската и държавната администрация, общинската образователна, социална и културна инфраструктура. Новата схема е предназначена да подпомогне изпълнението на мерки за енергийна ефективност в обществени и жилищни сгради в малки градове - центрове на общини, които предоставят услуги на заобикалящите ги периферни райони. Крайната цел е да се подобрят показателите на сградния фонд в малките градове и съответно да се повиши качество на въздуха и условията за живот в тях, обясняват от МРРБ.", "date": "2019.01.29", "title": "Отпускат 33 млн. лв. за саниране"}
{"url": "https://duma.bg/obnovyavat-garata-v-karnobat-za-4-mln-lv-n184058", "text": "С 4 142 125 лв. без ДДС след две години гарата в Карнобат ще бъде обновена и ще придобие европейски облик, съобщават от Националната компания \"Железопътна инфраструктура\". Гаровият комплекс не е ремонтиран от 33 г., въпреки че е част от жп магистралата Пловдив - Бургас и е част от европейския коридор \"Ориент/Източно-Средиземноморски\". Реконструкцията включва пълно архитектурно обновяване на приемното здание, отговарящо на евроизискванията за енергийна ефективност, техническа безопасност и достъпна среда. Парите се осигуряват от програма \"Транспорт\". Изпълнител е обединение \"Железопътна инфраструктура Карнобат\", състоящ се от фирмите \"Билдинкс\" и \"Билдинг Комфор\". Модернизацията на гарата е част от по-мащабен проект, в рамките на който ще бъдат обновени още гарите Подуяне, Искър, Казичене, Стара Загора и Нова Загора. Общата стойност на осигуреното европейско финансиране за тях е приблизително 30 млн. лева.", "date": "2019.01.29", "title": "Обновяват гарата в Карнобат за 4 млн. лв."}
{"url": "https://duma.bg/sakrovishteto-balgarski-tryufel-n184046", "text": "Ароматът на трюфела е \"комбинация от прясно изорана почва, току-що паднал дъжд, заровени в пръстта дъждовни червеи и пикантни спомени от изгубената младост и старите любовни афери\". Така кулинарният журналист Джош Озерски описва мириса на почти трансцеденталните земни гъби, наричани от гастрономите звезда на всяко ястие. Труднодостъпен деликатес с висока цена, в миналото трюфелът е присъствал само на трапезите на владетелите. Допреди 15 години малцина от нас допускат, че трюфелите ухаят под земята в Лудогорието, Шуменското плато и Странджа, макар че още по времето на социализма се разчува, че в България има от деликатесната гъба. Някои от най-опитните ловци на трюфели разказват, че за развитието й у нас помагат фиданките, внесени в страната по нареждане на Людмила Живкова. „При управлението на Тодор Живков е имало силна кампания по залесяване, тогава са засадени много липи, борове, дъбчета. Явно в някои от разсадниците, откъдето са доставени фиданките, е имало мицел от трюфели и корените на дръвчетата са били заразени“, казва Димитър Димитров, председател на Асоциация „Български трюфел“. През 80-те години на миналия век у нас идва италианска експедиция за проучване на терените и локализиране на находищата на трюфели. Мисията пропада, но няколко години по-късно тук пристига Патрицио Панфили, който между Угърчин и Ловеч открива първия черен трюфел у нас. Постепенно започва да обучава хора как да събират ценните гъби.  Дългогодишните гъбари - пловдивчанката Теодора Чокова и съпругът й, са сред първите, които попадат на трюфели в България. През 2004 г. те случайно намират извадена от диви прасета гъба с много силен аромат. Оказва се бял трюфел.  Големият бум за българските търсачи е през дъждовната 2014 г.  Тогава са намерени големи количества трюфели и от бойци на тихия фронт ловците на подземни гъби у нас се превръщат в цяла армия, вече наброяваща десетина хиляди души. Помагачи в това начинание са кучетата, които долавят специфичната миризма от узрелите трюфели. Преди това преминават обучение от 1 до 3 месеца. Най-разпространената порода кучета търсачи на трюфели са лагото романьоло, използвани за такъв лов в Италия още през XIX в. По света има около сто вида трюфели, но не всички са ценни от търговска и кулинарна гледна точка. Най-скъпи са белите трюфели, следвани от черните, които заради цената са наричани бяло злато и черни диаманти. Растат на 30 см под почвата , близо до корените на дърво, най-често дъб. Предпочитат варовита и влажна почва и лесно загиват при студ и суша.  В България най-разпространен е черният летен трюфел.  „Шест вида трюфели се купуват в страната с търговска цел“, казва Димитър Димитров, председател на Асоциация „Български трюфел“. „След декември излиза вид зимен трюфел (Tuber brumale), а през януари и трюфелът борчии  (Tuber borchii), който наподобява белия по аромат и вид, но е сравнително по-евтин. У нас има и единични бройки от най-скъпия черен трюфел в Западна Европа перигорд (Tuber melanosporum). В Италия и Франция той е култивиран и се отглежда на цели плантации“, добавя Димитров. И български фирми вече предлагат фиданки, заразени с мицел, но още е твърде рано да се каже дали инвестицията в тях си заслужава - първата реколта е 5-6 години след засаждане. За един декар са нужни 50-60 микоризирани фиданки.  Лешниците с мицел са на цена 24 лева, дъбът е 18 лв., а липата – 13 лева. Необходими са средства и за поливане и ограда, тъй като сушата може да унищожи подземната гъба. Италианците и французите препоръчват култивираното отглеждане върху липа, дъб и бор, а в страната ни се набляга на лешника. „Целта е хем трюфели да събираме, хем да берем ядка -  искаме от два кладенеца вода да пием“, казва Димитър Димитров.  Засега българските ловци на трюфели събират само диворастящи гъби, но няма статистика за предадените количества. Изкупните цени се сменят често, защото зависят от климатичните условия и ставките на световния пазар. През 2018 г. за черен летен трюфел се плащаха 70-100 лева за килограм първо качество, а есенният черен беше около 300 лв. Белият се движеше от 500 до 1500 лв./кг, като средно вървеше по 800 лв. Толкова ниски цени не е имало от години. В момента сезонът също е слаб“, казва Димитър Димитров. В България няма пазар за деликатесната гъба и цялото събрано количество се изнася, основно за Италия.  Някои берачи безогледно изкопават големи площи в търсене на трюфели, а по този начин находищата се унищожават, коментира един от най-опитните ловци на трюфели у нас Теодора Чокова. „В големите страни производителки на трюфели като Италия и Франция е забранена техниката за лов на трюфели без кучета, при която се прилага т. нар. търмъчене - разравяне на почвата. То унищожава структурата на почвата и повлиява микоризата между трюфела и дърветата, която е абсолютно необходима не само за съществуването на гъбата, но и за здравето на гората“, коментира един от най-известните ни учени миколози доц. д-р Борис Асьов. Той смята, че трябва да се направи проучване на екологията на трюфелите, за да се създадат правилни и работещи регламенти. Законодателните ограничения на други страни не бива да се транспонират механично, смята ученият. Ползата от такова проучване ще надвишава многократно разхода, смята доц. д-р Асьов, още повече, че и съседни страни като Турция, Сърбия и Македония започват да предлагат трюфели.  Димитър Димитров е роден през 1977 г. в Балчик. Завършил е ресторантьорство във Варна, а след това и магистратура във ВТУ „Св. Св. Кирил и Методий“. Занимава се с търговия и преработка на трюфели.  От 2016 г. е председател на Асоциация „Български трюфел“. - Основно се изнасят за Италия, където традициите в събиране, отглеждане и преработка са от над 160 години. Лошото е, че българският трюфел, веднъж изнесен, вече се представя за италиански. България трябва да се рекламира като трюфелна държава, защото българският трюфел е не по-лош от италианския и френския. Италия успява да прави огромен бизнес от трюфелите – не само в сферата на кулинарията, но и по отношение на туризма. Панаирът на белия трюфел в град Алба продължава 8 седмици. Има демонстрации, кулинарни състезания, обучения за лов на трюфели, дегустации. Панаирите и туровете за лов на трюфели през 2018 г. са привлекли около 120 000 посетители в Италия, а стойността на т. нар. трюфел туризъм на Апенините възлиза на 63 милиона евро годишно.  - Думата трюфел я няма в нито един закон. Дори когато се издава разрешително от горските стопанства, то е за събиране на недървесни горски продукти и думата „трюфели“ се добавя с химикал.  - Горските бяха разпространили проект за наредба, но дотам. Неофициално чух, че има работна група, която подготвя някакъв закон, но не са ни търсили за становища. Обещана ни е среща с представител на МЗХГ, за да дадем предложения и да се изготви закон, който да е в полза на държавата и на българското стопанство.  Едно от нещата, които трябва да се уредят, е плаваща сезонност при събирането и изкупуването на трюфели.  Но всичко това не е толкова просто – служителите трябва да се обучат да разпознават определените видови трюфели.  - Нужно ни е законодателство, което да защити гъбата, в момента се берат и изкупуват зелени трюфели, които нямат никакви качества и аромат. Това пречи и на бъдещата реколта. Още повече, че в момента е сезонът на два други вида трюфела. През април тръгва и летният черен трюфел, но някои недобросъвестни берачи берат зеления.  1 килограм сега е 10 кг през лятото.  - Проблемите са много, не само с разрешителните от горските стопанства. Събирачите често пъти не искат да си предават трюфелите на пунктовете с документи, защото са хора, които нямат постоянни доходи и се притесняват да не си загубят правото на социални помощи.  И не си мислете, че това са само хора от ромски произход, напротив.  - Има търсачи, които си мислят, че някоя гора е тяхна. Това с убитите кучета е безпрецедентна жестокост, дело е на хора изроди. За да откажат другите да ходят в някоя гора, в която се знае, че има трюфели, хвърлят отрова. Знаят, че ще се разчуе, че в тази гора тровят кучета, и разчитат, че берачите ще се откажат.", "date": "2019.01.29", "title": "Съкровището български трюфел"}
{"url": "https://duma.bg/facebook-otvarya-tsentar-v-sofiya-n184061", "text": "Facebook ще отвори нов център за модерация на съдържание в София. Новият офис ще започне работа до седмици и ще е натоварен със задачата да преглежда и контролира част от съдържанието в социалната мрежа. Новият център ще бъде създаден съвместно с компанията за аутсорсинг TЕLUS International. Това e потвърдила Захарина Вецева, старши мениджър корпоративни комуникации TELUS International Europe, предаде economic.bg. Планира се догодина в новия център да работят около 150 души, които ще преглеждат съдържанието и ще оказват подкрепа на множеството различни общности във Facebook, заяви Шавон Комиски, ръководител на отделa по политика за съдържанието в социалната мрежа, цитиран от \"Капитал\". Броят на работещите в новия център хора ще зависи от броя на докладваните постове и снимки, които социалната мрежа получава. В случай че броят им се увеличи, от социалната мрежа ще работят отново с TЕLUS International по набиране на нови хора. Екипът в София ще преглежда случаите на докладвани публикации на руски, турски и казахски език. В момента протича обучението на първите кадри. Съдържанието на български в момента се модерира предимно от центъра за разглеждане на съдържание в Дъблин, Ирландия, но от Facebook не изключват в бъдеще софийският център да поеме модерацията и на българското съдържание.", "date": "2019.01.29", "title": "Facebook отваря център в София"}
{"url": "https://duma.bg/10-rast-na-patuvaniyata-na-balgari-v-sarbiya-n184059", "text": "С 10% са увеличили пътуванията на българи зад граница през декември м.г. в Сърбия, показват данните на Националния статистически институт (НСИ). Като цяло пътуванията на български граждани в чужбина през декември 2018 г. са 478,4 хил., или с 4,2% над регистрираните през същия месец година по-рано. Ръст на задграничните пътувания се наблюдава също към Турция - 8,6%, Македония - 7,8%, Румъния - 6,2%, Германия - 5,3%. Същевременно най-голям отлив на пътуванията има от Холандия - с 14,3%, Словения - с 5,4%, и Франция - с 4,4%. С 4% повече чужденци са минали през България през декември. Като брой посещенията са били 619,9 хил. Най-голям е делът на гражданите от Европейския съюз - 56,6%, или с 5,5 на сто повече в сравнение със същия месец на предходната година. Увеличават се посещенията на граждани от Великобритания - 46,3%, Германия - 14%, Италия - 11,5%. Намаляват посещенията на граждани от Чехия с 12,6%, Австрия - с 4,7%, Гърция - с 3%. Със 6,4% повече са били гостите от Сърбия.", "date": "2019.01.29", "title": " 10% ръст на пътуванията на българи в Сърбия"}
{"url": "https://duma.bg/babh-zaseche-narusheniya-po-pazarite-za-zhivi-zhivotni-n184057", "text": "КОР През 2018 г. контролните органи на Българската агенция по безопасност на храните (БАБХ) са направили над 358 проверки на пазари за живи животни. От агенцията съобщават, че са съставени 70 акта за установяване на административно нарушение, както и 6 предписания. Констатираните 76 нарушения са свързани основно с продажба на животни на нерегламентирани места, търговия с животни без здравни документи и документи за транспорт, превоз на животни в нелицензирани транспортни средства. При някои от пазарите е установено, че нямат сключен договор с ветеринарен лекар за ветеринарномедицинско обслужване. Част от проверките са извършени съвместно с органите на МВР и местната власт. Има възбранени животни и санкционирани собственици. В няколко от случаите е сезирана Националната агенция по приходите. БАБХ ще продължи да осъществява строг контрол на местата за търговия на животни във връзка със спазването на българското законодателство и ненарушаването на правилата за здравеопазване и хуманно отношение към животните БАБХ напомня, че нерегламентираното движение и търговия с живи животни крие огромен риск от разпространение на заболявания по животните, включително и при човека.", "date": "2019.01.29", "title": " БАБХ засече нарушения по пазарите за живи животни"}
{"url": "https://duma.bg/zhalbi-sreshtu-nespravedlivoto-otnemane-na-spyashtite-aktsii-n184062", "text": "До омбудсмана са изпратени десетките жалби на граждани срещу готвения механизъм за \"събуждане\" на \"спящите акции\" от масовата приватизация. В тях те сигнализират за липса на достъпна информация, остро критикуват приложената финансова системата за раздържавяване на икономиката в България и настояват за институционална подкрепа.  Проблемът със \"спящите акции\" от масовата приватизация засяга близо 2,5 млн. миноритарни акционери, а номиналната стойност е около 2-3 млрд. лева, посочва омбудсманът Мая Манолова. Тя изпрати становище до Министерството на финансите (МФ), в което изразява категоричното си несъгласие с Концепцията за личните сметки на физически и юридически лица, водени от \"Централен депозитар\" АД в т.нар. Регистър А, публикувана за обсъждане от министерството. Общественият защитник излага аргументи срещу мерките, заложени и в проекта, с които държавата възнамерява да разреши многогодишния проблем с т.нар. \"спящи акции\" на граждани, придобити от масовата приватизация, които се намират в неактивни сметки. Документът предвижда отнемане на собствеността върху акциите, без съгласие на собствениците и без компенсация, е прочитът на омбудсмана. \"Без да отричам наличието на проблем и необходимостта от неговото разрешаване, не смятам за конституционно съобразно и справедливо отнемането на правата на милиони акционери върху акциите им от масовата приватизация, без компенсация и без да им се даде възможност за участие (достъп) до очакваните финансови ползи от процеса на \"събуждане\" на акциите\", пише Манолова.  ", "date": "2019.01.29", "title": "Жалби срещу несправедливото отнемане на \"спящите акции\""}
{"url": "https://duma.bg/do-31-yanuari-mozhe-da-se-plati-danak-s-5-otstapka-n184060", "text": "До 31 януари можем да платим 5% по-малко данък за довнасяне, припомнят от Националната агенция за приходите. За да се възползваме от тази възможност, трябва да декларираме и платим данъка върху доходите си онлайн. Друго условие е да нямаме просрочени задължения към хазната. Данъчната кампания тази година започна на 10 януари и ще продължи до края на април. От приходната агенция препоръчват декларациите да се попълват по електронен път или с декларация с баркод.", "date": "2019.01.29", "title": "До 31 януари може да се плати данък с 5% отстъпка "}
{"url": "https://duma.bg/bankite-v-evrozonata-spirat-da-puskat-banknoti-ot-500-evro-n184063", "text": "17 от 19-те централни банки в еврозоната спряха да емитират банкноти от 500 евро, наричани \"Бин Ладенки\" заради обвиненията, че се ползват от трафиканти, тъй като 1 млн. евро в такива купюри тежи едва 2,2 кг, съобщава Франс прес. Освен това те се използват твърде малко във всекидневната икономика. Единствено Австрия и Германия, които са особено привързани към парите в брой във всекидневието си, ще продължат въпреки това да издават тези банкноти още три месеца, до 26 април. Малките лилави купюри от 500 евро ще останат в обращение и ще могат да се използват като платежно средство, уточнява Европейската централна банка (ЕЦБ), която взе решение за спирането им още през 2016 г. заради лошата им репутация. Те обаче постепенно ще бъдат изтегляни. В момента банкнотите от 500 евро са едва 2,4% от броя на евробанкнотите в обращение и малко над 20% от общата им стойност, или около 261 млрд. евро, според статистически данни на ЕЦБ. През ноември м.г. в обращение са били близо 521 млн. такива купюри.", "date": "2019.01.29", "title": "Банките в еврозоната спират да пускат банкноти от 500 евро"}
{"url": "https://duma.bg/datata-n184029", "text": "ПРОФЕСИОНАЛЕН ПРАЗНИК НА РАБОТЕЩИТЕ В ЗАТВОРИТЕ. С решение на МС от декември 2006 г. на тази дата празнуват всички от системата на Главна дирекция \"Изпълнение на наказанията\" към МП. Празникът се отбелязва в деня на подписване на Привременните правила за учредяване на затворите - 29 януари 1879 г. 1765 - ЗАВЪРШЕН Е ПЪРВИЯТ ПРЕПИС НА \"ИСТОРИЯ СЛАВЯНОБЪЛГАРСКА\". Дело е на първия ученик и последовател на Паисий Хилендарски - Софроний Врачански (поп Стойко Владиславов). През 1781 г. видният книжовник, учител и църковен деец преписва за втори път Паисиевата история. 1817 - РАЖДА СЕ АВТОРЪТ НА ПЪРВИТЕ В СВЕТА КОЛЕДНИ КАРТИЧКИ. През 1840 г. английският художник Джон Хорсли изработва по поръчка на лондонски аристократ 40 еднакви литографии. През 1843 г. оригиналът се размножава в 1000 екземпляра, продавани по 1 шилинг. От тях днес са запазени едва 12 - обект на колекционерска страст. 1832 - РОДЕН Е НИКОЛАЙ ПАВЛОВИЧ ИГНАТИЕВ, РУСКИ ДИПЛОМАТ, ГРАФ (УМИРА 1908 Г.). Играл важна роля в определянето на руската политика в Азия и на Балканите. В края на Руско-турската война подготвя с турските представители Санстефанския мирен договор (1878). 1860 - РАЖДА СЕ АНТОН ПАВЛОВИЧ ЧЕХОВ, РУСКИ ПИСАТЕЛ (УМИРА 1904 Г.). За 26 години творческа дейност създава около 900 произведения - основно хумористични разкази, пиеси и повести. Работи като доктор почти през целия си живот, докато създава произведенията си. Умира от туберкулоза в Германия, но е погребан в Москва. 1878 - ТЪРГОВИЩЕ, БУРГАС, СМОЛЯН И КЮСТЕНДИЛ СА ОСВОБОДЕНИ В ХОДА НА РУСКО-ТУРСКАТА ОСВОБОДИТЕЛНА ВОЙНА. В боевете за Кюстендил участва и четата на Ильо войвода. 26-а дивизия начело с ген. Делингсхаузен влиза в Бургас. Части на Западния отряд на ген. Струков освобождават Пашмакли (Смолян), а на Източния отряд - Ески Джумая (Търговище). От 1993 Г. на този ден е празникът на Търговище, а от 2009 г. - на Кюстендил. 1886 - НЕМСКИЯТ ИНЖ. КАРЛ БЕНЦ ПАТЕНТОВА ПЪРВИЯ АВТОМОБИЛ С БЕНЗИНОВ ДВИГАТЕЛ. Триколесната моторна каляска е с разположен на задната ос четиритактов двигател с един цилиндър. Мощността на агрегата била едва 0,9 к.с., а максималната скорост на колата - 16 км/ч. По същата идея работят Готлиб Даймлер и Вилхелм Майбах, но Бенц първи патентова своя труд. 1889 - ИЗБРАН Е ПЪРВИЯТ РЕКТОР НА СОФИЙСКИЯ УНИВЕРСИТЕТ. Александър Теодоров-Балан (на снимката) - езиковед, литературен историк и библиограф, академик, поема ръководството на Висшето училище (дн. СУ). Няколко пъти е бил избиран на този пост след това. Научното му наследство се определя на 866 заглавия на книги, студии, статии и бележки, от които 310 са посветени на българския език.", "date": "2019.01.29", "title": "Датата"}
{"url": "https://duma.bg/svlachishte-zatvori-patya-smolyan-devin-n184105", "text": "Огромно свлачище затвори пътя Смолян-Девин в района на Широка лъка. Земната маса, примесена с камъни, е затворила изцяло и двете платна, съобщи Андриян Петров, зам.-областен управител. На място има екипи, които разчистват земната маса. При падането на свлачището е смачкан лек автомобил \"Пежо\", собственост на Григор Гайдев, каза кметът на Широка лъка Васил Седянков. Няма пострадали хора, уточни БНР. До вчера целия район от областта на запад от Пампорово нямаше достъп до областния град , заради непроходимите от непочистен сняг Превала и Пампорово. Скоро поне едно от платната ще бъде пуснато, но едва след като се премахне поне частично падналата маса ще е ясно колко голямо е свлачището, каза Петров. Очакванията се проходът Превала да бъде отворен за леки коли днес в 14 часа. Остава усложнената ситуацията след обилния снеговалеж в Родопите. Проходът Предела и днес ще затворен за автомобили. Все още няма достъп до село Мугла, няма и електрозахранване в селото и то е откъснато от света. Не се очаква днес да бъде направен пробив към селото. Бедственото положение в област Смолян остава частично, съобщиха от Областната администрация. Обстановката в областта постепенно се нормализира. За републиканските пътища в община Доспат е въведено ограничение за товарните автомобили над 12 тона да са без ремаркета и полуремаркета. Без електричество са все още две села в община Борино и две в Девин.", "date": "2019.01.29", "title": "Свлачище затвори пътя Смолян-Девин"}
{"url": "https://duma.bg/kade-sa-bonovite-knizhki-ii-n184031", "text": "Преди време в. \"Дума\" публикува материала \"Къде са боновите книжки\". В него се разказваше как преди 23 години започна масовата приватизация и как тя донесе повече разочарования, отколкото дивиденти на хората. Повод за него стана концепцията на министерството на финансите за раздвижването на капиталовия пазар чрез съживяването на непотърсените акции на дребните акционери. Ако никой не потърси ценните книжа, те трябва да бъдат национализирани. А те са за милиарди левове. Очаквано идеите предизвикаха противоречив обществен отзвук.  Това е втори опит на държавата да разреши този проблем. Концепцията доразвива идея от 2017 г., според която държавата трябва да създаде фонд, който да поеме тези акции, а собствениците им да придобият дялове в него. Замяната на мъртви активи, какъвто са боновите книжки, срещу дялове, които носят доход, трябва да стане след една година, през която ще бъде организирана разяснителна работа, която обяснява намеренията на правителството и какво трябва да направят собствениците. Новост в концепцията е, че тези, които до 5 г. продължават да не се интересуват от собствеността си, ще я загубят. Акциите, по които няма никакво движение, ще бъдат продадени, а приходите ще отидат в Сребърния фонд, който съхранява резервните пари за пенсии. Няколко години поред обаче специални разпоредби в Закона за държавния бюджет постъпленията от една или друга сделка няма да влязат в Сребърния фонд. Последният случай е концесията на летище София. Нито лев не е влязъл и от бюджетния излишък, с който толкова много се хвали сегашното правителство. Защото през последните години на плюс излиза големият бюджет на държавата заедно с общините, но не и централният бюджет. Той умишлено или не се закотвя на нулата или малко под нулата, което лишава от постъпления Сребърния фонд. При това поведение е трудно да се повярва, че финансовото министерство е искрено загрижено за интересите на хората или за Сребърния фонд. Спящите акции трябва да излязат от Регистър А на Централния депозитар, където те се съхраняват като 2 милиона лични сметки. По информация на депозитара 60% от тях са притежателите с по 25 броя акции. Останалите са с по 50 до 100, тъй като в масовия случай са наследени. Всяка от тези акции дава право на притежателя си да получава дивидент от съответния инвестиционен фонд. В повечето случаи собствениците повече от пет години не са проявявали никаква активност- нямат получен дивидент, не са участвали в общи събрания, в увеличаване на капитала. Те ще получат 1-годишен срок, за да ги прехвърлят към инвестиционен посредник. Това означава, че те ще могат да се търгуват на фондовата борса. Всяка от спящите акции ще бъде оценена, тъй като основната част от тях се намират в около 545 дружества, които не са публични и не се търгуват на фондовата борса и затова цената им е неясна. Според инвестиционни посредници оценката ще бъде един от проблемните моменти, защото логично всеки собственик ще иска по-висока цена, за да получи по-голям дял и да си гарантира по-висок доход. В концепцията се предлага след нови 5 години, през които всеки притежател може да поиска фондът да изкупи дяловете му, или да предпочете да остане акционер в него, остатъкът от спящи дялове да бъде продаден на борсата. Според експерти това би засегнало основно малки акционери в бившите приватизационни фондове, които са се пререгистрирали като холдинги. Някои от тях имат над 150 хил. дребни акционери, което затруднява оперативното им управление. С придобиването на дялове в някои компании новият фонд може да се превърне в по-голям, а в отделни случаи и в мажоритарен акционер.  Според справка в Централния депозитар от  81 приватизационни фонда 52 са преобразувани в холдинги и 6 - в инвестиционни дружества, някои от които търгуват акции на борсата. Други 17 бивши приватизационни фонда са били преобразувани в холдинги, но вече не са публични дружества, т.е. акциите им не се търгуват на фондовата борса. Девет приватизационни фонда са ликвидирани или са в процес на ликвидация, показват данни от депозитара. Какво могат да направят притежателите на бонови книжки. Първо, ако не знаят от кой фонд са, да проверят това. Ако фондът е публичен, могат да установят цените на акциите и да преценят дали е изгодно да ги продадат. Срокът за сделки с книжки от т.нар. втора вълна на масовата приватизация изтече през 2005 г. Който има акции във фонд, трябва да има и издадена от него депозитарна разписка. Ако не притежавате такава, може да получите дубликат от Централния депозитар, но това не става лично, а само чрез посредник, който ще вземе такса за услугата. Някои акционери имат и безплатни акции, които са разпределени след увеличаване капитала на дружеството. Има бивши приватизационни фондове, сега холдинги, които са правили увеличения на капитала със собствени средства и техните акционери са получили допълнителни безплатни акции. Проверката се прави по същия начин. Проверете също дали дружеството, в което сте акционер, е разпределяло дивиденти. Дивидент може да се получи до 5 години от датата на неговото разпределяне. Който реши да продава акциите си, трябва да го направи чрез инвестиционен посредник, който ще ги обяви на борсата. Повечето от експертите са категорични, че не само неинформираността и незнанието на хората е причина за тяхната незаинтересованост през годините. До момента регулациите и правилата за разпореждане с боновете от масовата приватизация наред с хилавия български капиталов пазар са били такива, че човек, дори да е проявявал интерес, не е имал никаква икономическа изгода да предприеме каквото и да било. Таксите за използване на услугите на инвестиционен посредник, без който не може да управляваш акциите си, или за онаследяване на вече починали акционери са в пъти по-високи от цената им. Едва от началото на 2018 г. Централният депозитар даде възможност хората безплатно с данъчния си ПИК да влизат в регистрите му, за да проверят какви акции се водят на тяхно име. Сега държавата ги кара насила да прехвърлят \"заспалите\" сметки от Централния депозитар към инвестиционни посредници, като обещава временно те да намалят таксата за обслужване. И ако това не се случи в срок от една година, да си търсят акциите в новия инвестиционен фонд. От концепцията не става ясно каква точно ще е задачата на този фонд - да управлява акциите, да реализира доходност, да раздава дивиденти или единствено да търси начин да ги продаде.  Изземането на непотърсените акции от масовата приватизация ще създаде изключително опасни и противоконституционни практики за принудително отнемане на собственост от български граждани. Това е позицията на БСК, обявена ден след публикуването на концепцията. Тя ще бъде поредната обществена несправедливост към всички, които са придобили ценни книжа от процеса на масовата приватизация в България. Асоциацията на индустриалния капитал в България (АИКБ) поиска управляващите да се откажат от идеята си за национализация на акции от масовата приватизация. Документът, представен за обществено обсъждане, на практика предвижда отнемане на акциите, придобити с бонови книжки, ако собствениците им не се интересуват от тях. Под заплаха са правата на близо 3 милиона българи, участвали в масовата приватизация, алармират от АИКБ. Оттам твърдят, че проектът влиза в крещящо противоречие както с Конституцията, според която собствеността е неприкосновена, така и с европейското право. ", "date": "2019.01.29", "title": "Къде са боновите книжки - II"}
{"url": "https://duma.bg/strahoviti-likove-i-tezhki-zvontsi-prevzeha-pernik-n184030", "text": "Три дни всички пътища водеха към Перник.  Миньорският град се огласи от тежки звонци и беше завладян от сурвакари, кукери, бабугери, чауши, станчинари, дервиши, сурати, джамалари. Феерия от емоция, багри и традиции заля Перник. За 28 път той беше столица на Международния фестивал на маскарадните игри \"Сурва\", който е еманация на едноименния обичай. Празникът започва в Пернишко на 14 срещу 15 януари.  Тогава момците сурвакат членовете на семейството и добитъка, пожелавайки здраве и плодородие. Домакините пък ги даруват с лакомства, плодове и гердани от кравайчета и пуканки.  Българската маскарадна обредност има хилядолетна традиция и идва от древни езически времена. Игрите с маски се практикуват при смяната на старата с новата година и с пролетното събуждане на природата. Посланията им са насочени към прогонване на злите сили, с пожелания за здраве и плодородие. В двора на всяка къща се разиграва обичаят \"сватба\", който символизира желание за женитба и пълен дом с деца. Дружината се състои само от мъже, които се превъплъщават в различни роли - ръсещ за здраве поп, кум и кума, булка и младоженец. Задължително присъстват мечкар и мечка, които играят за здраве. Но... традициите не са това, което бяха. И сега вече и много жени надяват маските и лумкат тежките звонци. Огромните маски, наречени ликове, се изработват цяла година. В тях граовци влагат дърво, кокали, пера, кожа. Често маските достигат до 2 метра и изобразяват фантастични животни. Колкото по-страшни са ликовете, толкова по-голяма е силата им срещу злото. Преди празника те се държат в тайна, за да запазят магическата си сила. Често костюмите тежат над 50 кг заедно с поясите от хлопки и звънци.  Народният  празник \"Сурова/Сурва в Пернишко\" вече е вписан в списъка на ЮНЕСКО за нематериално културно наследство. Той  включва в себе си традиционни маскарадни игри и свързаните с тях обреди и е жива практика в 31 селища от Граово, Знеполе и Мраката.   В тазгодишното издание на \"Сурва\" се включиха 7514 участници в общо 122 групи. 19 са тях бяха от чужбина с 433 човека. Обичаите си в маскарадната обредност показаха представители на Македония, Русия, Португалия, Италия Сърбия, Румъния, Гърция, Словения. Сръчните гости на Перник се изявиха в работилницата за маски \"Мечкарница\". Любителите на кулинарните изкушения се включиха в демонстрации и дегустации на традиционни зимни ястия в \"Рецептите на Сурва\". Посетителите на феста похапнаха сурвакарска кавърма, приготвена от шеф-готвач Иван Звездев. В пернишката галерия \"Любен Гайдаров\" беше открита обща художествена изложба \"Сурва арт\". Пред общинския младежки дом отвориха врати творчески ателиета \"Сподели Сурва\" за маски, марионетки и колажи. Майстори от различни селища в Пернишко показваха как се прави сурвакарска маска, а посетителите имаха възможност не само да се докоснат до  тайните при изработването им, но и да си купят желаната маска.  Сурвакарското село, изградено на площада, приемаше домакини и гости, които можеха да похапнат вкусно и да пийнат по чаша греяно вино или люта граовска ракия. И тази година Перник събра учени от цялата страна на научна конференция. Те представиха доклади на тема \"Делниците и маските\". Ръководител на изявата беше проф. Иван Маразов.  Официалното откриване на феста започна с концерт-спектакъл \"В сърцето на Сурва\" и продължи с изяви на чуждестранни групи \"Приятели без граници\". Грациите на художествената гимнастика пък изненадаха публиката с блестящо представление с ленти. Преди това официалните гости преминаха през центъра на града, предвождани от факелно сурвакарско дефиле, в което се включиха сурвакари от кв.\"Бела вода\", носители на голямата награда \"Златната маска\" за 2018 г. Специален гост беше Смиляна Захариева - жената с най-силния глас, вписана в рекордите на Гинес в съпровод на 3-ма гайдари от Пловдив. Тя пее с рекордните 143,8 децибела.  За празника в Перник пристигнаха Ларс Алгел - новият президент на ФЕКГ, който застана на поста след кончината на приятеля на Перник Хенри ван дер Кроон, посланикът на САЩ Ерик Рубин и Александър Цицимов - член на международния борд на ФЕКГ, представители от Македония, Русия, Сърбия, Румъния, Словения, Сардиния - Италия, Гърция, Португалия, официални делегации от побратимени и партньорски градове. Защото Сурва е обединител - тя събира хора от различни народности и различни поколения, водени от едно единствено чувство - любовта и желанието да възтържествува доброто. Сред гостите беше боксьорът Кубрат Пулев, който беше удостоен със специален медал за \"Сурва\" и с пожелание за още победи.  Голямата атракция на фестивала са маскарадните дефилета. Отново екотен звън, лудо думкане на тъпани, звън на чанове и звонци огласиха Перник. Тази година на пл. \"Кракра\" преминаха 700 ученици от 21 училища, които са с 200 повече от миналогодишните издания. За първи път се изявиха ученици от София и Червен бряг.  Фестът в Перник e най-авторитетната изява на традиционни игри и обичаи с маски в България и на Балканите. Той се организира от 1966 г. и е израз на живата маскарадна обредност. Празникът придобива статут на международен, а през 1995 г. Перник е приет за член на Федерацията на европейските карнавални градове (ФЕКГ).  Малцина знаят, че почетният гражданин на София хореографът Йордан Николов е бащата на пернишкия фестивал. През януари 1939 г. той организира сурвакарски празник на площад \"Св. Неделя\" в София, като маските са направени по проект на Дечко Узунов. Николов бил силно впечатлен от оригиналната обредна традиция в Пернишко и му хрумва идеята тя да бъде въплътена в сурвакарски празник.  Стара легенда разказва, че ако сурвакар поиграе в дома ти, в него непременно ще се всели доброто. Традицията повелява, че колкото по-силно звънят хлопките, толкова по-далече ще избягат злите сили... А който играе на \"Сурва\", става друг човек, защото е прогонил демоните от себе си.  Затова хиляди ликуват по \"Сурва\" в Перник. И аз бях там, и аз поиграх...   ", "date": "2019.01.29", "title": "Страховити ликове и тежки звонци превзеха Перник"}
{"url": "https://duma.bg/otvaryat-prevala-dnes-n184101", "text": "Проходът Превала трябва да бъде отворен за леки коли днес. Очакванията са това да се случи в 14 часа, предаде БНР. Остава усложнената ситуацията след обилния снеговалеж в Родопите. Проходът Предела и днес ще затворен за автомобили. Все още няма достъп до село Мугла, няма и електрозахранване в селото и то е откъснато от света. Не се очаква днес да бъде направен пробив към селото. Бедственото положение в област Смолян остава частично, съобщиха от Областната администрация. Обстановката в областта постепенно се нормализира. За републиканските пътища в община Доспат е въведено ограничение за товарните автомобили над 12 тона да са без ремаркета и полуремаркета. Без електричество са все още две села в община Борино и две в Девин.", "date": "2019.01.29", "title": "Отварят Превала днес"}
{"url": "https://duma.bg/pak-promenyat-pravilata-za-priem-v-parvi-klas-n184102", "text": "По-малко от година, след като бяха приети нови правила за прием в първи клас, изискванията отново ще се коригират. Очаква се през февруари Столичният общински съвет да гласува поредните промени. Предвиждат се повече точки за многодетни семейства и за първолаци, които имат братя или сестри в съответното училище. Уседналостта в района на училището също ще е сред водещите критерии, съобщава Канал 3. До началото на февруари в Столична община се приемат предложения относно промените в Системата за кандидатстване на първокласниците в училища на територията на София. До тук се стигна след като през миналата година родители се оплакаха, че не е справедливо по-малките им деца да са в училища различни от тези на по-големите си братя и сестри.  Според родителите, трябва да се взимат предвид и адресите по месторабота. В момента се предвижда и децата с по-големи братя и сестри в желаното училище да попадат също в първа група, независимо от уседналостта. Промени ще има и при малчугани с починал родител или сираци. Миналата година те получаваха от 3 до 5 точки. За настоящата година ще получават по 6 точки. Очаква се през февруари промените да бъдат приети от Столична община. Кандидатстването започва  през април.", "date": "2019.01.29", "title": "Пак променят правилата за прием в първи клас"}
{"url": "https://duma.bg/osem-sela-v-kavarna-ostanaha-bez-piteyna-voda-n184107", "text": "Осем села в община Каварна и част от града са без годна за пиене вода, предаде БНТ. При мониторинг е установено, че във водата в Могилище, Крупен, Камен бряг, Хаджи Димитър, Поручик Чунчево, Раковски, Било и Септемврийци съдържанието на нитрати е над допустимите стойности. Препоръчва се жителите на засегнатите селища и райони в Каварна да използват бутилирана вода за питейни нужди, докато не се отстранят несъответствията в качеството на водата, която предоставя ВиК дружеството.", "date": "2019.01.29", "title": "Осем села в Каварна останаха без питейна вода"}
{"url": "https://duma.bg/gerb-oslepyaha-i-oglushaha-za-tova-koeto-se-sluchva-v-balgariya-n184104", "text": "В своята реч президентът много обективно описа ситуацията в страната, което не се харесва на ГЕРБ, коментира Кристиан Вигенин пред Нова тв. Депутатът от левицата обаче не смята, че президентът има конкретно намерие да прави политически проект. Не го разглеждам толкова директно. Смятам, че президентът, описвайки какво не е наред в страната и какво би трябвало да бъде, по-скоро би подкрепил политическа алтернатива, която да промени това. БСП се разпознава като част от такава алтернатива, обясни Вигенин. Според него на фона на нарастващия брой хора, които декларират, че не са решили за кой да гласуват или няма да гласуват, е възможно да се появи нов проект. По неговите думи важното е, че президентът не е заявил, че той ще бъде патрон и ще създава политически проект, както се опитват някои да вменяват.  Президентът, подкрепен от нас, не е президент на БСП. Той е на България, има своето виждане каква трябва да бъде страната и когато нашите виждания съвпадат, оценките и предложенията за бъдеще също съвпадат, подчерта Вигенин. Според него България има нужда от силна лява алтернатива.  Нараства усещането, че е нужна промяна в страната. Тя в голяма степен отразява и това, което направихме на нашия Конгрес с „Визия за България“. Имаме достатъчно механизми, за да провеждаме политиката си и не разчитаме президентът да ни е пиар, категоричен е народният представител.  Защо ГЕРБ реагира толкова нервно след тази реч?, попита Вигенин и припомни  приказка за стълбата. ГЕРБ е вече на последното стъпало и виждат съвсем различна картина. Вече не могат да слязат от тази стълба, а само могат да паднат от нея, коментира депутатът от левицата. Той е на мнение, че президентът обединява нацията, ако погледнем неговия рейтинг. Подкрепата за него е в пъти по-висока от тази в правителството и още повече от тази в парламента. ГЕРБ ослепяха и оглушаха за това, което се случва в страната. Борисов се опита да каже почти същото на актива, но с други думи. За съжаление няма кой да го чуе, каза още Кристиан Вигенин. ", "date": "2019.01.29", "title": "ГЕРБ ослепяха и оглушаха за това, което се случва в България"}
{"url": "https://duma.bg/mandrite-sviha-proizvodstvoto-na-sirene-s-palmovo-maslo-n184043", "text": "Производството на сирене с палмово масло намалява чувствително, показват данните на агростатистиката. Само за една година количеството на произведените от млекопреработвателните предприятия имитиращи сирене продукти е намаляло с 2342 тона. Ако през първите 11 месеца на 2017 г. производството на сирене с растителни мазнини е било 13 023 тона, за същия период на миналата година то се е свило с 2342 тона до 10 681 т. В същото време количеството на произведеното истинско краве сирене е нараснало с 6054 тона - от 56 942 т за първите 11 месеца на 2017 г. до 62 996 т за периода явуари-ноември 2018 г. С 56, 33 млн. литра до 622, 082 млн. л е нараснало и общото количество на преработено мляко в мандрите. Причината за намалялото производство на сирене с палмово масло, според експерти, е промяната в Наредбата за специфичните изисквания към млечните продукти в средата на миналата година. След дългогодишен натиск от потребителските организации правителството реши от 19 юли 2018 г. производителите на мляко и млечни продукти и тези, които разфасоват и преопаковат мляко и млечни продукти да не могат да извършват дейностите в един общ обект, в който се работи с имитиращи продукти. На 14 януари т.г. изтече срокът произведените имитиращи храни, чието етикетиране не отговаря на изискванията, да се предлагат на пазара до изчерпване на наличните количества. Според новите правила сиренето с растителни мазнини трябва да е опаковано в потребителски опаковки още в предприятието и с тях да се предлага в търговската мрежа. То може да се продава само на отделни щандове или обособени места с надпис „Имитиращи продукти\", на които не се предлагат млечни продукти. На етикетите до името на продукта задължително трябва да се посочва с четлив шрифт „Имитиращ продукт\" и ясно да е обозначена съставката, която е използвана като частичен или пълен заместител на млякото. През септември кметът на Луковит Иван Грънчаров поде инициатива за пълна забрана за влагане на растителни мазнини в млякото и млечните продукти у нас. „От това ще спечелят не само фермерите и млекопреработвателите в България, а и потребителите – всички ние“, посочи Грънчаров, който е и млекопреработвател.", "date": "2019.01.29", "title": "Мандрите свиха производството на сирене с палмово масло"}
{"url": "https://duma.bg/prevedoha-blizo-35-mln-lv-na-zhivotnovadite-n184042", "text": "Държавен фонд „Земеделие“ преведе и втория транш от 34, 9 млн. лева на животновъди, заявили схемата за преходна национална помощ за овце майки или кози майки, обвързана с производството или схемата за национална помощ за говеда, необвързана с производството. Подпомагане по Кампания 2018 за говеда получиха 4868 животновъди, а по схемата за овце и кози – 7604. Ставките и по двете схеми са завишени, в сравнение с миналата година. Ставката за овца или коза е в размер на 19,80 лв., докато миналата година е била 11,94 лв. Подпомагането за говеда е увеличено с 2,48 лв. до 90,72 лв., а за биволи - с 4,47 лв. до 158,76 лв. Право на подпомагане по схемата за преходна национална помощ за овце майки или кози майки, обвързана с производството, имат фермери, които отглеждат в стопанствата си 50 или повече дребни преживни животни и отговарят на съответната наредба. Изискванията за помощ по схемата за говеда, необвързана с производството, имат земеделските стопани, които са отглеждали 10 или повече говеда или 10 или повече биволи, регистрирани към 28 февруари 2009 г., и към последния ден за подаване на заявленията за подпомагане от текущата кампания отглеждат в стопанствата си поне 70% от референтния брой животни.", "date": "2019.01.29", "title": "Преведоха близо 35 млн. лв. на животновъдите"}
