{"url": "http://www.duma.bg/node/170588", "text": "Политиката за железницата е пагубна, заяви вчера на пресконференция Веселин Киров от Гражданска инициатива за обществен и релсов транспорт. От сдружението обявиха, че от 2007 г. досега са изразходвани около 3,8 млн. лв. за подмяна на железопътната инфраструктура. Въведената в експлоатация и модернизирана инфраструктура е предназначена да поддържа конвенционални линии - специално преустроени за скорости от 200 км на 160 км в час. От сдружението напомниха, че ръководството на БДЖ многократно е обявявало как ще бъдат поръчани нови 42 мотрисни влака, които ще могат да развиват скорост от 200 км. \nПо думите на Киров обявената обществена поръчка за закупуването на нов подвижен състав за БДЖ се движи непрозрачно и съществува сериозен риск да се повтори ситуацията с мотрисите \"Сименс\", заради които дружеството почти изпадна в несъстоятелност. Сдружението настоява първо да се направят обществени обсъждания на главните жп гари в страната, за да стане ясно какъв подвижен състав ще се купува, за какви скорости ще бъде, какво ще се случва с настоящия подвижен състав, какво ще случи със спалните вагони, които бяха купени 2011 г. \"Попитахме и ръководството на БДЖ - отговор не получихме\", каза Киров. По думите му в момента има висяща обществена поръчка за ремонт на въпросните \"Сименс\", а поддръжката им е спряна от поне пет години. Според сигнали на машинисти има счупени стъкла, неработещи климатици. По думите на Киров вече 14 години дизеловите мотриси се движат като парни локомотиви. Машинистите си носят вода, за да доливат в тези влакове, защото прегряват. \"Това е абсолютно показателно за безхаберието за парите на данъкоплатците\", заяви той. Според него, за да бъде конкурентоспособна железницата трябва да има скорости от 250 км в час, т.е. трасетата да бъдат направени и да бъде закупен адекватен подвижен състав. \nЛъчезар Динев от Българо-китайската търговска промишлена палата представи позицията на бизнеса. По думите му въпросните решения за закупуване на състав, който ще се движи едва със 160 км в час, пряко ще рефлектира върху туристическия бранш. По думите му са вложени обществени средства в инфраструктура, която частично е на 160 км в час, а друга на 200 км в час, докато в съседните Турция, Гърция, Румъния инфраструктурата е за 250 км в час. Той бе категоричен, че въпросният подвижен състав може да бъде наречен \"ретро\". Така на година в Бургаското пристанище се очакват да пристигнат около 200 - 250 кораба за туристите, за тях ще можем да предложим само \"алкохолен туризъм\" в Слънчев бряг. Вместо да отидат за час до Пловдив и до Перперикон.     \n \t\n", "date": "2018.07.06", "title": "Обвиниха властта в пагубна политика за железницата "}
{"url": "http://www.duma.bg/node/170583", "text": "\"Продуктите, изнасяни от България, са междинни, които служат за изготвянето на цялостен продукт. В този случай добавената стойност не остава в България. Разходите за направата на тези продукти са високи, добавената стойност е ниска, посочи Илиев. Именно това е фактът, който пречи до голяма степен на развитието на българската икономика\", коментира Веселин Илиев, главен директор Външноикономическо сътрудничество в БСК пред Блумбърг тв България. \nПрез последните години технологичният сектор и машиностроенето се развиват много добре в България. Това е положително, защото показва, че редица български компании са се включили в износа от страната, печелейки пазарни позиции и възможности за развитие. Най-добър износ се отбелязва при електрониката и електротехниката, както и продуктите на машиностроенето, каза още той. \nИлиев обясни, че има нужда българските производители да се научат как да изнасят продукти на глобални пазари. Развитието на икономиката на България преминава през това българските производители да се включат в глобалните вериги на доставчиците. Когато това се случи, те вече ще имат възможност да изнасят и на самостоятелни пазари, каза той. \nКато друг проблем за България Илиев посочи недостига на работна ръка. Илиев коментира и ниските заплати в страната. Работната ръка не успява да се развива в България и търси възможности в чужбина. От друга страна - много предприемачи в страната твърдят, че мащабът на дейността им е такъв, че те изразходват много време, уреждайки дейностите си с държавната или общинска администрация, спазване на процедури. Тези процеси са много по-добре организирани в други държави.     \n \t\n", "date": "2018.07.06", "title": "Износът на суровини се превръща в пречка за българската икономика"}
{"url": "http://www.duma.bg/node/170581", "text": "Енергийният министър Теменужка Петкова е информирала зам. генералният директор на Международната агенция за атомна енергия (МААЕ) Хуан Карлос Лентихо за последното развитие по проекта за втора ядрена централа у нас, съобщават от Министерството на енергетиката. \nМиналата седмица правителството възложи на Петкова да търси стратегически инвеститор, който да реализира АЕЦ \"Белене\" на пазарен принцип и без предоставяне на държавни гаранции. До края на октомври трябва да бъде изготвена тръжната процедура за избор на инвеститор и активите на централата да бъдат обособени в отделна компания. \nЕнергийният министър е уведомила Лентихо и за дейностите по удължаването на срока за експлоатация на двата работещи блока в АЕЦ \"Козлодуй\". Лицензът на пети блок беше удължен с 10 години до 2027 година, а до края на този месец трябва да приключат дейностите и по шести блок.     \n \t\n", "date": "2018.07.06", "title": " Петкова уведоми МААЕ за плановете ни за АЕЦ \"Белене\""}
{"url": "http://www.duma.bg/node/170587", "text": "Кредитни споразумения за над 100 млн. евро са договорени от Българската банка за развитие (ББР) с китайски финансови институции през 2017 г. Това заяви министърът на икономиката Емил Караниколов, който участва в Първата среща на междубанковата асоциация на Китай и страните от Централна и Източна Европа във формата 16+1, организирана от ББР в София. Във форума участваха  председателят на управителния съвет на Китайската банка за развитие г-н Хуайбан Ху и представители на 14-те банки за развитие и търговски банки, членуващи в асоциацията. \nКараниколов посочи, че за осъществяването на успешни инфраструктурни и бизнес проекти основно значение има достъпът до финансиране и даде пример, че през 2017 г. ББР е сключила с Китайската банка за развитие кредитно споразумение за подкрепа на съвместни инвестиционни проекти на стойност 80 млн. евро. Парите са вложени в проекти в областта на транспорта, възобновяемите източници, строителство, промишленост, земеделие и др. \n\"През 2017 година с ББР бе сключено и Споразумение за финансово сътрудничество за кредитна линия за 50 млн. евро от Ексим - Банката на Китай за финансиране на българския бизнес\", допълни икономическият министър. По думите му в процес на преговори е осигуряване на още едно кредитно споразумение с Индустриалната и търговската банка на Китай - за втори път след това, което бе сключено през 2016 г. Министърът на икономиката изтъкна, че създаването на междубанковата асоциация между Китай и страните от Централна и Източна Европа през 2017 г. в Будапеща се е превърнало в едно ново измерение, което ще придаде по-голяма конкретика на политическите разговори, подпомагайки развитието на цялостната инфраструктура и реализацията на двустранни и многостранните проекти. \n    \n \t\n", "date": "2018.07.06", "title": " ББР договори 100 млн. евро от Китай "}
{"url": "http://www.duma.bg/node/170586", "text": "Народни представители буквално заляха с въпроси министъра на земеделието Румен Порожанов защото са разтревожени от поголовното избиване на овце и кози в бургаското с. Кости заради откритото огнище от чума по дребните преживни животни. В деловодството на парламента вече има постъпили три въпроса към министъра във връзка с кризисната ситуация. \nКакто ДУМА вече писа, депутатите от \"БСП за България\" Димитър Стоянов и Тодор Байчев внесоха въпрос за тревогите на местните фермери, свързани с масовото унищожаване на домашни животни от представители на БАБХ, поради случаите на чума. Стоянов и Бойчев чакат отговор в коя лаборатория и кога е установен щамът на чумния вирус, а също и извършена ли е проверка дали това не са антитела. Двамата депутати искат също конкретна информация къде се унищожават мъртвите животни - в екарисаж или чрез загробване, както и съгласувано ли е това с МОСВ? \"Колко още животни ще бъдат унищожени и в кои населени места? Защо държавата не предприема мерки за изолиране на заразените и болните животни? Защо не е извършена имунизация на животните в този район? Какви мерки предприема МЗХГ за недопускане на подобни случаи?\", питат още Димитър Стоянов и Тодор Бойчев. \nПитане заради кризата с чумата е внесъл и депутатът от БСП Николай Тишев. Той акцентира върху предприетите от БАБХ - Бургас, мерки за умъртвяване на овцете и козите в с. Кости, въпреки че заразените животни са били само две. \"След като нормативната уредба позволява няколко възможности за реакция при откриване на зараза, считате ли, че предприетата крайна мярка за избиване на животните е адекватна на действителната ситуация и как оценявате действията на БАБХ и БАБХ - Бургас, в конкретния случай?\", пита Тишев. Той припомня, че животновъдите в Странджа преживяха масово умъртвяване на животни през 2011 г., заради шап, след което беше открита и зараза от син език, а сега се случва евтаназия на животни заради чума. \n Депутатите от ГЕРБ Ивелина Василева, Димитър Бойчев, Иван Вълков, Диана Саватева, Ася Пеева и Галя Василева задават редица въпроси на Порожанов: Какво представлява болестта? Как беше установена в посочения район на Странджа? Установен ли е източникът на заразата и механизмът на заразяване, и най-вече как ще бъдат обезщетени собствениците на животни? Какви са мерките за предотвратяване на щетите и срокът на прилагането им, за да се стопира опасността от появата на зараза впоследствие? Възможно ли е допускане на ваксиниране на животни само в пограничните райони? \nВъпреки кризисната ситуация земеделският министър Румен Порожанов ще даде отговори на поставените въпроси на 13 юли в пленарната зала.     \n \t\n", "date": "2018.07.06", "title": "Лавина от въпроси към Порожанов заради избиването на овцете"}
{"url": "http://www.duma.bg/node/170582", "text": "Безвъзмездната помощ по програмата за газификация на жилища като мярка за енергийна ефективност (DESIREЕ GAS) се увеличава от 20 на 30% от допустимите разходи по проекта без ДДС. Занапред ще се покрива изцяло и цената за присъединяване без ДДС, като се запазва таванът на финансиране от 1000 eвро за високоефективни котли и 1200 eвро за кондензационни котли на домакинство. Същевременно срокът на действие на програмата се удължава до юни 2020 г. Това са основните промени по програмата, която действа в страната от август 2016 г. Допълнителните споразумения с газоразпределителните дружества, които участват в програмата, бяха подписани вчера в присъствието на министъра на енергетиката Теменужка Петкова и на Валентин Шайдер – ръководител на Международен фонд Козлодуй от Европейската банка за възстановяване и развитие. \nС тези промени условията по програмата се подобряват значително. Това ще даде възможност на по-голям брой домакинства да се възползват от преференциалните условия за битова газификация, каза министър Петкова. По нейните думи, измененията ще улеснят усвояването на средствата и ще увеличат броя на домакинствата, ползващи природен газ. \nДомакинствата, които вече са се включили в програмата, също ще могат да получат по-голям процент безвъзмездно финансиране. Разликата между 20% и 30% и таксата за присъединяване ще им бъде възстановена през месечните сметки за ползвания природен газ. За да се възползват от това, те трябва да подадат заявление в местното газоразпределително дружество до 31 март 2019 г. \nОчаква се реализацията на проекта да доведе до намаляване на емисиите парникови газове със 70 хил. тона годишно, или общо с 1 млн. тона за икономическия живот на инсталираното оборудване. Икономиите на електричество се оценяват на 142 хил. мегаватчаса годишно, а спестените разходи на домакинствата – на 1,5 млн. евро годишно.   \n \t\n", "date": "2018.07.06", "title": " Увеличават безвъзмездната помощ за газификация на жилища"}
{"url": "http://www.duma.bg/node/170584", "text": "Европейският парламент в Страсбург взе решение Пакетът за мобилност да бъде върнат за преразглеждане в комисията по транспорт и туризъм (ТРАН). Законодателният процес ще започне отначало и ще има възможност отново за внасяне на изменения по предложението на Европейската комисия. Това съобщава евродепутатът от Групата на социалистите и демократите Петър Курумбашев. \nПо този начин българските евродепутати ще могат да продължат да защитават интереса на превозвачите на страните от Източна Европа и в частност на тези от България, а именно: превозното средство да не се връща в страната на регистрация за натоварване и разтоварване на всеки три седмици; директивата за командироване на работници да не се прилага за международния транспорт; международните шофьори да имат правото и възможността да почиват в кабината на превозното средство; да се удължи срокът за влизане в сила на задължителните интелигентни тахографи. \n\"В тази битка има лагери на географската, а не на политическата периферия на Европейския съюз, като от едната страна са Португалия, Ирландия, Финландия, България, Хърватия, Румъния, Гърция, трите прибалтийски държави и Вишеградската четворка. От другата страна са останалите държави от географския център на Европа - Бенелюкс, Германия, Австрия и скандинавските държави\", каза евродепутатът Петър Курумбашев. \"Ние не успяхме да разберем например, защо, ако шофьорите са носталгични към техните семейства и трябва да се връщат на всеки три седмици, това важи и за камионите? Имах разговор с моя колега Исмаил Ертуг, който е идеолог на това предложение. Той ясно разбира, че това наказва точно нас - държавите, които са в периферията на ЕС. Не е едно и също да се прибере един камион от Германия до Чехия и от Германия до България. След вчерашния вот той каза, че чака ново предложение, което намираме за по-добро и по-компромисно\", каза още Курумбашев. \n\"Когато работим всички заедно - успехът е общ и няма нужда някой да се пъчи на мегдана. Искам да се обърна към всички политически партии, на първо място към управляващите, да не приватизират успеха на българските евродепутати и министър - председателят да не бъде посрещан на летище София като цар Освободител, все едно той решава какво се случва в ЕП\", казва Курумбашев. По неговите думи все още изразът за пълна капитулация на Макрон продължава да виси в медийното пространство.  \n\"Може да се окаже, че решението по тази тема ще бъде взето в следващия мандат на ЕП. С наближаването на европейските избори, желанието на определени политици да се пъчат и да се показват на мегдана нараства и възможността да се постигне компромис намалява. За това смятам, че следващият парламент и следващите български евродепутати ще имат по-добри шансове да постигнат компромиси отколкото сегашният парламент\", допълни Курумбашев. \n\"Разбира се, е добра идея да се обединят българските превозвачи с техни колеги от други държави по този въпрос. Този съвет може да бъде отправен и към българското правителство. Ние си свършихме работата, сега е ред на българското правителство да образува пътен алианс на ниво държави, какъвто са организирали страните от Централна и Западна Европа, и да блокират това предложение вече в Съвета на Европейския съюз\", казва още евродепутатът. \n\"В тази ситуация все още действа сегашното европейско законодателство, а това положение, може да се каже, устройва нашите превозвачи. Твърде много слушах мои колеги от Западна Европа, че говорят от името на мнозинството и как би било по-добре да се съгласим на някакви компромиси. Говоренето от името на мнозинството е вид болшевизъм, който е бил популярен преди повече от 100 години, отколкото сега, и не мисля, че трябва да е на мода в Европейския парламент. Тези, които днес говориха от името на болшинството, трябва да се съобразят с това, че има две равнопоставени мнения в ЕП. Не е редно никой да се опитва да налага позицията си над другия, тъй като, когато има толкова разнообразни мнения, не е редно да се заявява, че има само една-единствена правилна позиция и тя е на тази страна, от която ти се намираш\", каза българският евродепутат. \n\"Мобилният пакет показа какво всъщност работят евродепутатите и какво могат да направят, когато са обединени, за националната кауза. Показа и колко важно може да бъде европейското законодателство за България\", завършва той. \n    \n \t\n", "date": "2018.07.06", "title": "ЕП си свърши работата по мобилния пакет, сега е ред на кабинета"}
{"url": "http://www.duma.bg/node/170585", "text": "Българската хранително-вкусова промишленост не произвежда храни второ качество, заяви Яна Иванова, изпълнителен директор на новоучреденото Сдружение \"Храни и напитки България\". \nАко има някаква разлика в храните, тя е с цел производителите ни да могат да отговорят на вкусовете на нациите. Някъде обичат по-солено затова влагат повече сол, другаде обичат по-безсолно и затова слагат по-малко сол. Това обаче не означава, че стоките, които са за нашия и чуждия пазар са с различно качество, защото би струвало твърде скъпо на един производител да прави храни с различни качества, заяви Иванова. Тя каза още, че целта на новосформираното сдружение е да обедини бранша и да се бори за решаването на проблемите в сектора и увери, че няма да премълчават неудобните въпроси пред онези, от които зависи решаването им. В момента съществуват множество асоциации в бранша, но те се грижат за интересите на компаниите в конкретен сектор -  мляко, месо. Липсва такава асоциация, чрез която да се чуе обединеният глас на бизнеса в хранителната индустрия. Когато сме обединени, ще може да излизаме с единна позиция и да отстояваме исканията на целия бизнес, а не на определен брой компании, твърди Иванова. \nСдружението вече е член на  Европейската организация FoodDrinkEurope. Това беше една от причините на учредяването да присъства и генералният директор на сдружение \"Храни и напитки Европа Мела Фреуен. Според него един от проблемите в ЕС е фрагментирането на пазара. В Италия и Франция например има закон за етикета, от който трябва да става ясно какъв е произходът на месото или млякото. Това нарушава правилата и свободата на единния пазар. В други страни пък налагат данъци върху определени стоки\", каза Фреуен. \n    \n \t\n", "date": "2018.07.06", "title": "Създадоха сдружение \"Храни и напитки България\""}
{"url": "http://www.duma.bg/node/170541", "text": "С премиерни за българския тв ефир съвременни руски комедии посреща лятото bTV Comedy. Всеки уикенд каналът ще представя по едно ново заглавие с две излъчвания - в събота от 10,00 ч. и в неделя от 20,30 ч. \nПанорамата започва на 7 юли с \"Женихът\" на режисьора Александър Незлобин. Главната роля се изпълнява от актьора Сергей Светлаков, познат от поредицата \"Елхички\". Премиерата на \"Закуска при татко\" - филм за живота в съвременна Москва, ще е на 14 юли. Саша Титов (в ролята Юрий Колоколников) е успешен изпълнителен директор и ерген в живота. Един ден 10-годишната Аля се появява с твърдението, че е негова дъщеря. Само времето ще покаже дали този непоправим ерген може да се научи да бъде баща... \nПрез юли предстоят още две руски премиери - \"Залог за любов\" и \"Празнувай, Вася\", създадени през последните две години.   \n \t\n", "date": "2018.07.06", "title": "Руски комедии с премиера у нас"}
{"url": "http://www.duma.bg/node/170542", "text": "Бързата уста на Запада, както е известен световният шампион по бийтбокс Александър Деянов-Skiller, ще излезе на сцената на Централния площад в Пловдив утре, 7 юли, в 18 ч. Българинът ще се изяви в компанията на реге звездата Jahmmi Youth, като двамата ще представят на живо новото парче Let it Go. \nПрисъстващите на Sprite Urban Fest 2018 също така ще имат възможност да се включат в графити работилниците с райтърите Konte, Rust2, Mode, Jahone и Task. Артистите от Electric Force ще покажат пред публиката, че брейк танците не са толкова трудни, колкото изглеждат, и ще поканят всички желаещи да се включат в уъркшопа им. Момчетата от High5 ще демонстрират триковете си на специално изградения за феста мобилен скейт парк, а DJ Akasha ще се погрижи за високия музикален градус на събитието. Точно до сцената на фестивала ще има и демонстрация на Halfbike, като всички любопитни ще могат да тестват иновативния наследник на добре познатия велосипед.   \n \t\n", "date": "2018.07.06", "title": " Бързата уста на Запада излиза на пловдивска сцена"}
{"url": "http://www.duma.bg/node/170545", "text": "Диджей Руно и радио \"Нова\" официално стават част от тазгодишното издание на Exit със собствен слот. Най-добрият фестивал в Европа (Best Major European Festival) ще събере парти феновете във величествената крепост Петроварадин в Нови Сад, Сърбия, от 12 до 15 юли. \nРадио Нова е традиционен партньор на събитието. Диджей Руно има седмично предаване, наречено Elegant Touch, което звучи на 101.7 FM в София и онлайн всяка сряда от 18 ч. Младият артист бързо се превръща в добре познато име на електронната сцена, след като започва кариерата си на диджей и продуцент през 2009 г. Издава музика за лейбъли като Sudam Recordings, King Street Sounds, Sleazy Deep, I Records, Dear Deer и др. На 19 години вече има няколко трака в топ 100 на най-популярната платформа за електронна музика Beatport. През 2014 г. Руно е номиниран за резидент диджей на Yalta Club, където адекватно стои на една сцена заедно с имена като Hot Since 82, Maceo Plex, Sharam и много други световни артисти. \nГостите на Exit и фенове на качествената електронна музика ще имат възможността да се насладят на характерния звук на българина - дълбок и мелодичен хаус, комбиниран с афро ритми, още в първия ден на фестивала: 12 юли, от 17 до 18 ч. на Radio AS FM сцена.\n   \n \t\n", "date": "2018.07.06", "title": " Диджей Руно и радио \"Нова\" стават част от парти фест"}
{"url": "http://www.duma.bg/node/170544", "text": "Mapкeтингoвaтa кoмпaния Аlуmаmа, coбcтвeнocт нa Аlуbаbа, пpeдcтaви нoв изкycтвeн интeлeкт, изпoлзвaн кaтo кoпиpaйтъp. Kлиeнтитe имат възможност да избиpaт пapaмeтpитe нa cвoятa бъдeщa peклaмa, кaтo нoвият aлгopитъм paбoти cъc cкopocт 20 000 peдa тeкcт в ceкyндa. От фирмата съобщиха, чe нoвият AI (от англ. Artificial intelligence) e oбyчeн чpeз нaй-cъвpeмeнни мeтoди и пpeминaвa тecтa нa Tюpинг - тoecт, xopaтa нe мoгaт дa paзличaт изкуствения интелект oт чoвeкa и гo пpиeмaт зa личност, а не за машина. \nКoмпютъpният кoпиpaйтъp е създаден пpeдимнo зa интepнeт мaгaзините на компанията. B тяx всекиднeвнo ce пoявявaт xиляди нoви cтoки, зa кoитo e нeoбxoдимa cъoтвeтнaтa peклaмa. Фирмата нe жeлae дa нaeмa xopa зa тази дeйнocт, пoнeжe eфeктивнocттa нa нoвия AI e знaчитeлнo пo-виcoкa. \nB изкуствения интелект ca зaлoжeни нaй-нoвитe дocтижeния в oблacттa нa нaтypaлнaтa peч и дълбoкoтo мaшиннo oбyчeниe. Aлгopитъмът изпoлзвa тeзи възмoжнocти, зa дa изyчaвa нaй-зaдълбoчeнo милиoни тeкcтoвe и на тяхна основа дa cъздaвa coбcтвeни мaтepиaли. \nPeклaмнитe aгeнти нa paзличнитe пpoизвoдитeли вeчe изпoлзвaт нoвия AI, зa дa пoлyчaт нaй-пoдxoдящото зa cвoитe пpoдyкти. Kлиeнтът мoжe дa peгyлиpa oбeмa нa тeкcтa, eмoциoнaлнoтo мy cъдъpжaниe и дa гo нacoчи към нaй-пoдxoдящaтa цeлeвa ayдитopия. \nПиcaнeтo нa peклaми cъвceм кaтo чoвeк вeчe нe e фaнтacтикa. Haй-нoвитe изкycтвeни интeлeкти пpaвят пo-дoбpa диaгнocтикa oт xopaтa лeкapи, в CAЩ AI aлгopитми зaпoчнaxa дa пpoвepявaт cъчинeниятa нa cтyдeнтитe, като имa и мнoгo дpyги пpимepи.     \n \t\n", "date": "2018.07.06", "title": " Изкуствен интелект вече е копирайтер"}
{"url": "http://www.duma.bg/node/170543", "text": "Самотата увеличава вероятността от смърт с 50-70%, ускорява \"износването\" на мозъка и на другите вътрешни органи. Учени от университета в Минесота установиха също, че дългата социална изолация може да причини физическа болка и да окаже продължително деструктивно въздействие върху човешкия организъм, съобщи сайтът на Американската асоциация за сърдечно здраве. \nНай-голям риск за здравето на младите хора представлява липсата на социални контакти. Изолацията може съществено да повиши риска от развиване на високо кръвно налягане и прави хората по-агресивни. \nСмъртността от самотата е сравнявана от медиците с болестите на сърцето. Статистиките сочат за сходни данни - хората с подобни оплаквания умират 3,5 пъти по-често в сравнение с останалите. \nНа социална изолация са подложени всички възрастови групи и от нея страдат хора от 20 до 80-годишна възраст. Според учените тя вреди повече от алкохола и цигарите.   \n \t\n", "date": "2018.07.06", "title": "Обявиха самотата за смъртоносна"}
{"url": "http://www.duma.bg/node/170551", "text": "Осмото издание на фестивала на моноспектаклите \"София моно 2018\" в парка на Военната академия \"Г.С. Раковски\" в София започва на 7 юли, информира Радост Пенева, пиар мениджър. В събота вечер събитието ще открие моноспектакълът \"Пилето, което което казва ку\" на актьора Иван Юруков. Сценарият е на Александър Урумов, музиката на Михаил Шишков-баща, а самият Иван Юруков се справя чудесно и в ролята на режисьор.  \nВсяка следваща вечер до 17 юли точно в 21 ч. на сцената под звездите ще стъпят още любими и талантливи актьори. Билети от 10 до 40 лв. може да се намерят в мрежата на Ticketportal.bg, както и в билетния център в НДК, билетна каса на зала \"Арена Армеец\" и др. Проектът е част от Календара на културните събития на Столичната община за 2018 г.  \nЗа децата са предвидени дневни събития в парка с вход свободен. Срещата с книжките \"Бъди ми приятел\" и \"Къде си Слънце?\" на писателката Юлия Спиридонова е на 10 юли от 13 ч. По време на четенето им в парка ще гостуват деца от сдружение \"АРДУС\" (Асоциация на родителите на деца с увреден слух) и е предвиден жестомимичен превод. Темата е \"Приказните създания от българския фолклор\", а малчуганите ще имат възможност да изработят маски на различни герои. На 14 юли от 10 ч. в детската програма ще се включи и Столичната библиотека с инициативата \"Зелени библиотеки\". Ще има занимания за деца, ще се издават безплатни читателски карти, ще бъде обособен щанд за размяна на книги.  \nДатите 8 и 12 юли са запазени за Камен Донев и неговите емблематични спектакли \"Възгледите на един учител за народното творчество\" и \"Възгледите на един учител за всеобщата просвета\". На 9 юли е представлението \"Мъжът на жена ми\" - постановка на Мариус Куркински, автор Миро Гавран. Мария Сапунджиева, Ненчо Илчев и Кирил Ефремов ще ни покажат сериозните неща от живота погледнати от смешната им страна. На 10 юли ще видим и самия Мариус Куркински в \"Черното пиле\" - по разказите на Николай Хайтов \"Мерак\", \"Пазачът на Овесената нива\" и \"Черното пиле\".  \nТоп постановката \"Грамофонът\" на Виктор Калев гостува в парка на 11 юли. Авторският концерт-спектакъл представя автобиографични истории на актьора и български песни на любими изпълнители. На 13 юли от Македония пристига актрисата Оливера Аризанова-Мансбарт с моноспектакъла \"Тя\". Авторка на текста е българката Даниела Колева, режисьор - Васил Михаил, постановката е на НТ \"Антон Панов\" от Македония. На 14 юли следва един от най-забавните моноспектакли - \"Живак\" на Димитър Живков. През този сезон представлението бе изиграно за 150-и път. \nЛятна киновечер с прожекция на филма \"Закуска в Тифани\" ще има на 15 юли. Ще видим прелестната Одри Хепбърн в една от най-великите филмови адаптации на всички времена, по мотиви от новелата на Труман Капоти. Инициативата е съвместна със \"СинеЛибри\". \nФестивала ще закрие на 16 юли моноспектакълът на Васил Дуев \"Всичко на масата\" по Чарлз Буковски. \n   \n \t\n", "date": "2018.07.06", "title": "\"София моно\" в парка на Военната академия "}
{"url": "http://www.duma.bg/node/170547", "text": "Документалният филм за живота на умъртвената от хитлеристите съветска партизанка Зоя Космодемянска, заснет в Руза, ще бъде прожектиран през август, по време на честванията на 690 години от основаването на града, съобщава ТАСС. По думите на създателите новата творба, чиито снимки са продължили няколко месеца, ще се отличава от досегашните екранизации, посветени на Космодемянска. Този път сценаристите са решили фокусът да бъде върху последните 12 часа от живота на младата разузнавачка, като възстановяват по минути събитията от нощта на 29 ноември 1941 г., когато, след жестоки изтезания, Зоя е убита от фашистите. Спонсори за създаването на кинолентата са градски предприятия, а в ролите се изявяват местни жители. Космодемянска е първата жена, удостоена със званието Герой на Съветския съюз (посмъртно) по време на Великата отечествена война. \n    \n \t\n", "date": "2018.07.06", "title": "Нов филм за Зоя Космодемянска с премиера през август"}
{"url": "http://www.duma.bg/node/170548", "text": "Посолството на Република Корея, Корейската международна асоциация за обмен в изкуството, Историческият музей в Павликени и фондация \"Аматерас\" организират изложба с пленер международен проект на България и Република Корея от 8 юли до 30 август. Посланикът на РКорея у нас Джънг Джингю и кметът на община Павликени Емануил Манолов ще открият официално изложбата на 8 юли от 18 ч. в Историческия музей в града, ул. \"Бачо Киро\" 1. Ще бъдат показани живопис, скулптура, графика и хартиено изкуство.   \n \t\n", "date": "2018.07.06", "title": "Изложба и пленер в Павликени"}
{"url": "http://www.duma.bg/node/170550", "text": "Национална стипендия \"С усилия към звездите\" учредяват по идея на оперната певица Ина Кънчева фондация \"Културни перспективи\" и КЦМ \"2000 груп\". С нея всяка година ще се подкрепят млади български артисти в пет области: визуални изкуства, литература, музика, танц, театър/пърформанс, научи ДУМА от Елица Христова, пиар. Целта на стипендията е подкрепа на млади български творци при реализацията на избрана от тях творческа, образователна или друга подобна инициатива, която да подпомогне техни последващи стъпки за развитие в избраната от тях област и жанр. Стипендията включва осигуряване на финансова подкрепа за реализацията на личен проект, с който участникът е кандидатствал в конкурса. Стипендиантите могат да получат и продължаваща подкрепа, предоставена от партньорите. Всеки от тях, в съответната категория, ще бъде съпътстван в рамките на една година от ментор - пет изключителни личности и свободни артисти, поставящи стандарти на световната културна сцена. По покана на Ина Кънчева през 2018 г. стипендиантите ще бъдат окуражавани от Недко Солаков, Георги Господинов, Красимира Стоянова, Галина Борисова и Явор Гърдев. \nКандидатстването за стипендията \"С усилия към звездите\" е възможно по електронен път до 1 септември т.г. Резултатите ще бъдат обявени на 1 ноември. \nМоята вяра в обединяващата сила на изкуството е синтезирана в този проект. Това не е просто конкурс за стипендия, това е нов начин на мислене, който ще демонстрира как се случва промяната към устойчиво развитие. Tворчески път без човешка подкрепа, която да даде смисъл в развитието на един артист, би бил белязан с амплитудни колебания, с много усилия в невярна посока и с голяма доза скептицизъм. Смея да твърдя това от позицията на артист, който в различни моменти от творческата си кариера бе подкрепян с много отзивчивост, любов и не на последно място - с финансова помощ, посочва Ина Кънчева.   \n \t\n", "date": "2018.07.06", "title": "Национална стипендия \"С усилия към звездите\" се учредява по идея на Ина Кънчева"}
{"url": "http://www.duma.bg/node/170549", "text": "Димитър Живков ще изпълни авторския си моноспектакъл \"Живак\" на 9 и 26 юли от 19.30 ч. в Сити марк арт център в София, бул. \"Янко Сакъзов\" 30. Режисьор е Димитър Стефанов, художник - Димитър Димитров, композитор - Мартин Каров, фотограф - Владислав Христов. Това е спектакъл, посветен на врачанския манталитет, чувство за хумор и светоглед. Три разказа, проследяващи различни уникални човешки съдби, изиграни с патос и майсторство. Една борба с отраженията на живота ни, които се превръщат в самия живот, за съжаление. Една история за това как споменът за корените и за истинските ни чувства може да ни възроди.   \n \t\n", "date": "2018.07.06", "title": "Димитър Живков за врачанския манталитет"}
{"url": "http://www.duma.bg/node/170573", "text": "Европейският парламент отхвърли спорен законопроект за авторското право, съобщават от законодателния орган АФП и други агенции. \nЕвродепутатите отхвърлиха предложение на комисия за започване на преговори за изменение на законите за авторското право в дигиталната ера. \nНа пленарно заседание 318 депутати срещу 278, 31 законодатели се въздържаха, отхвърлиха мандат за преговори, предложен от Комисията по правни въпроси в Европейския парламент на 20 юни. В резултат на гласуването сега позицията на Европарламента предвижда дебатиране, изменение и гласуване по време на следващата пленарна сесия през септември. \nДирективата за авторското право в ЕС, която има за цел защита на интелектуалната собственост на автори в интернет, е критикувана, тъй като може да доведе до забрана на съдържание в интернет. \nЧлен 13 от директивата, който е отхвърлен от евродепутатите, гласи, че онлайн медия ще бъде подведена под отговорност, ако нейни потребители качат или публикуват нелицензирано съдържане, включително снимки, видео, кодове и музика. \nЗаконопроектът е остро критикуван от основателя на \"Уикипедия\" Джими Уейлс и други.   \n \t\n", "date": "2018.07.06", "title": "ЕП отхвърли законопроекта за авторското право"}
{"url": "http://www.duma.bg/node/170580", "text": "България, Румъния, Сърбия и Гърция се споразумяха да работят за общ инфраструктурен пръстен, който да свърже магистралите, жп линиите и пристанищата на четирите държави. Това стана в рамките на срещата на формата за сътрудничество в Солун в сряда вечерта. И четиримата лидери се обединиха около мнението, че Съветът за сътрудничество на високо равнище се превръща в институция с голямо влияние в целия балкански регион. \nПо думите на премиера Бойко Борисов транспортният пръстен ще включва пристанища, пътища и жп линии. Ще се събира една такса, но парите ще се разпределят между всички страни. \nГазовият тръбопровод, който ще свързва Гърция и България, също е бил обсъден на срещата в Солун. \n Гръцкият премиер Алексис Ципрас приветства \"новата динамика\", която се е развила в Балканите в последната година, и която ще повиши перспективите за региона, съобщи в. \"Катимерини\". Ципрас определи българското председателство като изключително успешно и по същността си - \"балканско\". \n\"Не забравяйте, че Балканите са на кръстопътя на три континента и в бъдеще ще играят съществена роля в геополитически и икономически план\", заяви Ципрас. Той бе категоричен, че с направените стъпки по време на българското европредседателство пред Балканите има нова перспектива. \n\"За Сърбия срещата в Солун е много важна. За нас е много важна подкрепата на България, Гърция и Румъния\", заяви от своя страна президентът на Сърбия Александър Вучич. Той обясни, че за първи път са говорили за обща компания, която да управлява транспортните инфраструктурни проекти и за печалбите, които ще имат четирите държави. До края на годината магистралата до българската граница ще бъде завършена, обеща Вучич. До септември транспортните министри на четирите страни, участнички в срещата, трябва да бъдат готови и с конкретните финансови и времеви параметри на пръстен от интермодални връзки между държавите. \nВучич отново подчерта, че Сърбия не е решила своя проблем с Прищина. \"Аз никога не съм се намесвал в проблемите на други страни и няма да взема отношение за името на Македония\", каза сръбският президент. Той обаче обяви, че сънародниците му се радват за близкото решаване на проблема с името. \nПремиерът на Румъния Виорика Дънчила приветства Борисов за успешното председателство. Тя припомни, че догодина Румъния ще поеме ротационното председателство и увери, че темата Западни Балкани отново ще е във фокуса на вниманието. \nСледващата среща на четиримата лидери ще бъде в края на септември във Варна.     \n \t\n", "date": "2018.07.06", "title": "Транспортен пръстен ще свързва Балканите "}
{"url": "http://www.duma.bg/node/170546", "text": "Жители и гости на Копривщица имат възможност да се насладят на част от оригиналните творби на художника Анатолий Станкулов. Експозицията под наслов \"25 пейзажа от България, която обичаме\" разкрива таланта на карикатуриста на ДУМА като автор на живописни произведения, посветени на забележителната природа на страната ни. \nГалерия \"Сезони\" продължава традицията да представя подбрани талантливи автори в \"Палавееви къщи\". Така посетители и ценители получават шанса до 31 юли не само да видят създадените с огромна любов към България картини, уловили красотата на някои кътчета на родината ни. Изложбата също така акцентира върху онези безспорни качества и колоритни възможности на автора, които всяка друга форма в изобразителното изкуство малко или много сковава. \nЖивописните пейзажи са нещо ново за художника. Много световни имена са имали свои теми в изкуството. Клод Моне например е рисувал стотици вариации на Нотр Дам. Във всеки артефакт може да се направи откритие. Така е и в тези картини на Анатолий Станкулов - всичко това съм го видял някога, някъде, но в творбите му преоткривам природата на България и я усещам по друг начин, сподели един от видните познавачи на изкуството Иван Токаджиев. \nВдъхновението на художника обаче не се ограничава с пейзажите. Именитият автор ще се опита да побере част от немирния си дух в някоя от следващите изложби. \n    \n \t\n", "date": "2018.07.06", "title": " Карикатуристът на ДУМА с изложба в Копривщица"}
{"url": "http://www.duma.bg/node/170575", "text": "Зам.-вътрешен министър на Великобритания заяви, че по предварителни данни на Лондон Русия не е съпричастна към инцидента с отравянето в Еймсбъри, предаде РИА \"Новости\". \nПред репортери в сряда шефът на контратерористите на Скотланд Ярд Нил Базу заяви, че пострадалите са били в контакт с нервнопаралитичното вещество „Новичок“. \nМъжът и жената, които бяха отровени с нервнопаралитично вещество в английския град Еймсбъри, не се смята, че са били цел на атака, обявиха още от британското вътрешно министерство, цитирани от ДПА. \nПолицейското звено за борба с тероризма уточни, че 45-годишен мъж и 44-годишна жена, като и двамата са критично болни в болница, са били отровени със същото нервнопаралитично вещество новичок, което беше използвано за отравянето през март на бившия руски двоен агент Сергей Скрипал и дъщеря му Юлия в град Солсбъри, който се намира на 12 км от Еймсбъри. \nНа Кремъл не са известни някакви търсения на контакт от Лондон с Москва във връзка с инцидента в Еймсбъри, заяви пред репортери Дмитрий Песков, говорител на руския президент Владимир Путин. \n„Не ми е известно да е имало някакви опити за контакт“, каза Песков. Говорителят на Путин припомни, че след случилия се в Солсбъри подобен инцидент Русия предложи на Великобритания да проведат съвместно разследване, само че оттам не се получи отговор. Песков констатира със съжаление липсата на взаимност в тези контакти.   \n \t\n", "date": "2018.07.06", "title": " Русия нямала общо с новичока в Еймсбъри"}
{"url": "http://www.duma.bg/node/170574", "text": "Президентът на Франция Еманюел Макрон заяви в интервю за Би Би Си, че плановете на Европейския съюз за създаването на центрове за мигранти в държавите от Северна Африка няма да сработят, освен ако процесът не бъдат ръководен от тези държави. \nПо време на посещението си в Нигерия Макрон каза още, че много африкански страни се притесняват, че подобни центрове ще станат притегателен фактор за мигрантите. Нито една африканска държава към момента не е дала съгласието си на нейна територия да бъдат създадени такива центрове, предава БТА. \n Компромисното решение за затягане на граничния контрол не бе прието добре от другата партия в германското правителство – Германската социалдемократическа партия, пише в същото време немската редакция на електронното издание The Local. Левите депутати се питат защо трябва да поддържат кораба над водата, за да получи лидерът на ХСС и вътрешен министър Хорст Зеехофер своето. „Докато зависи от нас, няма да има затворени лагери“, отсече лидерът на социалдемократите Андреа Налес във вторник. \nУнгария няма възможност и не иска да приема мигранти, които ще бъдат връщани от Германия. Ние имаме готовност да помогнем за тяхното връщане обратно в Гърция. Това каза унгарският премиер Виктор Орбан. \"От самото начало на мигрантската криза унгарската позиция бе много искрена и открита, независимо от факта, че тя изглеждаше като доста неприятна\", подчерта Орбан. \n\"Ние имахме същата позиция и през 2015 година. Балканският маршрут тръгва от Гърция. Нито един мигрант не е влязъл в ЕС през Унгария\", поясни унгарският министър-председател по повод споразумението между коалиционните партньори в Германия, което предвижда връщането обратно на мигрантите, които няма да получат убежище. Те ще бъдат връщани по границата със страните, откъдето са дошли в Германия.   \n \t\n", "date": "2018.07.06", "title": "Проблемите пред европейската миграционна политика не спират"}
{"url": "http://www.duma.bg/node/170594", "text": "Комисията за защита от дискриминация наложи 2500 лв. имуществена санкция на мобилен оператор. Дадена е и препоръка да измени Общите си условия, в които изрично да предвиди възможността договори за мобилни услуги с физически лица да се сключват и чрез упълномощено лице. Решението на КЗД е потвърдено на две съдебни инстанции и влиза в сила, съобщават от комисията. Със своето решение КЗД установява неравно третиране в забраната за сключване на договори за мобилни услуги с физически лица чрез упълномощен представител. \nДо казуса се стига, след като жена с увреждания поискала да сключи договор за мобилни услуги с \"Теленор България\" ЕАД чрез упълномощено лице - синът й. Услугата обаче му е отказана на основание на Общите условия, уреждащи присъединяване на нов абонат към тях. Според оператора нямали значение както пълномощното, така и копието от документ за самоличност. Жената обяснява, че е оперирана, с инсулт е и не може да се придвижва заради подменена тазобедрена става.  \n\"Теленор\" не отрича съществуващата пречка в Общите условия. Те оправдават отказа за договор като причина за несключването на договор с липсата на информация за деликатното й положение. По преписката се установява, че \"Теленор България\" сключва индивидуални договори само лично с бъдещите титуляри. \"В множеството писма, приложени по преписката, не става ясно коя е разпоредбата от Общите условия, която въвежда генерална забрана за сключване на договори с физически лица чрез упълномощаване. Дружеството ответник също не уточнява къде в Общите условия е уредена забраната\", обясняват от КЗД.   \n \t\n", "date": "2018.07.06", "title": " КЗД глоби мобилен оператор "}
{"url": "http://www.duma.bg/node/170595", "text": "Президентът Румен Радев призова Николай Колев-Босия да прекрати гладната си стачка. Според държавния глава протестиращият мъж вече е успял да привлече внимание към \"схемата за продажба на шофьорски книжки\" и \"тежки корупционни схеми\" в Агенция \"Автомобилна администрация\" на МТИТС. Сега на ход са институциите, заявява Радев. \nСтана ясно, че Босия е предупредил за протестната си акция, а на 18 юни президентската институция е препратила писмото му по компетентност в прокуратурата. Радев уточнява, че отговаря публично, тъй като проблемите в ДАИ засягат всички български граждани и излагат на риск живота им. Според него казусът е част от големия проблем с корупцията. \"Приветствам всяко гражданско действие в борбата с този порок. Призовавам българските институции да не подминават нито един сигнал, в частност подадения от Вас и Вашите съмишленици. Отчаяният Ви протест е израз на доловимото в цялото общество възмущение от корупцията и липсата на отчетлива воля за борба с нея\", смята президентът. Според него корупцията никога няма да бъде преборена с пасивност и примирение, а изисква гражданска мобилизация и почтеност. \nПрипомняме, че на 13 юни Босия обяви гладна стачка заради корупцията при издаването на шофьорски книжки. Колев настоява за незабавната оставка на транспортния министър Ивайло Московски и за разпускане на настоящия парламент. Вчера негови поддръжници опънаха верига пред НС и призоваваха депутатите да разговарят с него. \n   \n \t\n", "date": "2018.07.06", "title": " Радев призова Босия да прекрати гладната си стачка"}
{"url": "http://www.duma.bg/node/170596", "text": "Линията на бедност за 2019 г. да стане 348 лв., предлагат от МТСП. Това става ясно от проект на постановление, публикуван на електронната страница на ведомството на Бисер Петков. При това положение хората в риск от бедност догодина ще бъдат 18%, докато през т.г. са 18,3%. \nЗа 2018 г. линията на бедност е 321 лв. Предложените 348 лв. са най-близо до линията на бедност по Евростат, която е 351 лв. \nАко размерът на линията на бедност не се актуализира за 2019 г., тя няма да отговаря на промените в доходите и потреблението на домакинствата, както и на икономическите условия, и няма да бъде измерена обективно бедността с гаранция, че са задоволени минималните жизнени потребности на най-бедните. \nДУМА припомня, че официална линия на бедност в България се определя от 2007 г. За 11 години тя нараства със 111,8%, а минималната заплата за същия период се е увеличила със 183,3%. \nСпоред последните данни на КНСБ за издръжката на живот у нас през първото тримесечие на годината около 2 млн. българи живеят с доход под линията на бедност, макар че в сравнение с м.г. са намалели с около 180 хил. души. \nЛинията на бедност е инструмент, чиято цел е да гарантира задоволяване на минималните жизнени потребности като калориен прием и структура на потребление на хранителни и нехранителни стоки и услуги. Актуализацията й би трябвало да служи за по-добро формулиране, прилагане и наблюдение на социалните политики и действията на държавата за намаляване на бедността в страната, в това число и на т.нар. работещите бедни.    \n \t\n", "date": "2018.07.06", "title": "Увеличават линията на бедност с 27 лева"}
{"url": "http://www.duma.bg/node/170597", "text": "Решението по плащането на операцията на 6-годишната Анелия в Австрия беше отложено, съобщиха от Центъра за защита на правата в здравеопазването. Фондът за лечение на деца ще заседава по казуса на 18 юли. Завчера Общественият съвет към фонда трябваше да се произнесе дали отново да плати одобрено преди година лечение, извършено миналия месец в Австрия. \nКазусът на семейство Витанови започва, когато след операцията на дъщеря им получават фактури за 616 евро и за 8719 евро. Преди година фондът одобрил лечението, както и офертата на болницата за тази сума. Фондът не плаща на болницата и ние получаваме тези фактури, които те трябва да платят, твърди бащата Юлиан Витанов. По думите му офертата на болницата се разминава с фактурите с около 100 евро, което е допустимо. \nВ комуникацията се намесва и дарителската сметка на Анелия, която обаче е запорирана от съда, защото имат одобрено лечение от Фонда за лечение на деца. \"Вместо да съм при детето ми, втора седмица тук слушам претенции защо фактурата е пусната на мен. Защо просто не си свършат работата\", пита Витанов. Той пита къде са първоначалните отпуснати пари. Последният контролен преглед на Анелия е на 20 юли.   \n \t\n", "date": "2018.07.06", "title": " Отново скандали с фонда за лечение на деца"}
{"url": "http://www.duma.bg/node/170598", "text": "Парламентарната група на \"БСП за България\" внесе в Народното събрание депозирания от омбудсмана Мая Манолова проект на закон за личната помощ. Документът бе подложен на общественото обсъждане от парламентарната социална комисия. В началото на седмицата проектът беше внесен и от депутатите от \"Воля\". \nПреди началото на заседанието национално представени организации на и за хората с увреждания протестираха срещу проекта. Според тях документът има много дефекти. По думите им целевата група не е правилно определена, няма ясни критерии кои лица ще имат право на лична помощ. По думите на протестиращите в мотивите и финансовите разчети, които са приложени, \"се стъпва на различни цифри, които ние считаме за абсолютно нереалистични. В България има около 88 хил. души, които ползват чужда помощ. Нашите разчети са, че между 130 млн. годишно ще трябва само за 1 час да се ползва услугата, ако те ползват повече часове, сумата нараства на милиард\", коментира председателят на Съюза на слепите Васил Долапчиев. \n\"Разбирам от многобройните разговори, които проведох с участници в този митинг, че не всички са запознати с текстовете на този законопроект. Каня всички, които искат да чуят и да участват в обсъждането, на 6 юли в 9,30 ч. в институцията на омбудсмана\", обърна се към протестиращите Манолова на влизане в НС. За участие в разговорите са поканени вицепремиерът Валери Симеонов, социалният министър Бисер Петков, представители на МФ и на Националния съвет за интеграция на хората с увреждания. \nОт останалите парламентарни групи, както и от МТСП изразяват резерви, че новият закон би решил трайно проблемите на майките на деца с увреждания. Според обществения защитник обаче проектът й е добра база, която може да се надгради в парламента. \nПрипомняме, че във връзка с протеста на майките на деца с увреждания социалният министър Бисер Петков подаде оставка преди седмици, но ден по-късно беше върнат на поста си от премиера Борисов.   \n \t\n", "date": "2018.07.06", "title": "И БСП припозна законопроекта за личната помощ "}
{"url": "http://www.duma.bg/node/170599", "text": "Националният инициативен комитет за качествена и иновативна образователна система сигнализира министър-председателя за проблема с приема на прекомерно голям брой \"хронично болни\" деца в яслите и детските градини. Преди 2 месеца комитетът предупреди МЗ за огромен брой деца до 6 г. с хронични заболявания в София. Сигналът е изпратен и до СЗО. Информацията по проблема е получена от Информационната система за обслужване на детските заведения (ИСОДЗ) в София, а общината е предоставила справка с диагнозите на децата с хронични заболявания, приети в детските градини. \n\"Обезпокоени сме за здравето на децата, но също така сме обезпокоени и от отговорите, които получихме от МЗ и от СО. В писмото от МЗ се твърди, че хроничните заболявания при децата са далеч под стойността, която имаме от Столична община. От МЗ твърдят, че не могат да коментират данните на Столичната община, а от общината твърдят, че имат документи от ЛКК за всяко дете с хронично заболяване. Едно от най-често срещаните хронични заболявания в статистиката на Столична община с код L.20 - Атопичен дерматит, въобще отсъства от статистиката на МЗ\", коментират от инициативния комитет. \n От организацията настояват премиерът да предприеме мерки, за да бъде създадена работна група, която да изследва откъде идват разликите в данните. Настояват още да бъдат планирани мерки за стиковане на информацията, анализирането й и набелязване на последващи действия за решаване на проблема със здравето на децата в София. \n  \n    \n \t\n", "date": "2018.07.06", "title": "Проблемът с хронично болните деца в забавачките стигна до премиера"}
{"url": "http://www.duma.bg/node/170600", "text": "Банкомат бе взривен около 4 ч. сутринта в четвъртък в столичния кв. \"Люлин\", съобщиха от МВР. Устройството се е намира пред супермаркет. По първоначални данни извършителите са били двама и са се оттеглили с лек автомобил. От полицията уточниха, че не е установена липса на касети с пари, но са нанесени щети по търговския обект. Това е поредният случай на взривен банкомат в столицата, като последният беше през март. \nИ миналия път взривиха банкомат, видят ли празник - правят нещо, коментира вътрешният министър Валентин Радев. \"Забележете, че даже парите не са взели. Взривили са го. Или са някакви некомпетентни и не искам да ги уча, по-добре да си останат такива, но не са стигнали до парите. Като че ли е някакъв знак. Касетките стоят, има видеокамера, заснели са, крият се, взривяват, гледат и бягат. Какъв знак е това - тепърва от разследването ще стане дума\", недоумява министърът.   \n \t\n", "date": "2018.07.06", "title": "Взривиха пореден банкомат в София"}
{"url": "http://www.duma.bg/node/170566", "text": "СВЕТОВЕН ДЕН НА ЦЕЛУВКАТА. Отбелязан е за първи път във Великобритания, а през 1988 г. е признат официално и от ООН. И до днес няма обяснение защо хората са започнали да се целуват. Твърди се, че в началото това е било знак на доверие. Ескимосите (в условията на арктически студ) вместо целувка си търкат носовете. В Югоизточна Индия и в Лапландия е прието притискане на носа към бузата, едновременно с дълбока въздишка. В Япония целуването пред свидетел се смята за крайно неприлично. В щата Индиана (САЩ) действа закон, според който \"на мъжа с мустаци е забранено да целува човешко същество\". В щата Кънектикът (САЩ) е забранено жените да бъдат целувани в неделя. А в Седар Рапид (щата Айова, САЩ) местният шериф може да арестува всеки, който целува непознат. 1415 - ЯН ХУС Е ИЗГОРЕН НА КЛАДА КАТО ЕРЕТИК. Хус е национален герой на чешкия народ, философ и идеолог на чешката Реформация. Последователите му са известни като \"хусисти\". Заради еретични проповеди е отлъчен от църквата. Отказал да се покае. Когато палачът запалил кладата, огънят не се разгорял бързо. Тогава една старица хвърлила сухи съчки в огъня, за да го разпали. Виждайки това, Ян Хус, чийто съзнателен живот преминал в защита на бедните, произнесъл фразата \"О, свещена простота!\". 1893 - УМИРА ГИ ДЬО МОПАСАН, ФРЕНСКИ ПИСАТЕЛ (Р. 1850 Г.). Смятан за най-големия френски майстор на късия разказ. През 80-те години на ХIХ в. под неговото перо излизат около 300 кратки разказа, шест романа, три пътеписа и един сборник с поезия. Една от най-известните му творби е \"Бел Ами\" (1885), в която се разказва за безскрупулен журналист. 1913 - РАЖДА СЕ ЖИВКО ОШАВКОВ, СОЦИОЛОГ И ФИЛОСОФ, ПРОФЕСОР (УМИРА 1982 Г.). Основоположник на социологическата наука в България. Учи социология в Сорбоната, Париж. Завежда групата за социологически изследвания при Президиума на БАН, която през 1968 г. се превръща в Институт по социология, на който Ошавков става пръв директор. Един от основателите и пръв председател (1965-1982) на Социологическото дружество, преименувано на Българска социологическа асоциация. Вицепрезидент на Международната социологическа асоциация (1970-1974). 1971 - УМИРА ЛУИС АРМСТРОНГ, АМЕРИКАНСКИ ДЖАЗ МУЗИКАНТ (Р. 1901 Г.). Известен с прякора Сачмо. През 1929 г. записва и широко популяризира песента \"Когато се усмихваш\". В нея призовава притиснатите от икономическа криза американци да се усмихват. Изпълнението му завършва с тромпетно соло, в което няма импровизации, но то внушава убедително, че ако човек вложи усилие, ще победи.     \n \t\n", "date": "2018.07.06", "title": "Датата"}
{"url": "http://www.duma.bg/node/170567", "text": "\nКонференциите в Генуа и Хага през 1922 г., на които участват големите западни държави и Съветска Русия, имат голямо политическо значение, понеже доказват невъзможността да бъдат наложени на съветското правителство неравноправни споразумения. Заедно с това се изяснява колко силен е стремежът на западните държави да бъде създаден единен антисъветски фронт и чрез дипломатически и икономически натиск да бъде поставена Съветска Русия на колене. \nБлизо един век по-късно схемата за натиск върху Русия отново е задействана от западните държави. Този път като поводи са използвани \"казусът Крим\" и \"случаят Скрипал\". Но както понастоящем, така и преди век икономическите интереси на отделните западни държави нарушават общия хор. \nНа 10 август 1922 г. официалният представител на Великобритания в Москва запитва Народния комисариат на външните работи (Министерство на външните работи - бел. авт.), отнася ли се предложението на ръководителя на съветската делегация Максим Максимович Литвинов в Хага на 19 юли 1922 г. само до РСФСР \"или също до Украйна и до други съюзни и автономни републики\"? Народният комисариат на това запитване отговаря, че както в Генуа, така и в Хага делегацията на РСФСР (Руска съветска федеративна социалистическа република), представлява всички съветски републики, не че съветското предложение от 19 юли 1922 г. е било отхвърлено в Хага и \"това обстоятелство принуждава руското правителство да счита за несъществуващо наименованото по-горе предложение на руската делегация по отношение на всички правителства, участвали в конференцията\". \nПо този начин правителството на Съветска Русия дава да се разбере, че забавянето със сключването на споразумение е  неизгодно за западните държави  и отрицателно влияе на условията, предлагани от съветската страна. След приключването на тази преписка крупният английски бизнесмен Лесли Уркварт, макар че самият той е инициатор на Хагската резолюция за недопускането на сепаративни концесионни съглашения със съветското правителство, дава на журналистите интервю, в което се казва: \"Ние, деловите хора, се съобразяваме повече с фактите, отколкото със символите на вярата. Аз трябва да работя с всяко правителство, което се явява действителна власт в Русия. А понастоящем това е единствено съветското правителство\". Скоро след това Лесли Уркварт подписва в Берлин с представител на съветските власти концесионен договор. \nПод влиянието на част от американските делови кръгове, които заемат положителна позиция по отношение на установяването на икономически връзки със Съветска Русия, разузнавателни действия предприема и правителството на Съединените американски щати. В средата на август 1922 г. то отправя неофициално запитване към съветското правителство какви са условията за възстановяване на руско-американските делови връзки и възможно ли е изпращането в Съветска Русия на американска експертна или анкетна комисия. Съветското правителство в отговор на запитването съобщава, че то би приветствало търговски преговори със САЩ, но експертните или анкетните комисии могат да бъдат допуснати само на принципа на пълна взаимност, тоест при условие за допускане на съветски представители за проучване на американския пазар. Приблизително по същото време съветското правителство утвърждава договор за срок от 15 години с американската нефтена компания \"Интернешънъл Бойредал\" за оборудване и извършване на сондиране в Балахнинския район и за техническа организация на добива на нефт с помощта на модерно оборудване на залежите на \"Азнефт\". \nГолям интерес към икономическите отношения със Съветска Русия проявява и част от френските делови среди. Пристигналият през септември 1922 г. в Съветска Русия лидер на радикалите Едуард Ерио публикува след завръщането си в Париж книга \"Нова Русия\", в която излага становището си за незабавно установяване на делови отношения между двете страни. \nВеднага след завършването на конференцията в Генуа през 1922 г. Чехословакия подписва търговски договор със Съветска Русия, а през септември с. г. към англо-съветския търговски договор от 1921 г. се присъединява и Канада. \nПрез 1922 г. съветското правителство сключва десет концесионни договора (при пет в 1921 г.). Ето как отказът на западните държави да приемат конкретни решения в Генуа и Хага не попречва на Съветска Русия да заздрави деловите си отношения с тях, но  изменя формата на тези връзки -  вместо предложеното от съветска страна многостранно споразумение, започват да се подписват двустранни договори с отделни правителства и компании. \nМатрицата на диктата на икономическите интереси и след близо един век не се е изменила. Понастоящем въпреки общото решение за санкции срещу Руската федерация, бизнесът както в Западна Европа, така също и в САЩ, търси възможностите за взаимоизгодни връзки. Достатъчен е само примерът със \"Северен поток 2\", който намира подкрепа за своето осъществяване и на правителствено ниво във Федерална република Германия. \nВ своята упорита борба за мирно съществуване с капиталистическите страни съветското правителство придава особено значение на проблема за разоръжаването. След като Генуазката конференция отказва да разгледа този въпрос, съветското правителство отправя (12 юни 1922 г.) на Финландия, Естония, Литва и Полша покани да изпратят свои делегати на конференция за съвместно обсъждане на въпроса за пропорционално съкращаване на въоръжените сили. Управляващите кръгове в тези страни, опасявайки се от евентуалното недоволство на големите западноевропейски държави, забавят своето решение и едва през октомври с.г. дават съгласие за свикване на конференцията. По-късно съгласие за участие дава и Литва. Румъния в отговор на поканата поставя искане съветското правителство предварително да признае завземането на Бесарабия, което условие е категорично отхвърлено. \nСъветското правителство разглежда проектираната конференция като първата крачка по пътя към всеобщо разоръжаване. Споразумението с непосредствените западни съседи на съветската държава е предвидено по-нататък да бъде разпростряно върху по-широк кръг от държави, като способства за намаляване на военните разходи и за укрепването на мира. В потвърждение на тази политика Съветска Русия  осъществява едностранна инициатива  за съкращаване на своите въоръжени сили. Числеността на Червената армия е намалена от 5 300 000 души през м. декември 1920 г. на 1 500 000 души през декември 1921 г. и на 800 000 в средата на 1922 г. \nКонференцията по разоръжаването е открита на 2 декември 1922 г. в Москва. Още на първото й заседание съветското правителство разпространява декларация, която съдържа разгърната програма за пропорционално съкращаване на въоръженията. В течение на година и половина-две държавите участници в конференцията биха били длъжни да съкратят личния състав на своите армии със 75%. Числеността на Червената армия в този случай би се намалила от 800 хиляди на 200 хиляди души. Освен това в декларацията е предложено да бъдат разпуснати всички нередовни военни формирования; да бъдат ограничени военните разходи; да бъде фиксирана еднаква за всички договарящи се държави гранична сума за годишни разходи за един военнослужещ, на взаимните граници да бъдат издадени демилитаризирани зони, където да не бъдат разположени никакви военни части. \nОтговорът на съветската декларация показал нежеланието на другите участници в конференцията да предприемат реални мерки за съкращаване на въоръженията и на военните разходи. Но делегациите на Полша, Финландия, Естония и Литва образуват антисъветски блок, като се стремят да съсредоточат вниманието на конференцията върху общи разговори с политически характер, като настояват предварително да бъде създадена \"атмосфера на доверие\", и \"политически гаранции\", да бъде извършено \"морално разоръжаване\", и чак след това да бъде поставен въпросът за \"материалното\", тоест действителното разоръжаване. \nДелегацията на Литва  \nне се присъединява към антисъветския блок      единствено поради конфликта си с Полша заради Вилнюс. От своя страна Полша представя проектодоговор за ненападение и арбитраж, съгласно който всички конфликти между договарящите се страни подлежат на арбитражно разглеждане в Лигата на нациите. Въпреки че съветската делегация заради достигането на споразумение приема по принцип полското предложение, но с поправка, че едновременно ще бъде сключена конвенция за взаимно съкращаване на въоръженията и на въоръжените сили. Но делегациите на Полша, Финландия, Естония и Латвия отклоняват това предложение. В представената от тях съвместна декларация те предлагат да бъде прекратено по-нататъшното обсъждане на въпроса за пропорционалното съкращаване на въоръженията и вниманието да бъде съсредоточено върху \"моралното разоръжаване\", като под това граничните на Съветска Русия държави подразбират тяхната съседка да се откаже от марксистко-ленинската идеология, върху която е изградено нейното държавно устройство. \nНа 12 декември 1922 г., десет дена след своето откриване, Московската конференция приключва своята работа, без да достигне до положителен резултат. Въпреки това обстоятелство инициативата, проявена от съветското правителство, има важни последици. Тя показва на народите в целия свят, че съветското правителство последователно и настойчиво се бори за постигане на всеобщ мир, издига конкретни и практически осъществими предложения за намаляване на числеността на армиите и за съкращаване на военните разходи. \nВъпреки нежеланието на западните съседи на РСФСР да приемат тези предложения, Х Всерусийски конгрес на съветите постановява да бъде съкратена числеността на съветските войски с още 25%, като тя бъде намалена от 800 хиляди на 600 хиляди души. Конгресът приема тържествено обръщение към трудещите се от всички страни. В този нов важен документ на съветската външна политика се казва: \"Всички, които искате мирен труд, присъединете своите усилия към усилията на Съветска Русия, за да осигурите мира, за да предпазите човечеството от чудовищните и изтребителни войни!\" \n(По материали от чуждестранния печат.) \n    \n \t\n", "date": "2018.07.06", "title": "Мирът и разоръжаването - дъвки за пропагандни балони  "}
{"url": "http://www.duma.bg/node/170568", "text": "Една 100-годишна къща на разбита и почти обезлюдена улица в ловешкото село Дерманци бавно се руши. Това е домът на големия македонски комита Христо Чернопеев, оцелял в 16-годишни битки за свободата на останалите под турско робство българи от Македония и Тракия и загинал геройски във войните през 1915 г. при Криволак, днешна Македония. Някога най-голямата и хубава къща в селото сега е необитаема и някак нелепо на фона на разрухата от нея стърчи телевизионна чиния. Покривът й е пропаднал, а опитът огромната пробойна да бъде запушена с найлон е неуспешен. Къщата буквално е изтърбушена от мародерски набези - няма ги мебелите и вещите на няколко поколения Чернопееви. Няма ги и старите снимки и портрети по стените, които помня от времето на учителката баба Станка - най-малката дъщеря на Чернопеев. По земята на двора са разпръснати парцаляци от стари дрехи и завивки, пробита тава и битови джунджурии - явно непотребни и за апашите. Вятърът е отворил прозорец и развява черчеветата при по-силен порив. Просторният двор е в тръни и треволяк, колкото човешки бой.  Тъжна картина \nСамо паметната бронзова плоча, която също вече се разпада, напомня, че от тук Черньо Пеев, каквото е рожденото му име, е тръгнал да освобождава македонските братя, изоставяйки цели 16 години родители, жена и четири деца. Спас Спасов правдиво го нарича \"един от най-романтичните представители на нашето националноосвободително движение след 1878 г.\". Дерманският комита се е сражавал десетки години срещу турците рамо до рамо с Яне Сандански и Гоце Делчев. На тях обаче днес са именувани градове, къщите им са музеи, възпети са от народа в песни. А домът на Чернопеев се руши въпреки многото наследници, сред които има лекари, военни, дори и известен генерал.  \nОще по-тъжното е, че тази къща е построена за осиротялото семейство на Чернопеев с дарения от благодарните българи в Македония. След гибелта му на фронта те плащат и за образованието на четирите му деца в Солун. Огромна е жертвата, която Чернопеев прави в името на патриотичната кауза. През тези 16 години на активно участие в националноосвободителното движение семейството му едва е преживявало. Дерманчани са го укорявали и са го наричали хайдук, който е изоставил деца и жена на произвола на съдбата. Съселяните му нямали представа къде се е запилял Черньо и какво прави, виждали са само мъката на близките му. През тези години Чернопеев се е връщал няколко пъти у дома, само за да зърне децата и да отпердаши отново. И понеже е бил издирван за терористична дейност от властите, се е появявал в село предрешен я като жена, я като кюмюрджия, за да не не бъде разпознат и предаден.  \nЧерньо Пеев е роден на 18 юли 1868 г. в Дерманци - два дни след героичната гибел на Хаджи Димитър на Бузлуджа. Преди да се включи в освободителното движение през 1999 г. 10 години е бил на военна служба в Плевен, където попада под влиянието на военния с голямо сърце и харизма Борис Сарафов. Новото име пък му е дал бойният му другар Михаил Апостолов - Попето. \"Абе, Черньо, що са те нарекли тъй, като си толкова бел? Какъв Черньо си ти? Вече си Христо Чернопеев\", рекъл му Попето и  името му залепнало В днешните комерсиални времена, при ширещата се корупция, е трудно да си представим, че е имало българи, изцяло посветени на Родината, безкористни и себеотдайни на святата мисия, отдали живота си на обществото, без да преследват облаги, пари, постове и слава. В спомените си пред проф. Любомир Милетич войводата от Дерманци казва, че е прочел във вестниците за тежкото положение на българите в Македония и Тракия, останали под турско робство и това го е мотивирало да зареже всичко и да хване планините. В първите десетилетия на следосвобожденска България е било силно развито патриотичното чувство сред хората, особено военнослужещите. Черньо Пеев се причислява към първите големи дейци на ВМРО - простодушни идеалисти и романтици, привлечени към делото заради военното им майсторство. За него чистотата и правотата на каузата е достатъчен стимул, пише в днешно време за него Спас Спасов. Чернопеев се отказва от депутатския си имунитет през 1915 г., за да се включи в боевете по време на Първата световна война и малко след това да загине геройски на бойното поле при Криволак, където е погребан заедно с още 10 войници от неговия отряд.  \n\"Посветил се е на освобождението на Македония, не от лична амбиция да се прочуе с подвизи в опасното революционно поле, а от силен патриотичен усет и благоговейно отношение към тогавашните ръководители на делото, между които пръв му е повлиял Борис Сарафов\", пише за него Милетич. Борис Сарафов е брат на големия драматичен актьор Кръстю Сарафов, магнетична личност, чието обаяние покорява сърцата и душите на мнозина, човек на действието, страстта и авантюрата. Сарафов привързва завинаги - от 1898 г. до края на живота му, фелдфебела Черньо Пеев от Северна България към каузата за свободна Македония. От 1899 г. до смъртта си при Криволак Чернопеев служи на святата идея така, както намери за добре. Ръководи го единствено стремежът му към правдата. Затова и толкова се лута - сътрудничи безкористно ту в едното крило на македонската организация, ту във второто, ту в третото.  \nТой е сред участниците в аферата \"Мис Стоун\" (1901-1902 г.), когато за нуждите на организацията е похитена американската мисионерка Елън Стоун, за която е поискан и получен откуп, равен днес на милиони. Парите отиват за въоръжаване на четите, а Чернопеев и останалите участници в похищението не вземат нищо. Самата мис Стоун в крайна сметка остава очарована от похитителите си, разбирайки, че го правят безкористно и единствено за ползу роду. Връщайки се в Америка, тя е продължила да подпомага каузата за освобождение на българите в Македония.  \nМалко след края на аферата Чернопеев решава да посети семейството си в Дерманци и другарите му събират пари за чувал брашно, защото войводата го е обещал на жена си. После организацията му отпуска и 5 турски лири за семейството му. \"Той беше много видял и много научил, но човек, върху който по-умни и по-хитри от него лесно са могли да влияят, понеже желанието му да работи е било непреклонно, а не се е ръководил от лични амбиции. При все това честно сложи живота си в жертва на отечествения идеал\", написа проф. Милетич.   \nТочно 85 години след героичната смърт на Чернопеев и другарите му на бойното поле при Криволаг варвари разкопаха 11-те военни гроба в двора на новоселската църква \"Света Богородица\" в Щип. Мародерите унищожиха тленните останки на българските войници и ги разхвърляха в различни посоки. Костите на загиналите за България останаха без гроб, поругани от днешните македонски националисти. Как се забравя такава гавра?  \n Дерманци почита паметта на именития си съгражданин Христо Чернопеев от около 40 години насам. Тогава именно са поставени бронзовата плоча в дома му и паметникът на главната улица пред селскостопанския техникум, чествана е с голям концерт 110-годишнината от рождението му с участието и на ансамбъл \"Пирин\". Мнозина са искали паметникът на войводата да бъде в центъра на селото, но все пак по социалистическо време надделява мнението на площада да бъде издигнат паметник на разсреляните без съд и присъда дни преди 9 септември 1944 г. младежи от Дерманци, обвинени в подпомагане на партизаните. В крайна сметка паметник на антифашистите и до днес няма, разказа пред ДУМА кметът на Дерманци Николай Зашев. Разпадащата се къща на най-именития му съгражданин е и негова драма. Според кмета обаче общината няма право да се меси, защото имотът е частна собственост. Проблем били и многото наследници на къщата, които, макар и незаинтересовани, не могат да бъдат открити, за да дадат съгласие за поддръжка на имота. Преди години Зашев имал идея къщата на Чернопеев да стане музей и да привлича туристи, но заради многото частни интереси и тя била неосъществима. \nВ Дерманци се гордеят с най-именития си съгражданин, казва кметът. През 2018 г. селото ще чества тържествено 150 години от рождението на Чернопеев. Идеята на Зашев е да има вечерно факелно шествие, затова честването ще бъде отложено за септември. Дотогава той се надява да успее да събере необходимите около 6000 лв. за празника, колкото е струвало последното честване през 2015 г. за 100-годишнината от гибелта на Чернопеев. Тогава финансово рамо е ударила община Луковит. ВМРО на Красимир Каракачанов също е помогнала за подобаващо отбелязване на събитието, включително и с участието на ансамбъл \"Българе\". \"И сега сме в преговори с ВМРО. Този път честването да бъде най-голямо\", обясни Зашев и допълни, че води разговори с депутата от ВМРО-\"Обединени патриоти\" Юлиан Ангелов. Пред ДУМА военният министър Красимир Каракачанов също даде обещание партията му отново да помогне за честването на Чернопеев в Дерманци. \"Чернопеев е революционер от наднационална величина. Няма такава самоотверженост, може би е сравнима единствено с тази на Левски\", категоричен е кметът и се зарича обезателно да докара президента Румен Радев на честването на Чернопеев.     \n \t\n", "date": "2018.07.06", "title": "Белият Черньо"}
{"url": "http://www.duma.bg/node/170601", "text": "България е най-сигурното и безопасно място за живеене в тази част на Европа. Тази констатация направи навръх професионалния празник на МВР вътрешният министър Валентин Радев. \"Факт е, че невинаги получаваме нужната благодарност, но също така е и факт, че много от нещата, които вършим, остават невидими. Поради това често биваме критикувани несправедливо\", ожали се той на церемония пред паметника на Незнайния воин в София. \nМинистърът изтъкна, че в рамките на българското европредседателство не се е случил нито един инцидент \"благодарение на ангажираността на приблизително 28 000 служители от МВР, които следяха за спокойствието и безопасността на гражданите и гостите\". \nПо-рано в телевизионно интервю той изрази задоволството си, че тази година, за сметка на предходната, синдикатите не отбелязват празника си с протест. \"Промените в Закона за МВР трябва да бъдат готови към края на годината и да бъдат внесени в парламента в началото на следващата сесия. Промени вече се случват, но постепенно, и реформите ще бъдат еволюционни, а не революционни. Ще има структурна реформа, а е възможно и обединение на дирекции\", заяви той. Макар и неуверено министърът предположи, че може и да има нов закон за МВР. \n    \n \t\n", "date": "2018.07.06", "title": "МВР министърът се хвали, че сме най-сигурни на Балканите"}
{"url": "http://www.duma.bg/node/170602", "text": "\"Бих подкрепил такова предложение, ако получа консенсус от всички политически сили. Това означава, че след това всички ще носим отговорността за решенията\". Това заяви министърът на здравеопазването Кирил Ананиев в отговор на въпрос на депутата от ДПС Нигяр Джафер  на вчерашния блиц контрол склонен ли е да приеме изборът на ръководител на НЗОК да се върне така, както бе преди 2010 г. По думите му подобна промяна е политическо решение, което може да въздейства върху организацията, управлението и функционирането на НЗОК. Той припомни, че е участвал в работата на касата и по времето, когато директорът се избираше с конкурс, имаше Управителен, Контролен и Обществен съвет. Според него и двете системи показали недостатъци. По думите на Ананиев ще има и други фактори, които биха повлияли, когато бъде представен новият здравен модел. Тогава може би ще има по-друга тежест, отколкото сега, заключи министърът. Според д-р Джафер моделът на управление от 2010 г. е донесъл повече негативи. \nКак 28 хил. опаковки лекарства са минали нелегално българската граница и се озовали в Турция, попита министъра депутатът от БСП доц. Георги Йорданов. Ако се изнасят лекарства без наркотични вещества, това е паралелен износ, но ако съдържат наркотични вещества, може да бъдат изнесени само с разрешение на министъра, а това разрешение важи за 3 месеца, отговори Ананиев. Той обаче обясни, че откакто е министър - 7 месеца и половина, такова разрешение не е давал и припомни, че екипът му подготвя промени в Закона за лекарствата, касаещи паралелния износ. ДУМА припомня, че преди дни турският държавен телевизионен канал \"Хабер\", съобщи, че при акция на службите за борба с организираната престъпност и контрабандата в Истанбул бяха заловени въпросните 28 хил. опаковки.     \n По искане на парламентарните групи на БСП и ДПС председателят на Надзорния съвет на НЗОК Жени Начева трябваше да представи пред депутатите новостите с отпускането на онколекарства. ДУМа припомня, че с новия рамков договор НЗОК въведе по-строг контрол на ползването им и реши да плаща само количеството от медикамента, което е приложено реално на пациентите. Преди плащаше за флакон, но между 3 до 30% от медикамента се изхвърляше, припомни Начева. Сега обаче онколози се оплакват, че е трудно групирането на пациентите така, че да се ползва цялото количество лекарство, а когато то остане за другия ден, не може да се ползва. Ще мониторираме процеса и след 3 месеца ще видим какви са резултатите, обеща Начева.     \n \t\n", "date": "2018.07.06", "title": " Ананиев е готов да подкрепи промяна в избора за шеф на НЗОК  "}
{"url": "http://www.duma.bg/node/170604", "text": "Подготвя се концесията на летище София да бъде спечелена от съседна на България държава. За това предупреди на брифинг в парламента говорителят на ПГ \"БСП за България\" Елена Йончева. На въпрос на ДУМА за коя страна става въпрос, тя уточни, че държавата е южна съседка на България. Йончева напомни, че след няколко месеца Турция се готви да открие най-голямото летище в света в eвропейската част на Истанбул. Според нея Турция няма основание да има конкурентна аерогара в близка до нея държава. Ако бъде отдадено на концесия, има опасност българското летище да се превърне в помощно, предупреди народният представител. \nБСП ще обжалва във ВАС отказа на правителството да предостави на парламента условията за отдаването на концесия на летище София, обяви Йончева. Тя припомни, че МС и Министерството на транспорта отказаха да предоставят информация за условията за предоставяне на аеропорта за експлоатация. Не получихме и докладите и анализите, които Световната банка и Европейската банка за възстановяване и развитие са направили за състоянието на летището, добави Йончева. Тя определи това като неприемливо. Според нея случилото се показва, че концесията е нагласена и има предварително избран победител. Йончева припомни, че летище София е печелившо, и запита кое налага отдаването му на концесия.    \nБСП подготвя законодателни промени, с които подобни процедури да бъдат забранени за фирми и дружества, които представляват национална сигурност, а летище София е такъв обект, подчерта народният представител.  \nПолучихме информация, че се готви драстично съкращение на служителите на аеропорта, които са били заплашвани да мълчат, за да не бъдат уволнени още сега, както и за увеличение на цените на услуги, каза говорителят на парламентарната група на левицата. \n \nПрогнозната cтoйнocт за концесията на летище София e 3,898 млрд. eвpo бeз ДДC, или нaд 7,6 млрд. лeвa. Данните се разбраха, след като Държавният вестник на ЕС публикува вчера параметрите по договора. Стана ясно, чe кoнцecиятa щe бъдe зa cpoк oт 420 мeceцa, тоест за 35 гoдини.  \nСумата на вложенията е доста по-висока от предполагаемата, защото през миналата седмица стана ясно, че бъдещият концесионер ще бъде задължен да реализира инвестиции в размер не по-малък от 600 млн. евро за срока на концесията. Освен това до десетата година той ще трябва да изгради и нов пътнически терминал на аеропорта. Това условие се потвърждава и от публикуваната документация. \nКонцесията на летището ще е от смесен вид и ще бъде определена като концесия за строителство. Тя ще включва изграждане на терминал 3, както и предоставяне на услуги, свързани с експлоатацията на летището, с цел осигуряване на неговото ползване от въздушни превозвачи.  \nГoдишнитe възнaгpaждeния, кoитo щe ce дължaт зa вcякa eднa гoдинa oт cpoкa нa кoнцecиятa, ca в paзмep нe пo-малко от 15 млн. лв. бeз ДДC, или 10% oт oбщия paзмep нa oбщитe пpиxoди oт вcички дeйнocти. Сред минимaлнитe изиcквaния е кандидатите дa oпepиpaт пoнe eднo мeждyнapoднo лeтищe c пoвeчe oт 10 млн. пътници гoдишнo, дa имaт aктиви c нeтнa cтoйнocт зa пocлeднитe тpи гoдини oт минимyм 200 млн. eвpo, кaктo и дa имaт oпит пpи финaнcиpaнe нa пoнe eдин инфpacтpyктypeн пpoeкт зa нaд 400 млн. eвpo. Cpoкът зa пoдaвaнe нa oфepти oт кaндидaтитe e 22 oктoмвpи 2018 г.     \n \t\n", "date": "2018.07.06", "title": "БСП заподозря, че гласят летище София за Турция  "}
{"url": "http://www.duma.bg/node/170605", "text": "Екоактивисти и обществени организации, защитаващи културното наследство на София, алармираха вчера, че половинвековни здрави дървета в столицата ще бъдат премахнати заради метрото. Става дума за растителността по столичния бул. \"Евлоги и Христо Георгиеви\" и в двора на Военната академия. \"Липите са част от групова културна ценност, обявени са за паметници на градинското и парковото изкуство, но стават жертва на проекта за разширение на софийското метро\", уточняват екоактивистите.  \nСпоред становище на Министерството на културата \"Метрополитен\" трябва да предложи компенсаторно застрояване в троен размер. От документацията не става обаче ясно дали е бил обсъждан друг план, в който да не се налага изсичането. \n    \n \t\n", "date": "2018.07.06", "title": " Половинвековни дървета ще бъдат отсечени заради метрото"}
{"url": "http://www.duma.bg/node/170609", "text": "Концесията на летище София ще бъде спечелена от съседна на България държава,  . Тя напомни, че след няколко месеца в европейската част на Истанбул започва работа най-голямата аерогара в света. Турция няма основание да има конкурентна аерогара в друга, близка до нея държава, и има опасност летище София да се превърне в помощно, предупреди Йончева.  \nБСП ще обжалва във ВАС отказа на кабинета да предостави на НС условията за концесията. Това показва, че концесията е нагласена и има предварително избран победител, смята Йончева. Социалистите подготвят законодателни промени, които да забраняват фирми и дружества, които представляват националната сигурност, да бъдат отдавани на концесия.      \n \t\n", "date": "2018.07.06", "title": "БСП: Дават летище София на Турция "}
{"url": "http://www.duma.bg/node/170606", "text": "Все още не е ясно кой и защо е убил Иво Стаменов. \"Категорично искам да заявя, че не сме разкрили убийството на данъчния служител Иво Стаменов. В никакъв случай нямаме доказателства, с които да може да се повдигне обвинение за убийство\", заяви на брифинг в Спецпрокуратурата наблюдаващият прокурор Камен Господинов. Ден по-рано бе разпространено съобщение, в което се твърдеше, че разбита преди дни престъпна група може да е съпричастна към смъртта на Стаменов. \nОт думите му се разбра, че групата, в която влиза синът на Йоско Костинбродския и депутатски брат, е била набелязала за сплашване данъчния. Бандитите търсели някой, който да запали колата му и да му нанесе телесна повреда. Поръчвали подобни деяния, които обаче не били реализирани. Нямаме доказателства за конкретното убийство, че те са го извършили, настоя прокурорът. \nОрганизираната престъпна група е действала на територията на София. Извършвали са изнудвания на лица, които са били принуждавани чрез заплашване да поемат имуществени задължения. Има доказателства, че задържаните са се занимавали с лихварска дейност. \nОфициално стана ясно, че сред задържаните е Борис Аврамов. Както ДУМА вече писа, неговият брат Димитър Аврамов е настоящ депутат от ДПС, а до 2012 г. бе в НС от листите на ГЕРБ. Борис Аврамов е раздавал задачи и е привлечен като обвиняем за ръководител на организирана престъпна група, добави Господинов. Няма данни, че Борис Аврамов се интересувал от убития данъчен служител, уточни прокурорът.      \n \t\n", "date": "2018.07.06", "title": "Още не е ясно кой е убил данъчния Иво Стаменов"}
{"url": "http://www.duma.bg/node/170569", "text": "Нови жълтини заливат сайтове, отделни гадни и мръсни журналисти се опитват да провокират истината с предположение на \"нещастни долни лъжци мръсници\"... Борисов си бил купил остров! Глупости. Та той си има всичко. За какво му е остров? \n  Остров? И то в съседна Гърция. Ами ако беше купил Халкидики!? Кой щеше да му чисти улиците сега след потопа? Данчето Фандъкова ли? Ама защо пък не? Да не би да е престъпление да си купиш остров? \n  Той купува всичко, което се продава у нас. Не купи ли Волен Сидеров? Не купи ли Антон Тодоров и \"Шайка\"-та си!? Не купи ли Лютви Местан, Методи Андреев, Тома Биков, Спас Гърневски... Скоро ще купи и Спас Панчев, колко му е при  днешната пазарна и позорна цена на земеделската земя! \n  Не купи ли Красимир Каракачанов, Валери Симеонов, Веселин Марешки? Как се управлява без тях, а! \n  Но за какво му е на премиера остров, а кажете. Та той си има Меркел, Макрон, Мей, Туск, Могерини - всички европейски мъже, има Жан Клод Юнкер, папи галят главата му, други го целуват в устата бърже... Има Западните Балкани, има Северна Македония и Албания, има Тайпи, искаше да има и Путин, но Москва на мутри не вярва. Тя си ги има достатъчно в Русия. \n  Искаше да купи на безценица преди време и Деница Златева, и Корнелия Нинова, но левите дами не му се дадоха. \n  Щял да купува остров Борисов. Островът да не е индулгенция? На него му стига да му кажат \"конграчулейшън\", джанъм. И толкова. Не му разваляйте идилията на остров Банкя, където не знам дали има поне куче. Не вярвайте на фалшиви покупки и продажби. И не ни пълнете фейсбука с измишльотини мръсни и жълти от гръцки източници и български папагали! Нищо, че купуването и продаването на острови още не е престъпление. \n    \n \t\n", "date": "2018.07.06", "title": "Що му е на Борисов остров?"}
{"url": "http://www.duma.bg/node/170607", "text": "От дискусията остава впечатлението, че НС е виновно, че КЕВР не изпълнява законовите си задължения и не се произнася \"за\" или \"против\" сделката за ЧЕЗ, защото законът бил лош. Това заяви Корнелия Нинова при дискусията. \"Няма нужда да си припомняме юридическите тезиси, че няма добър или лош закон. Законът се изпълнява. Част от ГЕРБ казват, че БСП е виновна, че приехме лош закон без критерии. Други, пак от ГЕРБ, обаче заявяват, че ОП са виновни, защото те го предложиха. ГЕРБ гласували този закон, \"за да угодят на опозицията\". Най-накрая опозицията получи признание, че вие управлявате, за да изпълнявате нейните желания\", обърна се към управляващите лидерът на БСП. \nНинова попита защо никой не е споменал, че IEC България, КонтурГлобъл Марица Изток 3 АД, Асоциация \"Хидроенергия\", Българската фотоволтаична асоциация, ЕВН, Енергопро и ЧЕЗ са застанали като един в защита на шефа на КЕВР, а това не се счита за натиск. Значи свободното мнение на 200 000 души е натиск, натиск е и когато партия поиска изпълнение на закона, а онези, чиято печалба зависи от решенията на КЕВР, да защитават КЕВР, не е натиск. Това сте оформили под гръмкото заглавие \"Защо всички от бизнеса обичат Иван Иванов, а Корнелия и Мая, не\", обобщи Нинова. Тя попита няма ли конфликт на интереси, когато фирми, чиято дейност и печалба зависят от решенията на уж независимия орган, застават зад него и го хвалят. Според нея и най-непредубедения човек ще разбере защо големите в бранша застават зад КЕВР. \nЛидерът на БСП припомни, че има закон и постановление 181, в което пише кои дейности и кои обекти са от значение за националната сигурност. Конституция пък указва, че държавата се грижи за националната сигурност. Еленергията е елемент от националната сигурност, подчерта тя в отговор защо държавата трябва да се намеси в сделка между два частни субекта. \nПриехме закон и КЕВР трябва да го изпълнява, категорична бе Нинова. \"Комисията не си е свършила работа. Правителството не си е свършило работата. Иван Иванов се оплака, че поискал външна юридическа помощ, която не му била предоставена. Защо, уважаемо правителство, не сте сторили това - умишлено или случайно? И най-непредубеденият човек да разбере, че изпълнителната власт и на КЕВР не желаят да изпълнят закона, защото искат да прикрият сделката за ЧЕЗ, зад която стоят частни интереси, подкрепени от правителството на Бойко Борисов\", обобщи лидерът на социалистите.  \n    \n \t\n", "date": "2018.07.06", "title": " Корнелия Нинова настоя законът да се изпълнява"}
{"url": "http://www.duma.bg/node/170571", "text": "Продължава инициативата по идея на ДУМА за съграждане в централната част на София на паметник на децата, жертви на фашизма. Все повече българи от цялата страна подкрепят инициативата, при това - хора с различни политически виждания, но категорично разграничаващи се от фашизма. В цяла Европа - от Франция през Чехия, Русия и до Беларус, отдавна са изградени подобни паметници, пред които във всички сезони на годината има свежи цветя. \"Не съм социалист, нито потомък на активни борци, но мисля, че щом можахме в столицата да издигнем паметник на Рейгън, вероятно ще намерим у себе си сърце и памет за най-малките жертви на войната и фашизма, които не успяха да пораснат, наказани без вина виновни\", написа в писмо до редакцията Илия Върбанов от София. Много активно идеята за паметника е подкрепена от социалисти от цяла България, от цели организации на БСП, от структури на Българския антифашистки съюз. Всъщност - от всички, които искат да помнят, защото паметта е тази, която може да възпре породилите се в Европа, че и у нас, неофашистки уклони. И още - децата, жертви на фашизма и войната, могат да ни помогнат да останем и да бъдем Човеци.               \nИнициативният комитет за изграждане на паметника с удоволствие съобщава, че негов автор ще бъде известният скулптор проф. Иван Славов, преподавател в Националната художествена академия, член на СБХ. В момента той завършва проекта за бъдещия паметник на децата.     \nСред най-известните скулптурни творби на проф. Славов са паметникът на Асеневци във Велико Търново (в колектив), комплексът \"Създатели на българската държава\" в Шумен (в колектив), \"Кладата\" - гр. Антоново, паметникът на Стамболов в София, \"Разпятие\" - Созопол и др.  \nПроф. Иван Славов е участник в представителни изложби в България, Италия, Германия, Португалия, Румъния, Пoлша, Унгария, Сирия, Белгия и др. Няколко негови самостоятелни изложби преминаха при огромен успех. Творби на маестрото са  притежание на НХГ, СГХГ, Градските художествени галерии в Плевен, Велико Търново, Добрич, Варна, Пловдив, Стара Загора, Перник; както и на частни колекции: Колекция Лудвиг - Германия, Колекция Вутен - Белгия, Кметството на гр. Констанц - Германия; на частни колекции в България, Италия, Гърция, Полша, Германия, Дания, Холандия. За своите скулптурни творби той е удостоен с няколко големи награди у нас и в Полша.  \nБАНКОВА СМЕТКА \nБанка ДСК \nIBAN:  BG49STSA93000025181669 \nBIC: STSABGSF В последния месец за реализирането на идеята помогнаха с дарения: Доброслав Пешин (200 лв.), Рачо Илиев (200 лв.), Ангел Андонов (50 лв.), Маргарита Кемалова (200 лв.), Георги Атанасов, бивш министър-председател, и Ани Спанчева (1000 лв.), Кирил Асенов (50 лв.), Мария Петрова (30 лв.), Чавдар Танов (30 лв.), Стефан Г. Стоилов (50 лв.), Първа Стоилова (50 лв.), безименен дарител от Български пощи - Западен регион (300 лв.), Димитрина Генова (100 лв.), Иван Обретенов (300 лв.), Петранка Тодорова (70 лв.), Цветан Янкулов (100 лв.), Пламен Цветанов (100 лв.), Петко и Момчил Нелови (200 лв.), Наташа Кръстева (30 лв.), Сергей Станев (100 лв.), Данко Цветков (30 лв.), Иван Иванов (30 лв.), Силвия Гергова (50 лв.), членове на Областния съвет на БАС - София (400 лв.), Маргарита и Стойчо Мекушини (300 лв.), Недко Христов (160 лв.), Петя Милкова (250 лв.).  \nАнжел Вагенщайн (сценарист и писател), Велислава Дърева (журналист), Велиана Христова (журналист, д-р по филология), Христо Георгиев (журналист, издател), акад. Светлин Русев (художник), проф. Валентин Старчев (скулптор), Иво Хаджимишев (художник фотограф), ген. Ангел Марин (вицепрезидент, 2002-2012), ген. Георги Иванов (първи космонавт на България), Лидия Иванова (д-р по философия).    Николчо Здравков Чампоев от Русе няма още две годинки, когато палачите \"по погрешка\" отнемат живота му. Историята на семейство Чампоеви е и доказателство за наличието на антифашистка съпротива преди 1944 г. у нас, както и за безпощадността, с която тя е била наказвана от властта.  \nНа 22 февруари 1944 г. Николчо Здравков Чампоев е на година и седем месеца, когато е разстрелян с особена жестокост - 12 куршума са открити в телцето му, видно от протокола от аутопсията му, пазен в русенските архиви. Баща му Здравко е нелегален партиен функционер, който се самоубива на 5 октомври 1942 г., за да не попадне в ръцете на обградилите го полицаи. Бащата намира смъртта си в името на своята кауза, без да е виждал сина си, роден на 26 юли 1942 г. След смъртта на Здравко Чампоев съпругата му Цветанка освен, че сама отглежда невръстното сираче и стария си баща, продължава мисията на съпруга си, като всеотдайно помага на нелегалните, които се борят срещу профашистката власт.  \nНа 22 февруари 1944 г. предател донася в полицията, че в дома на Чампоеви се укрива известната и търсена младежка деятелка, член на ОК на РМС, Ана Вентура. Полицията не закъснява. Въоръжена до зъби, обстрелва малката стаичка. Изтрещява автомат. Стъклата на прозореца се пръсват. Ана пада покосена на пода. Цветана се спуска върху рожбата си, но е простреляна. Полицейската шайка нахлува в стаята. Разстрелва седемдесетгодишния старец. Зловещ откос от шмайзер поразява и треперещото детско телце.  \n *Заглавието е на редакцията      \n \t\n", "date": "2018.07.06", "title": "Скулпторът проф. Иван Славов ще e автор на паметника на децата, жертви на фашизма"}
{"url": "http://www.duma.bg/node/170570", "text": "Присъединяването на България към еврото по принцип е важно. В момента страната ни полага сизифовски усилия да влезе в еврозоната, а в същото време там има сериозни проблеми. Не са ясни перспективите на еврозоната и единната валута. Безспорно е, че пътят на България е през ERM II към валутния съюз, но трябва да влезем едва тогава, когато положението вътре се успокои. Италия, например, иска радикални промени и заплашва, че ще се откаже от еврото, ако те не бъдат направени. За държави като нея участието в еврозоната отнема два ключови механизма - определяне на основния лихвен процент и обменния курс на валутата.  \nИстината е, че еврото все още не успява да постигне основната си цел - да обедини държавите в съюза. То беше създадено именно за обединяване на икономиките в ЕС и за повишаване на просперитета. Реално обаче  \nразделението между страните продължава да е голямо особено между кредиторите и кредитополучателите. Този факт се отразява и върху решаването на другите проблеми в общността - миграцията и защитата на границите, които са кризисни за Гърция и Италия.  \nЕдин от основните съществуващи проблеми, който е признат от всички, е свързан с Банковия съюз. Той се нуждае от реформа. Тя обаче се бави по най-различни причини. Една от тях е противопоставянето на Германия на тези ключови реформи, които могат да спрат изтичането на капитала от слабите икономики. Просто силните икономики в Европа нямат интерес. Една от основните критики към Валутния съюз е невъзможността да бъдат коригирани валутните курсове, а тежестта поемат членовете-длъжници, които вече страдат от забавен икономически растеж и свити доходи.  \nПозволявам си да цитирам тук Нобеловия лауреат Джоузеф Стиглиц, който твърди, че има риск отделни страни да поискат да излязат от еврозоната, ако не бъдат направени нужните стъпки за подобряването й. Той казва, че Германия или трябва да поведе реформите, или сама да го напусне. Ако това не се случи, ще трябва другите да го напуснат. Според Стиглиц концепцията за еврото изначално е сбъркана, тъй като не предложи нищо повече от строг контрол на дефицитите и дълговете. А това е допълнителна пречка за икономическото възстановяване. Резултатът от нея е забавено икономическо развитие на зоната, особено сериозно за по-слабите икономики. \nА диспропорциите и дисбалансите в Европейския съюз, които не намаляват, водят след себе си много големи проблеми. Въпреки общия растеж и кохезионните напъни, разликата и  \nдистанцията между богатите и бедните страни членки не се стопява  - по отношение на БВП, на доходите, на стандарта на живот, на профила на икономиките. Поради тази причина изтичането на огромни потоци от квалифицирана работна сила към богатия Запад поставя под въпрос възможността на съответните страни за изпреварващи темпове на развитие и за скъсяване на дистанцията. Формира се ситуация, при която, след като изчерпаха голяма част от възможните за себе си ползи от разширяването, богатите страни поставят под въпрос самата необходимост от кохезионните фондове, т.е. и от общата политика на сближаване. Времето на нетните донори като че ли изтича. \nЯрко потвърждение за това е и не особено големият ентусиазъм, с който беше посрещната идеята за разширяване на ЕС със страните от Западните Балкани. В Европейския съюз се оформят два центъра \nс две или даже повече крила. Единият е Франко-Германският, около който гравитират старите страни членки Белгия, Холандия, Дания, Люксембург, по отделни теми - Испания и Португалия, донякъде Швеция и Финландия, както и Прибалтийските страни. Другият е Вишеградската четворка, до която все по-близо стои Австрия. Вече забелязваме как на базата на общи интереси постепенно се оформя и друга специфична конфигурация - тази на Южноевропейските държави, в която попадат Италия, Гърция, Кипър и Испания. Това са обективни процеси, породени от различията и интересите. Добре е на всички да ни е ясно, че няма изгледи в обозримо бъдеще тези различия да бъдат преодолени. Точно обратното - те ще се задълбочават. \n    \n \t\n", "date": "2018.07.06", "title": "Банковият съюз има нужда от спешна реформа  "}
{"url": "http://www.duma.bg/node/170572", "text": "\n\"Законът е пример за това как един бизнесмен може независимо и напук на общественото мнение да прави безнаказано и безконтролно каквото си поиска\" - Г-н Кутев, парламентът прие в сряда на първо четене скандалния медиен закон \"Пеевски\". Какви бяха мотивите на социалистите да не го подкрепят? \n- Казано честно, законопроектът сам по себе си има вярна посока, защото се опитва да работи за изсветляване на медиите. Друг е въпросът, че в него има няколко спорни неща в този контекст. Какво предвижда документът? С него се въвежда задължението на медиите да публикуват собственика си до физическо лице. Това означава да стане ясно до края кои са физическите лица, а не само фирмите. Това първо е трудно изпълнимо, особено когато става дума за офшорки, защото законът ги забранява. Вторият проблем в цялата тази работа е, че този законопроект, според мен, може да изяснява кое е физическото лице-собственик, но често то е подставено, или както казват, е \"сламен човек\". \nЗаконопроектът не решава на практика докрай проблема със собствеността. Единствено дава  възможност да съдиш някого, ако евентуално знаеш кое е физическото лице, срещу което трябва да заведеш дело, в случай, че имаш проблеми със съответната медия, която те е обидила, наклеветила или е обругала доброто ти име. \n- Кое ви възмути и ви даде повод да се изкажете много рязко и категорично по време на дебатите в пленарната зала? Казахте, че проектодокументът е следващата крачка към разграждане на държавността. \n- Възмутителното в случая е, че този законопроект се внася с подписа и на Делян Пеевски. Дотук казах кои са добрите неща в закона. Лошото е, че с него се прави опит парекселанс да се изсветли образът на Делян Пеевски. Вносителите се опитват да покажат, че разпространението на печатни издания не е монопол на неговата фирма, а че той всъщност владее само част от разпространението и приписването му на монополист всъщност е невярно. Това е начинът, по който ДПС прави всичко възможно да изчисти образа на Делян Пеевски чрез законопроекта. \nДа, за мен той е следващата крачка към разграждане на държавността. Чрез законопроекта се размахва предупредително пръст, че има хора в държавата, които могат да правят каквото си поискат, и никой в държавата, дори и Народното събрание, може по някакъв начин да реагира.   \n- Това не е ли скандално? \n- Да, така е. Изобщо изсветляването на Пеевски през законопроект е твърде скандално и това не е начинът някой да си чисти имиджа. Второто и по-важното е, че самият факт, че Пеевски внася такъв закон, е форма на политически цинизъм. Защото се прави опит не само да изчистиш името си, но и да оправдаеш огромното си богатство, и как от собственик на стар опел си станал притежател на имоти и бизнеси за милиони. Да, може да се намери законова форма да го направиш, но няма как да ме убедиш, че това е, което българските граждани приемат за нормално в държавата. \nТ.е. това е примерът как един бизнесмен независимо и напук на общественото мнение може да прави безнаказано и безконтролно каквото си поиска. Това, според мен, е недопустимо. И това е нещото, което вбесява хората. \nЗатова по време на дебатите по проектозакона нашата теза беше, че ако не го беше подписал Пеевски, документът просто щеше да бъде само лъскане на неговия имидж, но нямаше да бъде цинично. Той очевидно бърка в раната, като принуждава всички нас да станем съучастници в нещо, в което българинът не иска да участва. Аз нямам представа как Пеевски е оправдал стотиците си милиони, за които чувам, че са записани в данъчната му декларация през последните години. Работа е на прокуратурата да провери как те са натрупани, но не е работа на Народното събрание да ги узаконява и да ги осветлява. \n- Това всъщност е третият законопроект, който ДПС внася в НС с подписа на Делян Пеевски. Витае ли лобизмът в Народното събрание чрез тях? По време на дискусията в НС стана ясно, че има договорка между ДПС и управляващото мнозинство да бъде подкрепен законопроектът... \n- То е очевидно. Става дума за това, че Пеевски има многократно по-големи политически възможности, отколкото прякото му участие в НС и даже прякото му неучастие в НС, защото той отдавна не е идвал в парламента. Големият проблем всъщност е в това, че човек, който има абсолютното, очевидното политическо присъствие, да влияе върху бизнеса. \nПеевски е политик, който прави това и който през цялото време обръща парите в политика и политиката в пари, което е недопустимо според съвременните демократични стандарти. Това е човекът, който цялото население на България свързва в съзнанието си с процеса за сливане на политиката с бизнеса. Именно затова е недопустимо това, което той прави. Всъщност Делян Пеевски винаги се договаря с управляващите, които и да са те. \nВ момента се договаря с Борисов. Когато ГЕРБ загуби властта, ще се договаря със следващия победител. Това е големият проблем. Защото политическата власт по някакъв начин подлежи на контрол, но тази власт, която събира политическа и икономическа власт, политика и бизнес, тя вече излиза извън него. Тя става много по-силна и от парламента, и от правителството, и реално погледнато, и от демокрацията, и от народа. \n- Споровете и дискусиите в Народното събрание стават все по-безсъдържателни и избиват на лични обиди и взаимни обвинения. Това е провокирано от управляващото мнозинство, което обезсмисля експертността и прави законите хилави и безлики. Какво мислите вие? \n- Това показва нивото на депутатите. Според мен много малко хора в този парламент са в състояние да вникнат в материята, особено в по-сложна, веднъж. И второ, голяма част от тези хора, които трябва да го правят, са силно зависими. Те влизат в залата с готови решения, които за съжаление, са изработени не в тяхната глава, а някъде другаде. Тези две неща всъщност правят парламента до голяма степен неработещ. Защото в крайна сметка ние виждаме, че върховенството на закона не се спазва, че в рамките на нашата съвременна българска държава те не се изпълняват. Това, разбира се, е отчасти проблем и на самото законодателство, но няма как да очакваш от тази формула на избиране на депутатите друго качество. Всъщност проблемът е не как се избират, а как работи демокрацията, по какъв начин работят съвременните, както и начинът на въздействие върху обществото. \nРезултатът от цялата тази работа, според мен е, че хората са лишени от възможността да избират наистина. Демокрацията дава сериозни дефекти. И един от тях е именно порочната връзката между бизнеса и политиката. Често пъти той минава през собствеността на медиите. Защото огромна част от тях са собственост на големия капитал, т.е. на бизнеса и когато този бизнес през собствените си медии влияе върху политиците, които той е избирал или назначавал съответно, се очертава този затворен кръг, от който ние не можем да излезем. \n- Напоследък сме свидетели на все по-ожесточени разправии между партиите в управляващата коалиция. Засега жаждата за власт ги тушира, но не се знае докога ще е така. Задават ли се предсрочни избори? \n- Според мен, да. Предсрочни избори се задават, но те няма да са тази година. Личното ми очакване е, че те ще съвпаднат с някои от вотовете догодина - или с местния, или за Европейски парламент. Смятам, че добрият вариант за държавата е, те да съвпаднат с европейските. \nОпасявам се обаче, че Борисов няма да успее да избегне разпада на кабинета. При всяко положение той ще се опита  да отлага предсрочните избори. Но като се имат предвид задаващите си много сериозни кризи с бюджета, едва ли ще успее. Опитите да се повишават данъци в средата на годината, не може да означава друго, освен, че има огромни дупки в бюджета и в събираемостта. Вече се говори за актуализацията му, което означава и взимането на нови заеми. А това е сигнал, че правителството вече е пътник. \n    \n \t\n", "date": "2018.07.06", "title": " Медийният закон на Пеевски е лобистки и политически цинизъм"}
{"url": "http://www.duma.bg/node/170608", "text": "Парламентът отказа вчера да освободи предсрочно шефа на КЕВР Иван Иванов, каквото искане отправи БСП. 125 депутати гласуваха против, трима се въздържаха, а 63 от ПГ \"БСП за България\" гласуваха \"за\". Дебатите продължиха два часа и половина, в които депутатите се разменяха обиди, шеги и обвинения. \nИван Иванов недопустимо наруши служебните си задължения и трябва да прекратим пълномощията му като член и председател на КЕВР, заяви секретарят на ПГ \"БСП за България\" Филип Попов при представянето на мотивите на левицата. Той припомни, че с промените в Закона за енергетиката, в компетентност и като правомощие на КЕВР изрично се възлага разрешаването на действия по разпореждане с дялове и акции, представляващи повече от 20% от капитала на търговски дружества, които осъществяват лицензионна дейност по пренос и разпределение на ток, топлинна енергия или газ. Иванов е тълкувал промените като \"бланкетен текст\", който \"не отговаря на няколко основни неща\". От думите му става ясно, че той няма намерение да спазва и да изпълнява закона, подчерта Попов. Депутатът настоя, че КЕВР регулира дейността в енергетиката и във водоснабдяването и като такъв не тълкува, а изпълнява закона и действията на шефа на регулаторния орган са тежко нарушение на служебните му задължения. \nЖельо Бойчев от БСП напомни, че КЕВР има достатъчно правомощия да сезира и да поиска информация по сделката с ЧЕЗ. \"Не приемаме твърденията на комисията, че няма право и основания да се намеси в разпореждането с активите на ЕРП-та. За да продадеш трафопост, е необходимо разрешение, а да продадеш цялото дружество, КЕВР не се намесва, защото това не било в обхвата на нейната дейност\", възмути се той. Когато независима институция каже в НС, че няма да изпълнява закон, защото той не е съвършен, това дава модел на действия на другите държавни структури, че НС не струва нищо и няма нужда да спазват законите, предупреди Атанас Костадинов от БСП. \nЛидерът на \"Атака\" Волен Сидеров също скочи срещу КЕВР. Той обаче поиска промени в Закона за енергетиката, които да забранят партийни лица да бъдат назначавани в енергийния регулатор. Той напомни, че Иван Иванов е кадър на партията на Иван Костов, която е виновна за ограбването на България.  \nГербаджията Валентин Николов обвини БСП, че упражнява политически натиск върху КЕВР с 200-те хиляди подписа срещу сделката за продажба на ЧЕЗ. Няма натиск, искаме да се спазва законът, който е гласуван и от мнозинството, репликира зам.-председателят на ПГ \"БСП за България\" Драгомир Стойнев.  \nНе може без критерии да се прилага законът, искането за освобождаване на Иванов е политическо, обявиха от ДПС. Пламен Христов от \"Воля\" най-после се сети, че промените в закона са инициатива на ОП, а не на БСП, и националистите трябвало да внесат и съответните критерии за произнасяне на КЕВР. Нека всички да си признаем, че това, което сме гласували, е поправка, която няма как да работи, да не си измиваме ръцете с КЕВР, призова Пламен Христов. Искрен Веселинов от ОП се оправда, че са предложили текстове, които да доразвият логиката на закона, но комисията за контрол на КЕВР настояла те да се разгледат първо в Министерството на енергетиката.      \n \t\n", "date": "2018.07.06", "title": "Управляващите отказаха да освободят шефа на КЕВР  "}
{"url": "http://www.duma.bg/node/170589", "text": "- Баба Меркелица да ги покани всичкото кьораво и сакато от Азия и Африка, а като дойдат, защото по разбираеми причини не могат да кацнат със самолет направо на летището в Берлин, ще ги върне тези същите поканени я в Гърция, я в Италия, а защо не и на Б.Б. \n- Меркел беше тази, която позволи безконтролното нахлуване на ислямски имигранти в Европа и тя стоеше зад тази пагубна за Европа инициатива,спонсорирана от глобалистите-гробокопачи на Европа.Тя няма нито моралното,нито политическото право да връща имигранти и да ги пробутва на по-бедните и слаби страни. Бъларското правителство трябва да застане твърдо!В противен случай с Бълария е свършено,какъвто е и плана на глобалистите \n- След цАлувките и потупванията по рамото идва студеният душ. Няма безплатен обяд, Борисов. Бибероните с хъбчета и пръстенчета, островът на спокойствието и \"лидерството\" на Балканите, са залъгалки за клакьорите МУ. Нека сега се изтъпани пред медиите и да ни обЯсни, колко тапии за пребиваване в ЕС са раздадени безразборно (и след \"скромно\" заплащане) на тарамбуките? Колко са нелегалните брадатковци прекарани през границата с \"малката помощ\" на мутрите и граничарите, и които охотно си признават в Германия че идват от България? Говори се за 60000, нищо работа. Малкия Бейрут около Женския пазар в София ще ги поеме, държавата ще ги нахрани, МВР ще ги пази.  \n- ..най-после да си дойдем на думата! Да си дойдем на думата, как лъсна престъпната политика на някои лидери в Европа.Обикновените хора още преди години виждаха и разбираха неадекватните действия на госпожа Меркел и сие.Тя бе угоднически подкрепена от редица правителства, включително и от нашето.Съгласен съм с колегите по-долу - трябва незабавна оставка на правителството! Само да попитам - \"патриотите\" се смееха на вота на недоверие по отношение политиката на нашето правителство за сигурността. Интересно, дали пак ще се смеят, като у нас нахлуят обратно десетки хиляди мигранти ?? Ко праИм тогава ??? А Ердоган само това чака, да каже \"НЕЕ\" ! И да почне с поредния рекет. И ние къде ще ги денем тия хора? Пак, заради слугуване на чужди интереси сме най-прецаканите в Европа.Ние сме просто буфер, бушон, да се оправяме разбираш ли. А отговорността, тя къде е ? Цялата политика с мигрантите показа, че всяка държава трябва да има умни, отговорни политици. Един-единствен Орбан се противопостави.А нашия се скъса от совалки, да се прави на политик с \"международна роля и значение\" .Без да му пука за България. \n- Вместо Боко да се научи от нея, тя се научи от Него. Научи се да говори глупости, да лъже, и най вече да си сменя мнението по два пъти на ден само и само да запази властта. \n- Хубавото е, че никой не иска да остава у нас.Така че, ще бъде трудно да ги задържим тука.На сила хубост не става. А и ние не ги искаме.Интересите ни съвпадат. Вече звучи банално, но който ги покани, той да си ги оправя, не може така, да поканиш гости, и да ги пратиш при съседите, дето сега го разбират. Не става!   \n \t\n", "date": "2018.07.06", "title": "Наз@ем от мреж@та"}
{"url": "http://www.duma.bg/node/170603", "text": "В рамките на два дни ГЕРБ смениха три пъти позицията си за въвеждането на акциз за бездимните цигари и в крайна сметка решиха да има такъв. Припомняме, че в сряда вечерта премиерът Бойко Борисов изригна срещу ВМРО, след като хората на Красимир Каракачанов заявиха, че няма да подкрепят налагането на акциза. В пристъп на гняв Борисов нареди на своята парламентарна група да изтегли законопроекта и заплаши, че тогава някои министри няма да получат пари за скъпите си проекти. Борисов не спомена имена, но явно имаше предвид Каракачанов. Няма да оставям повече ГЕРБ да става тупан, на който сутрин няма работа и излиза и се изказва по нас, избесня той. \nВчера преди обяд шефът на ПГ на ГЕРБ Цветан Цветанов свика спешно в парламента коалиционните партньори от \"Обединени патриоти\", след което дадоха съвместен брифинг. Гербаджията обяви, че са изяснили позициите си за бездимните цигари. \"Законопроектът за приравняването от 1 октомври 2018 г. на техния акциз с този за обикновените цигари, за който преди ден премиерът Борисов каза, че ще бъде оттеглен, остава\", контрира лидера на партията си Цветанов. Той обясни, че след разговори с премиера и с лидерите на трите партии от ОП станало ясно, че се е получило \"неразбиране\", което е довело до \"пропукване\", но противоречията вече са изгладени и се извиняват на ВМРО. Вдигането на акциза остава на дневен ред в парламента, тъй като управляващите са загрижени за здравето на нацията, настоя Цветанов. Гледането на законопроекта в бюджетната комисия обаче се отлага със седмица, за следващия четвъртък, за да се направят \"по-задълбочени анализи\". \nЦветанов обяви, че въвеждането на акциз върху бездимните изделия ще е на стъпки. Вероятно ще се приложи френската практика, където е най-високият акциз за бездимните цигари - 70% от налога на обикновените цигари. Сегашният акциз у нас за тези изделия е 26% от този на конвенционалните. Предлага се първоначалният скок да е до 50%. Чудя се парламентаризмът или интересът победи днес и разцепи властта? Този въпрос отправи в социалните мрежи Корнелия Нинова. Тя припомни как гневен премиерът обяви, че е наредил на Цветан Цветанов законът за акциза да бъде изтеглен, но ден по-късно зам.-председателят на ГЕРБ заяви, че няма да го направи. \"Браво на Цветанов, ако е защитил парламентаризма и смята, че повече Борисов няма да разпорежда на Народното събрание какво да прави, или жалко, че Цветанов отново защити закон за частен интерес? Което и от двете да е, едно е ясно: пропастта Борисов-Цветанов вече е видна. За премиера остава само надеждата, че все пак заместникът му му оставя последна възможност: \"ще си комуникираме с премиера\", иронична бе Нинова. \nДен по-рано отново в социалните мрежи лидерът на БСП се възмути от реакцията на Бойко Борисов, който се ядоса на патриотите, че не подкрепят увеличението на акциза на бездимните цигари. \"Даже се заканил с края на председателството повече да не си мълчи. Това е чудесна новина. Най-накрая ще отговори защо в кабинета му има министър, който \"толерира проституция и наркоразпространение\", и друг министър, който \"представлява интереси на мутри по морето\"\", заяви тя, визирайки споровете между Валери Симеонов и Екатерина Захариева. \"Що за коалиция е това, в която един министър пуска сигнал срещу друг до главния прокурор, а вицепремиер повежда протестиращи срещу правителството, на което е член? Премиерът въвежда ред на Балканите и в Европа, а не може да сложи ред в собствения си кабинет\", попита риторично Нинова.   \n \t\n", "date": "2018.07.06", "title": "Цветанов се наложи за акциза на бездимните цигари"}
{"url": "http://www.duma.bg/node/170590", "text": "Преди броени дни председателят на СБЖ Снежана Тодорова подписа в Пекин договор за сътрудничество с китайската фондация на журналистическия форум \"Един пояс - един път\". Събитието събра над 100 участници от 50 държави. Двустранни споразумения, освен с най-голямата синдикална организация на журналистите у нас, са подписани още само със Съюза на журналистите на Русия, с Федерацията на журналистите от Латинска Америка и с Панафриканския журналистически съюз, уточняват от СБЖ. \nДелегация, предвождана от Тодорова бе на 7-дневно посещение в Китай по обмен с партньорската Общокитайска асоциация на журналистите. В китайската професионална организация членуват повече от 75 000 колеги. Съгласно държавната политика на страната Общокитайската асоциация на журналистите работи за разширяване на контактите с медии и организации по целия свят. Във фокуса на международната дейност тази годена е укрепване и активизиране на връзките с Хонконг, Макао и Тайван, уточняват от СБЖ. \n    \n \t\n", "date": "2018.07.06", "title": " СБЖ подписа договор за сътрудничество с Китай"}
{"url": "http://www.duma.bg/node/170576", "text": "Обявените и възможни нови мита и ограничения ще окажат влияние върху търговски потоци за 2 трилиона долара, предупреждават от рейтинговата агенция \"Фич\". Въведените за момента наказателни мита са все още недостатъчни, за да повлияят съществено на прогнозите за растежа на световната икономика, отбелязва \"Фич\". Но ескалацията на търговските конфликти повишава риска, че страните ще предприемат нови мерки, които ще окажат много по-силно негативно влияние върху нея. \nПрез пролетта на тази година Съединените щати въведоха 25% мито върху вноса на стомана и 10% - на алуминия, ответните мерки на Европейския съюз, Канада и Мексико встъпиха в сила миналия месец. \nНа 6 юли в САЩ и Китай ще влязат в сила 25% мита за продукция на стойност 34 милиарда долара за всяка от двете страни, като след това ще бъдат увеличени до 50 милиарда долара. \nПрез юни американският президент Доналд Тръмп заплаши да въведе 20% мито върху вноса на коли от Евросъюза. Също така американските власти започнаха разследване, за да установят дали вносът на автомобили и части за тях не представлява заплаха за националната сигурност на страната. През 2017 г. техният внос в САЩ достигна 322 милиарда долара, отбелязва \"Фич\". \nСпоред американските експерти започнатата от Тръмп търговска война ще струва най-малко 1 трлн. долара. \nОсвен това 400 000 работни места ще бъдат закрити в САЩ, тревожат се синдикати. Най-тежък удар ще понесат тези индустрии, които разчитат на ниско квалифициран труд. Южните щати, но и Тексас, Калифорния и Ню Йорк също ще понесат загуби от търговската война на Тръмп. \nПрогнозите на експертите накараха Вашингтон да бие отбой. Американските власти са готови да се откажат от плановете си да въведат мита за внос на автомобили от ЕС. Това заяви американският посланик в Федерална република Германия Ричард Гренъл, съобщи Ройтерс, цитирайки вестник \"Хенделсблат\". На среща с с топ мениджъри на \"Даймлер\", \"Фолксваген\" и БМВ Гренъл казал, че САЩ ще откажат да налагат мита, ако Европейският съюз вдигне мита върху вноса на автомобили от Съединените щати. \nОт автомобилните компании не коментират тази информация. В германското министерство на икономиката казаха, че Европейската комисия решава въпросите за митата от името на Европейския съюз. \nПодготвяните от САЩ мита върху китайски стоки ще навредят на бизнеси по целия свят, тъй като стоки за 20 млрд. долара от тези за 34 млрд. долара, които ще бъдат обложени, са произведени от чуждестранни компании в Китай. Това заявиха от китайското министерство на търговията, според което сред засегнатите компании ще има и американски. \n\"САЩ откриват огън срещу света, включително срещу себе си\", заяви говорителят на министерството Гао Фен, цитиран от в. \"Уолстрийт джърнъл\". \nВ продължение на месеци икономисти предупреждават за негативните въздействия върху американската и световната икономика, до които подобни агресивни търговски политики ще доведат. Според тях има сериозна опасност те да се превърнат в протекционистични мерки. Последното би предизвикало повишаване на цените в цял свят и би поставило под заплаха глобалните вериги за доставки. \nРъководителят на Международния валутен фонд Кристин Лагард вече предупреди, че в играта на санкции и контрасанкции няма да има победители.   \n \t\n", "date": "2018.07.06", "title": " Търговската война на Тръмп ще доведе до огромни загуби "}
{"url": "http://www.duma.bg/node/170577", "text": "Влизащите в ЕС без визи ще подлежат на проверка \nЕвропейският парламент одобри въвеждането до 2021 г. на европейска система за задължителна онлайн регистрация (ETIAS), според която граждани на страни, които имат споразумение за безвизов режим с държавите от ЕС, са длъжни да се подложат на проверка за безопасност и да получат съответните сертификати преди пътуването си. Гражданите на повече от 60 държави и територии ще трябва да попълнят електронен въпросник преди пътуването, като посочат информация за себе си, целта на пътуването и маршрута. Сърбия отрече, че купува С-300 от Русия \nМинистърът на отбраната на Сърбия Александър Вулин отхвърли появилата се информация, че страната планира да закупи руски зенитно-ракетен комплекс С-300, информира ТАСС. \"Сърбия има високо ниво на сътрудничество с Русия, но новината за закупуване на системи С-300 не отговаря на действителността\", се казва в съобщение на военния министър. Военно-дипломатически източник заяви пред руската медия, че Москва е получила официална молба от Сърбия да се сдобие със С-300ПМУ-2 до 2021 г. \n12 задържани при безредици в Нант \nПолицията е арестувала най-малко 12 души по време на втора нощ на протести във френския град Нант. Демонстранти влязоха в сблъсъци с полицията в сряда вечерта, като безредиците в най-малко два квартала продължиха цяла нощ. Протестите възникнаха след убийството на 22-годишния Абубакар Ф., който беше застрелян от полицията при проверка. Мъжът е бил издирван за грабеж и други престъпления. Австралиец попаднал на златна мина в задния си двор  \nСобственик на къща в Бризбейн, Австралия е останал изненадан, след като е открил златна мина в задния си двор. Мините са останали скрити в хълмовете до сега. Изненаданият собственик веднага се е почувствал като филмовия герой Индиана Джоунс, когато е открил мините. „Никой не ни беше казал за нея, ние просто я намерихме”, казва Долин пред местни медии.  \nАктивисти против борбите с бикове протестират пред кметството в Памплона преди началото на известния фестивал \"Сан Фермин\", известен също с надбягването с бикове по улиците БГНЕС   \n \t\n", "date": "2018.07.06", "title": "Кратки новини"}
{"url": "http://www.duma.bg/node/170578", "text": "Иран заплаши, че ще затвори Ормузкия пролив за транспорт на петрол от други страни, ако бъде принуден да ограничи своята търговия със суровината. През него минава до 20% от световния обем на \"черното злато\". \nМиналата седмица високопоставен представител на Държавния департамент на САЩ заяви, че ще се постараят да убедят партньорите си, включително и Китай, да не купуват ирански петрол от началото на ноември. Техеран коментираха тези планове като нереалистични. \nВ същото време Министерството на външните работи на Ислямска република Иран е привикало посланиците на Франция, Белгия и шарже д'афера на Германия, за да отправи официален протест срещу задържането във Федералната република на свой дипломатически представител, предаде ТАСС. \nПо думите на официалния представител на МВнР на Иран Бахрам Хасеми „Иран е заявил решителен протест във връзка със задържането на иранския дипломат“. Хасеми подчерта, че задържаният „трябва да бъде освободен незабавно и безусловно“.     \n \t\n", "date": "2018.07.06", "title": "Иран може да затвори Ормузкия пролив"}
{"url": "http://www.duma.bg/node/170579", "text": "В парламента на Македония 69 депутати гласуваха „за“, и един „против“ закона за ратифициране на Договора за името. Законът веднъж вече беше подкрепен от депутатите, но президентът Георге Иванов отказа да го подпише. \nКакто и при предишното гласуване опозицията, която оценява договора като капитулация на Македония, не присъства на гласуването. \nВ обръщение към депутатите външният министър Никола Димитров се спря на указанията на президента да не подпише закона. Дипломатът каза, че уникалността на македонската идентичност и език не е застрашена. „Окончателното споразумение не само че не застрашава македонската идентичност, а я потвърждава както никога досега. На практика договорът ще донесе установяване на идентичността и ще преодолее вечната борба за езика, идентичността, ще влезем в ЕС, ще печатим документите си на македонски език с македонски превод, каза Димитров. \nТой допълни, че според законите след това гласуване президентът е длъжен да подпише указа. По отношение на изказването на Иванов, че международните споразумения се подписват само от президента на страната, Димитров каза, че международни споразумения от името на Република Македония могат да бъдат сключени и от правителството на Република Македония. \nДепутатът от коалицията, начело на която е СДСМ, Ферид Мухич каза, че няма да гласува против закона, а ще се въздържи. \nПоследната дума по договора ще имат македонците, които ще гласуват на референдум през есента.   \n \t\n", "date": "2018.07.06", "title": "Македонският парламент пак одобри Договора за името"}
{"url": "http://www.duma.bg/node/170591", "text": "Не е необходимо приемането на отделен Закон за българския език - това е становището, което Съветът за електронни медии ще изпрати до Народното събрание. На вчерашното си заседание  членовете на медийния регулатор обсъдиха проектозакона за българския език, внесен от групата на \"Обединени патриоти\". Председателят на СЕМ София Владимирова обобщи пред БНР, че Законът за радиото и телевизията дава гаранции за използването и опазването на българския език. \"Категорична съм, че регулаторът не е отстъпвал от ангажимента си да следи, като в същото време е напълно наясно с динамично развиващата се медийна среда, и ние не можем да не си даваме сметка, че медиите се развиват. Езикът също. Той е жива структура и също се развива. Без съмнение двата обществени доставчика, БНТ и БНР, не отстъпват от ангажимента си да утвърждават българския език и да канят в своите предавания гости, които да съдействат за тази идея\", твърди Владимирова.   \n \t\n", "date": "2018.07.06", "title": " СЕМ не иска Закон за българския език"}
{"url": "http://www.duma.bg/node/170592", "text": "Националната библиотека може да помогне на БНР за засегнатите от наводнения документи. Това заяви пред \"Хоризонт\" директорът на библиотеката \"Св. св. Кирил и Методий\" доц. д-р Красимира Александрова. В края на миналия месец част от фонотеката на БНР беше наводнена и пострада заради обилните валежи. \nАлександрова предлага, след като документите от колекцията на БНР бъдат подсушени, от библиотеката да ги заредят в камерата си за аноксия, за да бъде предотвратена опасността от поява на микроогранизми, които могат да унищожат записите. Доц. д-р Александрова обясни, че самият процес на изсушаване провокира възможността за поява на плесен и гъби, които се разпространяват много бързо, и това създава проблеми за целостта на самите документи дори след тяхното изсушаване. \nОбщият фонд на Националната библиотека надхвърля 8 млн. документа. На този етап дигитализацията не е повече от 10%, призна директорът и добави, че е необходимо процесът да се ускори. \n    \n \t\n", "date": "2018.07.06", "title": "Националната библиотека ще помогне на БНР за засегнати документи"}
{"url": "http://www.duma.bg/node/170593", "text": "Поредно знаково лице напусна българската национална телевизия. Тази седмица стана ясно, че журналистката Милена Цветанска си тръгва от медията. Подробности около случая, както и конкретните мотиви за решението й така и не бяха посочени. Напуснах БНТ и някои от илюзиите си, обяви тя лаконично в социалните мрежи. Преди седмица, отново във фейсбук, Иво Никодимов обяви, че напуска сутрешния блок на БНТ. Официален мотив е дълъг болничен, но след това той ще се върне като репортер в обществената телевизия. Мястото на Никодимов в сутрешния блок заема Даниел Михайлов. \nДУМА припомня, че Цветанска водеше по БНТ \"Плюс това\" с колегата си от \"24 часа\" Георги Милков. Предаването обаче бе свалено от ефир още през март. Освободеният съботен ефир бе зает от \"Денят започва с Георги Любенов\", което преди това се излъчваше само в неделя. Свалянето на \"Плюс това\" бе съпроводено и с редица рокади. Вече близо година Константин Каменаров е генерален директор в БНТ и постепенно подменя ръководния си екип.  \nСамо два месеца след като \"Сан Стефано\" 29 се сдоби с новия си шеф, от телевизията си тръгна директорът на новините Константин Кисимов. Позицията му беше заета от Уляна Пръмова. Преди няколко дни тя обаче влезе в остър конфликт със здравната журналистка Мария Чернева. Репортерката обяви, че напуска БНТ заради \"публична екзекуция\", на която била подложена от шефката си. \nСред първите нововъведения на Каменаров бе да назначи за програмен директор конкурента си за шеф на телевизията Емил Кошлуков. Кошлуков провокира и възмути обществеността със скандалното си поведение покрай изявите си като водещ на публицистичното \"Още от деня\" по БНТ. \nПрез март бе отстранена продуцентката на \"Денят започва с култура\" Весела Петрова, по-късно това се случи и с дългогодишния главен продуцент на БНТ Роберт Ковачев. Последните големи промени в телевизията станаха в края на май. Тогава Каменаров освободи шестима началници от телевизията. За нови работни места трябваше да се оглеждат главният продуцент на \"Спорт\" Методи Манченко, финансовият директор Росица Григорова, главният счетоводител Елисавета Боянова-Канелова, началниците на отделите \"Управление на собствеността\", \"Обществени поръчки\" и \"Маркетинг и продажби\" Зорина Бояджиева, Асен Илиев и София Живкова. \nЧаст от кадрите на БНТ последваха бившата си шефка Вяра Анкова, която оглави дирекция \"Информация\" в Нова броудкастинг груп и стана член на мениджърския съвет. Сред тях е бившият шеф на \"Новини и актуални предавания\" Даниел Чипев и ексводещата на \"Още от деня\" Аделина Радева. \nБНТ работи и по нова програмна схема, част от промените се задвижиха още през април, но се очаква с началото на новия телевизионен сезон през есента да има още. \n    \n \t\n", "date": "2018.07.06", "title": " И Милена Цветанска си тръгна от БНТ"}
