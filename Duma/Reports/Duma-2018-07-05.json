{"url": "http://www.duma.bg/node/170467", "text": "Най-накрая властта отпусна пари на БДЖ. В началото на миналия месец, след като гръмна скандалът със запора на сметки на БДЖ, финансовият министър Владислав Горанов заяви, че ще отпусне на железницата 20 млн. лв., но това не се случи. След като в начолото на тази седмица стана ясно, че изтича и последният срок за оферти за сградата на БДЖ в центъра на София, най-накрая управляващите отпуснаха средства на железопътния превозвач. \nВчера правителството одобри допълнителни плащания от централния бюджет към Министерството на транспорта, информационните технологии и съобщенията в размер на 103 728 000 лв. \nСумата ще бъде предоставена на \"Холдинг БДЖ\" ЕАД като възмездна финансова помощ, която следва да бъде възстановена до 28 декември 2020 г. Средствата се предоставят на холдинга за погасяване на задълженията по Втория облигационен заем, сключен през 2007 г. Както е известно, заради проблеми с погасяването на кредита облигационерите обявиха сградата на централното управление на БДЖ  за продан, но впоследствие търгът бе отменен. Междувременно правителството одобри и меморандум за участие на нашата страна в новосъздадения жп коридор, който преминава през Австрия, Словения, Хърватска, Сърбия и България и има за цел да подобри свързаността и стокообмена със страните от Западните Балкани. През март 2018 г. Европейската комисия взе решение за създаване на коридора, а съгласно законодателството на Съюза той следва да започне да функционира в рамките на две години. Меморандумът регламентира създаването на Изпълнителен съвет, който да управлява и да следи изпълнението на заложените цели, свързани със засилване на търговските връзки по това направление.    \n \t\n", "date": "2018.07.05", "title": "Най-после властта отпусна пари за дълговете на БДЖ"}
{"url": "http://www.duma.bg/node/170465", "text": "Имитиращите продукти ще се продават на отделни от млечните щандове. Това става с промени в наредбата за специфичните изисквания към млечните продукти, приета от МС вчера. Целта е да бъдат въведени допълнителни изисквания, както по отношение условията и начините на предлагане на \"имитиращите продукти\", така и за предоставяне на повече информация относно техните характеристики. \nВъвежда се изискване имитиращите продукти, съдържащи в състава си мляко, да бъдат предлагани в обектите за търговия с храни само предварително опаковани, на отделни щандове или обособени за целта места, отделени по подходящ начин или различни от тези, на които се предлагат млечните продукти. Отделните щандове или обособените за целта места трябва да са ясно обозначени с надписа \"Имитиращи продукти\". \nМеждувременно стана ясно, че близо 1800 животновъди, които отглеждат овце и кози, ще претендират с колективни искове държавата да им изплати близо 30 млн. лв. компенсации за пропуснати ползи по наредбата за директните плащания за тази и миналата година. Това обявиха във Велико Търново ръководствата на асоциациите на овцевъдите и козевъдите, съобщи БНР. Върховният административен съд отмени текстовете в наредбата, свързани с бранша. Отменената наредба за директните плащания е засегнала около 360 хиляди овце и кози, за които не са получени полагащите им се субсидии. \n\"Пряката финансова щета е, че те не са могли да кандидатстват, тъй като новата наредба не им е дала това право. Косвената е, че те са влезли в една зависимост от изкупвачите на мляко, които, възползвайки се от тази зависимост, с 40% овчето мляко е слязло надолу спрямо 2016 година, а цените в магазина са с 40% нагоре\", коментира Симеон Караколев, съпредседател на Националната овцевъдна и козевъдна асоциация. В отговор от МЗХГ съобщават, че няма основание за претенции за компенсации и пропуснати ползи от отменения чл. 23 на наредбата за директните плащания.     \n \t\n", "date": "2018.07.05", "title": "Имитиращите продукти ще се продават на отделни щандове"}
{"url": "http://www.duma.bg/node/170466", "text": "КНСБ удари гръб на закона за горивата на Ревизоро, който беше обявен за лобистки от вицепремиера Валери Симеонов, който е от Обединените патриоти, също както и депутатът Емил Димитров. Нашето становище винаги е било срещу сивата икономика, затова КНСБ подкрепя основната философия, заложена в проекта на закон - да бъде сложен ред на пазара на горива в полза на фиска и данъчните приходи в държавния бюджет, заявяват от КНСБ. \nСпоред синдиката напрежението, което се създава в момента, пречи на коректния и конструктивен социален диалог на представителните засегнатите икономически общности. От КНСБ апелират законът да бъде гласуван, отчитайки интересите на всички засегнати страни, включително и на малкия и средния бизнес, както и на българската индустрия, но най-вече на българските данъкоплатци, които не трябва да бъдат ощетявани за сметка на частни и други интереси. \nБългария рискува наказателна процедура пред Съда на ЕС заради законопроекта за горивата, внесен от председателя на комисията за борба с контрабандата в парламента Емил Димитров - Ревизоро, съобщи \"Медиапул\". Причината е, че комисията на Ревизоро, която е водеща по законопроекта, не е пратила проекта за задължителна нотификация в ЕК, каквото задължение има според директивата за техническите регламенти от 2015 г. Ако проектът, който вече бе одобрен на първо четене, бъде окончателно приет, срещу България автоматично може да стартира наказателна процедура от Брюксел заради липса на нотификация. До подобна развръзка вече веднъж се стигна заради промени в закона за ДДС от 2016 г. В допълнение има сериозни съмнения, че текстовете на законопроекта противоречат и на друга евродиректива, насърчаваща свободната конкуренция - за услугите на вътрешния пазар. \nВчера представители на малките бензиностанции блокираха около обяд движението към ГКПП \"Капитан Андреево\". Близо 120 представители на малки бензиностанции изразиха протеста си срещу закона за горивата. Те искат ведомствените бензиностанции и транспортирането на гориво до пет хиляди лева да излязат извън обхвата на закона, да отпаднат изискванията за три милиона лева капитал за търговците на едро и складодържателите, обезпеченията на бензиностанциите да бъдат намалени от 20 хиляди на пет хиляди лева и законопроектът да бъде подложен на широко обществено обсъждане или изобщо да бъде оттеглен. Малките бензиностанции декларираха, че са обречени на фалит, ако този законопроект се гласува.       \n \t\n", "date": "2018.07.05", "title": " КНСБ удари гръб на Ревизоро за закона за горивата "}
{"url": "http://www.duma.bg/node/170471", "text": "Животновъди от Националната овцевъдна и козевъдна асоциация (НОКА) обявиха, че около 1800 животни в Ямболско и Бургаско са избити неправомерно заради инфекцията от чума по дребните преживни животни - без заповед от министъра на земеделието, храните и горите, предаде fermer.bg. Умъртвяването на стотици овце и кози е станало само със заповеди на изпълнителния директор на Българската агенция по безопасност на храните (БАБХ) д-р Дамян Илиев. Заразата от чума по дребните преживни животни влезе за първи път в България и на територията на Европейския съюз през втората половина на юни, когато бяха открити две огнища - в село Воден, Ямболско, и в село Кости, община Царево, област Бургас. \nПо време на национална среща във Велико Търново представители на бранша заявиха, че настояват Министерството на земеделието, храните и горите (МЗХГ) да осигури компенсации на засегнатите фермери не само за преките щети от унищожаването на животните, но и за косвените загуби на всички стопани в района от нереализираното мляко по време на шестмесечния период на карантината. \"Според Закона за ветеринарномедицинската дейност при възникване на такова заболяване се създава специална комисия към Министерския съвет, която се оглавява от министър-председателя. Такава комисия няма\", заяви председателят на Асоциацията за развъждане на млечните породи кози Деан Тодоров. По думите му млякото в районите под карантина се излива в деретата, което спомага за разпространение на заразата, а умъртвените животни не са извозени за унищожаване в екарисаж, а са заровени в гората. \nВъв връзка с тежките последици за стопаните в районите, близки до границата с Турция, народните представители от \"БСП за България\" Димитър Стоянов и Тодор Байчев вече внесоха в парламента въпрос към министър Румен Порожанов \"относно констатациите на МЗХГ, довели до масово избиване от БАБХ на домашни животни в Странджа планина поради случай на чума и предприетите мерки за недопускане на други подобни случаи\". \nМеждувременно чак вчера екипи на МЗХГ посетиха засегнатите от болестта чума по дребните преживни животни райони на Ямболско и Бургаско, за да обсъдят с пострадалите животновъди начините за обезщетение за претърпени щети вследствие мерките за ограничаване на заболяването. \n\"Трябва да се прекрати изтребването на животни в Странджа. Не може по този начин да се действа. Убеден съм, че има и други начини, с които може да се противодейства. За местните хора това е поминъкът, хлябът им\". Това заяви вчера депутатът от БСП за България Петър Кънев по време на извънредна среща, инициирана от народните представители от ПГ на левицата по повод унищожаване на стотици овце и кози в Странджа, съобщиха от пресцентъра на БСП На срещата присъстваха вицепремиерът Валери Симеонов и депутати от Бургаска и Ямболска област от всички парламентарни групи, с изключение на ГЕРБ. Кънев заяви, че темата е надпартийна и трябва да се търсят решения. По неговите думи Странджа е най-обезлюдената област в страната. Той настоя да се намерят други начини за контрол, без да се избиват животните. Като пример посочи поставяне под карантина, но и този вариант крие рискове. \n Земеделското министерство получава 4,5 млн. лв. за предотвратяване на появата на африканска чума по свинете у нас, реши вчера правителството, като с парите ще се финансира засилване на граничния контрол при влизането на живи животни у нас и багажа на пътниците, отстрел на диви прасета, за да се намали популацията им, тъй като те са приносителите на заразата, както и затягане на биоконтрола във свинефермите и провеждане на лабораторен контрол при животните. Африканската чума по свинете е силно заразно вирусно заболяване по домашните и дивите свине. За високосмътроносния вирус няма лечение и ваксина, а последиците от него са изключително тежки за свиневъдния отрасъл.     \n \t\n", "date": "2018.07.05", "title": " 1800 животни избити без министерска заповед  "}
{"url": "http://www.duma.bg/node/170464", "text": "Шест от осем обекта - част от търговско изложение в центъра на Бургас, са запечатани от екипи на фискалния контрол в Бургас на Националната агенция за приходите поради неиздаване на касови бележки, съобщиха от приходното ведомство. Търговците са хванати в нарушение, след като служители на НАП по механизма \"таен клиент\" са си закупили стоки. Касови бележки не са им издадени. \nОт НАП предупредиха, че на мониторинг през лятото ще бъдат подложени хотели, ресторанти, барове, магазини, паркинги, борси и тържища, които снабдяват хотелите с храни и напитки. Едновременно с това ще патрулират и съвместни екипи на приходното ведомство и правоохранителните органи с отличителни знаци. Само през месец юни по Южното Черноморие звеното \"Фискален контрол\" е извършило над 300 проверки, при които се е стигнало до 88 запечатвания поради неиздаване на фискални бонове. \nОт НАП уточниха, че за откриване на рискови търговци и през това лято активно ще се използва дистанционната връзка на всеки касов апарат със сървърите на приходното ведомство.   \n \t\n", "date": "2018.07.05", "title": "  НАП запечата търговско изложение в центъра на Бургас"}
{"url": "http://www.duma.bg/node/170469", "text": "След трудно гласуване в пленарната зала в Страсбург трите доклада по пакета бяха върнати в транспортната комисия на Европейския парламент за преработване, с което процедурата започва отново. С това решение приемането на спорните правила за командироването на шофьорите се отлага за неопределено време, а българските превозвачи продължават да работят по старите правила, коментираха пред БНР   евродепутати Ангел Джамбазки и Андрей Новаков. \nНяма да казваме дали резултатът е добър или лош, ще кажем такъв, какъвто е, трите доклада не се приеха и се върнаха обратно в комисията, която да работи по тях. Това не е лошо, нека така да кажем, не е лошо, защото имаше отделни предложения, по които ние загубихме гласуванията, те биха били заплаха за българския бизнес. \nСъщо считам, че най-положителното нещо, което се случи в зала, беше, че всички българи се обединихме около българската позиция, която защитавахме до последно. Това, което се случи с отлагането-приемането на този пакет, ще позволи на българските превозвачи да работят по правилата, по които работят в момента, и няма да се налага да променят нищо в работата си, и че дотук, ако е отнело една година, от утре започваме отново, казаха евродепутатите Ангел Джамбазки и Андрей Новаков. \n    \n \t\n", "date": "2018.07.05", "title": "Евродепутатите отложиха приемането на пакета \"Макрон\""}
{"url": "http://www.duma.bg/node/170470", "text": "\"Здравето на българските граждани е по-скъпо от бюджета\", заяви вчера пред бТВ народният представител от ПГ на \"БСП за България\" проф. Румен Гечев по повод предлаганите от управляващите промени за увеличаване на акциза на бездимните тютюневи изделия. По думите му подобни мерки имат два ефекта - единият е за пълнене на бюджета, но вторият е за промяна на поведението. \"Стоките, които са опасни за здравето, са с по-висок акциз. 15 млн. лв., които управляващите искат да добавят към бюджета, не са по-важни от здравето на хората\", категоричен бе той. \nПроф. Гечев обясни, че ЕС прави проучване, което ще продължи до началото на септември, преди да вземе решение за тези изделия. \"Поради какви причини ние два месеца преди това променяме закон, приет едва преди 8 месеца?\", попита той. Социалистът обясни, че чл. 12 от Закона за публичните финанси гласи, че промени в данъчното законодателство касаят следващата календарна година, а според Правилника за дейността на НС - всяка законодателна промяна трябва да има подробни разчети. \"Разчетите отпреди 8 месеца са грешни, твърдим, че и тези сега са грешни\", заяви Гечев. \n\"БСП няма да подкрепи увеличаването на акциза на бездимните тютюневи изделия. Те са по-безвредни и затова преди 8 месеца подкрепихме намалената ставка на акциза\", заяви пред Нова телевизия депутатът от левицата Георги Търновалийски. \"Увеличаването на цените ще доведе и до увеличаване на контрабандата, защото в съседните страни тютюневите изделия са с по-ниски цени и приходите няма да се увеличат\", изтъкна той. По думите на Търновалийски нито е времето, нито е начинът да се правят промени. Той подчерта, че те се правят в нарушение на чл. 16 от Закона за публичните финанси - преди да бъде приет законът за държавния бюджет, се правят промени в структурата на данъците. \nПо-късно вчера премиерът Бойко Борисов заяви, че е разпоредил на шефа на ПГ на ГЕРБ Цветан Цветанов да бъдат изтеглени промените, с които се предлага увеличаване на акциза върху бездимните цигари. Те трябваше да бъдат разгледани днес от бюджетната комисия. От коментара му стана ясно, че той е бил ядосан на коалиционните си партньори от ОП, част от които също бяха против промените. Той дори напомни на патриотите, че само след 1-2 месеца ще дойдат с искания по бюджета за следващата година.     \n \t\n", "date": "2018.07.05", "title": "ГЕРБ изтеглят предложението за поскъпване на бездимните цигари"}
{"url": "http://www.duma.bg/node/170421", "text": "Фестивалът \"Балканско веселие\" продължава да добавя нови имена към музикалната си програма в Сандански, като вече е ясно, че Крум става част от събитието и ще се изяви на 8 юли (неделя) на сцената на Алеята на дипломата в южния град. Наред с последния хит на изпълнителя \"Обичам те\", който е в дует с Анелия и превзема класациите, певецът ще представи и златните си хитове през годините. \n\"Щастлив съм, че имам възможността да се включа в програмата на фестивала. За мен това е огромна чест, защото събитието се провежда за втора поредна година и се превръща в традиция. Знам колко хора се събраха миналото лято в Сандански и очаквам същата голяма публика и на това издание\", споделя Крум за участието си на празника на музиката, мезето и питието. \n\"Балканско веселие\" ще се проведе от днес до 8 юли с вход свободен, както ДУМА писа. В богатата музикална програма ще се включат още: \"Сигнал\", Йорданис Агапитос (Гърция), Клавдия, Дения Пенчева и Ива и Велислава Костадинови (5 юли); Андреа, Сашо Роман, Радостина Паньова и Илиана Катеринкина (6 юли); Драган Коич-Кеба (Сърбия), Румяна Попова, Мира и Ашли (7 юли); Тони Стораро, Румина, Caramel и дует \"Пирин\" (8 юли). Първата поява на Крум на музикалната сцена е през 2006 г. Зад гърба си той има издадени два студийни албума, множество сингли и участия в различни концерти и фестивали. Носител е на редица призове, като три поредни години - 2007, 2008 и 2009, печели \"Награда на Фен ТВ за най-прогресиращ изпълнител\", \"Видеоклип на годината\" за 2008 и др. Най-голямото му отличие е на Първите балкански музикални награди през 2009 г., когато грабва приза за \"Най-добра песен от България\" за дуета си с Емануела \"Нищо не знаеш\". \n    \n \t\n", "date": "2018.07.05", "title": "Крум става част от \"Балканско веселие\""}
{"url": "http://www.duma.bg/node/170422", "text": "Още по-забавни и по-скандални стават историите в шестия сезон на \"Без пукната пара\". Сериалът, удостоен с престижната награда \"Еми\", ще продължи да забавлява зрителите с невероятното приятелство между две много различни млади жени, сервитьорки в нюйоркския квартал Бруклин. \nВ \"Без пукната пара\" саркастичната и оправна Макс Блек (Кат Денингс) среща изтънчената и високообразована Карълайн Чанинг (Бет Берс), когато бившата принцеса на тръст фондовете губи всичките си пари заради скандал на баща й на Уолстрийт и, колкото и да не й се иска, се налага да започне работа като сервитьорка... \nПървоначално Макс приема Каролайн като разглезено богато момиче, но с изненада открива, че самочувствието й не е без покритие. Карълайн предвещава светло бъдеще, когато открива умението на Макс да пече невероятни кексчета. Следват нечувани финансови резултати... \nВ шестия сезон на \"Без пукната пара\" греят звездите на обичани актьори от други сериали като Матю Мой от \"По средата\", Дженифър Кулидж от \"Джоуи\" и любимеца на милиони жени по света - Кристофър Горъм, популярен от десетки филми, най-известният от които у нас е \"Грозната Бети\". \nПремиерните епизоди започват днес, 5 юли, и ще се излъчват всеки делничен ден от 22,00 ч. по bTV Comedy.   \n \t\n", "date": "2018.07.05", "title": "\"Без пукната пара\" се завръща в ефира"}
{"url": "http://www.duma.bg/node/170423", "text": "Рок певицата Роберта отмъкна новия хит на Вида Пиронкова след скандала й с Жана Бергендорф. Вида, която е автор на наградената за песен на годината - \"Гълъбо\", и Жана не успяха да намерят допирни точки. Но в лицето на талантливата Роберта откри точния изпълнител на Rebirth (\"Прераждане\"), с която Бергендорф участваше в предварителната селекция за \"Евровизия\". \nРоберта притежава глас, който те разплаква и те кара да полетиш. Глас, от който настръхваш и се изпълваш със страст и любов, убедена е Вида.  А според самата изпълнителка тя е открила дългоочакваната и търсена песен, която да усети като своя. \nВида и Роберта са съученички от Музикалното училище, а с днешна дата преоткриват, че заедно могат да разбиват не само мъжките сърца, а са готови да разбият за пореден път и музикалните класации. Английският текст на новата песен на Роберта е дело на писателката Катерина Хапсали, аранжиментът е на Явор Русинов, а Вида Пиронкова е автор на музиката. \nRebirth е отдавна чаканото завръщане на Роберта в музикалния ефир и поставя началото на по-голям, цялостен и дългосрочен проект, в който ще се включат и други изпълнители, солисти и артисти от различни сценични и визуални изкуства. Екипът не само записа и втората песен от проекта, а вече работи и върху още две. \nКлипът на Rebirth е много стилен и е със специалното участие на художника Петър Пиронков, който рисува директно пред камерата и внася своя оригинален почерк в него. Видеото е създадено от режисьора и хореограф Росен Михайлов и от талантливия фотограф Цветан Игнатовски.     \n \t\n", "date": "2018.07.05", "title": "Роберта отмъкна хит на Вида Пиронкова"}
{"url": "http://www.duma.bg/node/170425", "text": "С водосвет ще бъде открит първият Църногорски събор у нас. Събитието с мотото \"В сърцето на Граово\" ще се проведе от 13 до 15 юли на поляните над село Гигинци. Голям фермерски пазар със специална алея с вкусни натурални продукти на манастирски производители ще зарадва посетителите. \nНачалото ще бъде дадено в петък, от 19 ч. След това ще има голям концерт \"Гласовете на Граово\" с най-емблематичните изпълнители от региона. Очаква се Патриарх Неофит да благослови събора в събота в 12 ч., когато е официалното откриване на проявата. \n500 литра курбан ще бъдат раздадени от Обединени български животновъди и Църногорския манастир. Всички гости на събора от 13 ч. ще имат възможност да се насладят на космическия глас на Валя Балканска и ансамбъл \"Родопа\", а от 21 ч. - на изпълненията на уникалния фолклорен спектакъл на ансамбъл \"Българе\". В неделя на обяд програмата също е богата - обичаният оркестър \"Канарите\" ще завладее със своя програма всички гости на събора. Входът за събитието, на което ще бъдат представени културата, музиката, традициите, талантите, занаятите и духът на Граовска област, е свободен. \nГостите ще присъстват на възстановка на старо българско село. Една от основните атракции на Църногорския събор е поляна на животновъдите, на която ще има изложение на характерните за региона породи. Програмата е целодневна и с много забавления за малки и големи: училище за юнаци, църковни сръчности за деца, работилница \"Камбанен звън\", ателиe за щампи, икони, кръстчета, броеници и печати. Ще се проведе и състезание по доене, хайдушки игри, уроци по гайда и български фолклор, ще се правят снимки с автентични носии и мн. др. По време на църковната програма в манастира ще бъде отслужена неделна света литургия, в която ще вземат участие изпълнители на фолклорна музика - квартет \"Славей\" и \"Бело платно\" от Белград, Сърбия. \nМайстори на художествените занаяти ще демонстрират различни български изкуства. За посетителите ще има и обособена къмпинг зона, както и паркинг за 5000 автомобила.   \n \t\n", "date": "2018.07.05", "title": " Откриват с водосвет Църногорския събор  "}
{"url": "http://www.duma.bg/node/170420", "text": "приема днес красиви букети, подаръци и искрени пожелания от колеги, приятели и близки по повод страхотния си младежки юбилей. Усмихнатата пазителка на касата в ДУМА със завидна лекота, вроден финес и неподправена отдаденост успява да жонглира със служебните си задължения и безграничната грижа за прекрасното си семейство. Затова от сърце пожелаваме на нашата Лидия да е много здрава, истински щастлива и все така добра във всичко, което прави. \nНаздраве! От екипа на ДУМА   \n \t\n", "date": "2018.07.05", "title": " Лъчезарната дама, чиято сила е в точните сметки и безупречните финансови документи,"}
{"url": "http://www.duma.bg/node/170426", "text": "Народната певица Надежда Аджова е починала след кратко боледуване, бе съобщено във фейсбук страницата на Сестри Аджови. Надежда бе по-известна като половинката от обичания дует Сестри Аджови. Родени на 6 септември 1947 г. в Самоков, двете с близначката й Вяра повече от половин век радваха любителите на народната и старата градска песен с очарователните си изяви в концерти, фестивали, тв предавания и различни други събития. Поклонението ще се състои на 6 юли от 11 ч. в ритуалната зала на Централните софийски гробища.   \n \t\n", "date": "2018.07.05", "title": "Почина певицата Надежда Аджова"}
{"url": "http://www.duma.bg/node/170428", "text": "Биографичната книга \"Всичко в реалния живот е театър\" от именития театрален и киноактьор, режисьор и педагог Мирослав Миндов ще бъде представена премиерно на 6 юли от 18.30 ч. в Клуба на журналистите в Съюза на българските журналисти в София, ул. \"Граф Игнатиев\" 4, ет. 1.   \n \t\n", "date": "2018.07.05", "title": "Книжовна премиера в СБЖ"}
{"url": "http://www.duma.bg/node/170468", "text": "В бюджета за 2019 г. няма да бъдат включвани нови инвестиционни проекти, които да бъдат финансирани с държавни заеми или с издаване на държавни гаранции, реши правителството вчера. Целта е да се постигнат параметрите на средносрочната бюджетна прогноза за 2019-2021 г., е основният мотив за решението. \nМеждувременно стана ясно, че ЕК има намерение да се противопостави на прехвърляне на пари от еврофондовете от железопътния сектор към други области. Това е заявил Аурелио Сесилио, представител на Генерална дирекция \"Регионална и градска политика\" в ЕК, който е началник отдел \"България, Хърватия, Словения\", цитиран от \"Медиапул\". \nПоводът за предупреждението му е, че Европейската комисия най-после се е усъмнила, че България умишлено бави железопътни проекти с цел да прехвърли еврофондовете за други сектори, точно както стана през предишния програмен период. Тогава с част от парите за жп сектора бяха финансирани пътни магистрали и столичното метро.  \nАурелио Сесилио  заявява, че ЕК има съмнения за нарочни саботажи на обществените поръчки за модернизация на железопътната инфраструктура, с цел да се пренасочат средства към пътна инфраструктура или други проекти. Той посочва, че няма видим напредък по големите жп проекти, като за жп линията \"Елин Пелин - Костенец\", за който има одобрени 451 млн. евро финансиране от ЕК, липсва дори договаряне. Сесилио напомня, че страната ни е закъсняла с решаването на проблема с обжалването на обществените поръчки. Това е дало повод на ЕК да се усъмни, че нарочно се злоупотребява с това право. По-лоши ли са от тези в останалите сектори. Или тези злоупотребяващи обжалвания имат една-единствена цел да забавят инвестициите в железопътния сектор и може би да допринесат един ден за прехвърляне на инвестиции в други области\", казва Аурелио Сесилио. Той посочва, че ЕК този път няма да допусне прехвърляне на еврофондове.   \n \t\n", "date": "2018.07.05", "title": " ЕК се съмнява в саботаж на жп търговете"}
{"url": "http://www.duma.bg/node/170431", "text": "Балет \"Арабеск\" гостува с най-новото си заглавие \"Ромео и Жулиета\" на 6 юли в Летния театър във Варна, а на 7 юли открива програмата на фестивала на сцена \"Крепост Царевец\" във Велико Търново. Начало на спектаклите - 21 ч. \n\"Арабеск\" представя най-великата любовна история на всички времена. \"Ромео и Жулиета\" е модерен танцов прочит на пиесата на Шекспир с неповторимата музика на Прокофиев. Хореографката Боряна Сечанова поставя въпросите за тогавашните и сегашните представи за любовта, за доброто, отговорността и мястото на човека в мирозданието. В историята на трупата постановката на Сечанова е третата среща с великата пиеса на Шекспир. През 1972 г. италианският хореограф Хуан Корели поставя \"Ромео и Жулиета\" по музика на Чайковски, специално за \"Арабеск\". През 1979 г. Маргарита Арнаудова прави своята версия на \"Ромео и Жулиета\" по сюитата на Прокофиев. \nВ летните театри във Варна на 8 юли и в Бургас на 10 юли Националната оперета представя \"Царицата на чардаша\" от Калман. Диригентка във Варна е маестра Любка Биаджони. Гостуването на постановката в Бургас е в рамките на Музикалните празници \"Емил Чакъров 2018\".  \nЗрителите ще видят класическа и в същото време модерна трактовка на оперетата на Калман на австрийския режисьор-постановчик Адриан Холендер, която пренася в бляскавата атмосфера на Австро-Унгарската империя. Модерното в нея е не само динамиката на действието, но и взаимоотношенията между героите. Публиката ще се наслади на музиката на Калман с нейната богата оркестрация, увличащото либрето, динамична хореография,  красиви костюми и сценография.  \nВ навечерието на премиерата в Музикалния театър дъщерята на Имре Калман - Ивон Калман, изпрати писмо до екипа на новата постановка с пожелание за успех на знаменитата оперета на баща й. \nМузикалният театър ще представи концерта \"Празник на оперетата и мюзикъла\" в Бургаската опера на 11 юли от 19 ч.  \n    \n \t\n", "date": "2018.07.05", "title": " Оперетата и \"Арабеск\" тръгват на турне"}
{"url": "http://www.duma.bg/node/170429", "text": "Четвъртата книга на един от най-популярните датски детски писатели Оле Лун Киркегор пусна на книжния пазар у нас издателство \"Дамян Яков\". \"Малкия Виргил\" ще зареди лятото на младите читатели с настроение, много приключения и неудържим смях. Ако познавате носорогчето Ото, палавото момче Алберт и Орла Жабаря е време да се запознаете и с Виргил. Горещо препоръчваме за четене на глас с деца между 6- и 14-годишна възраст, посочват от издателството. Преводът от датски е на Росица Цветанова.  \nВиргил живее в покрайнините на малък град в Дания в един... кокошарник! Всеки ден той и най-добрите му приятели Оскар и Карл Емил преживяват истински приключения. Тримата палавници помагат на един самотен щъркел, отиват на рождения ден на Карл Емил с много тайни подаръци, срещат дракон с осем крака и още, и още... \nИздателите подготвят нови срещи през есента със странните герои на големия разказвач Оле Лун Киркегор.      \n \t\n", "date": "2018.07.05", "title": "Приключения с Виргил от кокошарника"}
{"url": "http://www.duma.bg/node/170427", "text": "Националната галерия и фондация \"RuArts\" с подкрепата на Art Agency Ltd. представят Сергей Борисов с изложбата \"Zeitgeist\" до 22 юли в \"Квадрат 500\", пл. \"Св. Александър Невски\". Zeitgeist  е философски термин, който буквално се превежда като \"духът на времето\" и е най-точният начин да се опише артистичната кариера на Сергей Борисов - един от най-търсените руски фотографи от началото на XXI век. С въвеждането на този термин във връзка с работата на Борисов се стремим да предадем разнообразието на художествения език на автора, се посочва в съобщението. Той никога не е бил документален фотограф и винаги е използвал различни жанрове: портрет, голо тяло, студийна и пейзажна фотография. Борисов често е наричан \"летописецът на Московските и Санктпетербургските ъндърграунд сцени\" и \"прославилият Москва и нейната бохема\". Въпреки че в по-голямата си част са режисирани, фотографиите на Борисов са израз и метафоричнo представяне на разнообразни нагласи и емоционални състояния: от поетични и възвишени до иронични изражения и гротескни сцени.   \n \t\n", "date": "2018.07.05", "title": "Фотографии на Сергей Борисов в \"Квадрат 500\""}
{"url": "http://www.duma.bg/node/170432", "text": "Над 30 000 лв. ще раздаде за първи път тази година \"Музикаутор\" от своя Културен фонд специално за млади автори. За индивидуални проекти през Сесия 2018 г. ще бъдат отпуснати общо 154 000 лв., като крайният срок за кандидатстване бе 3 юли т. г. Това беше обявено на пресконференция, организирана по повод стимулите, които дава Културният фонд за развитието на българската музика. \n\"Трябва да се обръщаме към историята, за да виждаме значението от това, което сме направили\", посочи председателят на \"Музикаутор\" Ясен Козев, който коментира, че преди 26 г. организацията е започнала от бюро и един компютър. \nИзпълнителният директор Иван Димитров подчерта, че днес \"Музикаутор\" е фактор, като становището на организацията бе потърсено и от законодателния орган по повод предложенията за въвеждане на квота за българска музика в медиите. \"Музикаутор\" подкрепя тази идея предвид широко разпространената практика в Европа. По отношение на Културния фонд Димитров допълни, че през годините той се модернизира и става все по-рефлективен. \nЗа последните четири сесии на Културния фонд \"Музикаутор\" е стимулирал националното  творчество с близо 750 000 лв., като е подкрепил над 230 проекта на български автори. Сред тях са  Стефан Вълдобрев за албума \"10 и половина\", \"Остава\" за албума \"Океан\", Живко Петров за албума \"After 4\", Вида Пиронкова за нейни песни, сред които \"Гълъбо\", както и много други от най-различни жанрове. \nПолзвателите явно се възползват от по-слабата позиция, в която се намират авторите, и им предлагат да подпишат декларация за отказ от права, ако искат да участват в концерт, конкурс и  да ги излъчат по телевизията, радиото или да участват в друго събитие. Такъв пример е конкурсът на БНР за нова българска поп и рок песен \"Пролет\", но също и при взаимоотношенията с ползватели като Box tv, радио \"Зорана\" и мн. др.  \nЕто защо \"Музикаутор\" започна кампания, насочена към членовете за негативните ефекти от отказа от права. Организацията реализира и превантивни мерки в тази посока, включително чрез занижаване на оценката на проекти на автори, кандидатствали по Културния фонд, но които са отстъпвали правата си. \n\"Музикаутор\" ще учреди грамота и награда за своя 3000-ен член, който в близко време ще се регистрира в дружеството, добави в края на срещата Ясен Козев, като уточни, че развитието на българската музика и творчество минава през защита на авторските права. \nМалко по-рано се състоя ежегодният семинар на \"Музикаутор\" за журналисти във Варна на тема \"Музикалният лиценз - краткият път към законността\", за който ДУМА писа.      \nСпоред мен семинарът беше изключително полезен, което се доказа и през годините, защото журналистите разбират по същество много детайлна информация и когато после я представят пред обществото тя наистина е адекватна и помага на ползвателите на музика да знаят за какво става въпрос, каза за ДУМА Момчил Даскалов, мениджър, \"Лицензиране публично изпълнение\". От семинара излязоха няколко новини - това, че се делегира власт на общините, на кметовете, да извършват контрол при публично изпълнение за озвучаване на търговски обекти, заведения, хотели, магазини, т.е. общините вече имат право да проверяват и да изискват музикален лиценз, както и да налагат санкции, които са от 1000 до 10 хил. лв.  \nДругата много важна новина е, че залите и местата, където се организират концерти, техните собственици ще бъдат солидарно отговорни с организатора, ако не изискват предварително договор за уредени авторски права. Това влиза в сила с обнародването на закона от 29 март т.г., а за общините има 9-месечен гратисен период, така че практически ще започне да се прилага от началото на 2019 г., обясни Даскалов.   \nТази солидарна отговорност на местата, в които се правят концертите, касае не само големите зали, а и клубовете, и заведенията, в които се изпълнява жива музика. Засяга и общините, тъй като, когато се правят големи концерти много често се наема организатор за целта, но общината предоставя мястото. В този случай тя вече е отговорна и трябва много по-стриктно да изисква инициатора да изчисти авторските права.   \nМеждувременно приключи кампанията \"Място за БГ музика\", която беше дело на \"Музикаутор\" с помощта на Столичната община. Бяха обособени няколко места в София с пиана, на които хората можеха да свирят, такива още има в метростанциите, както и флашмоб, който бе свързан с изпълнения на ученици от НМУ \"Л. Пипков\"  заедно с авторите, създатели на самите песни.  \nТова е една от първите ни стъпки относно младите, защото започнахме кампания от училищата, особено в музикалните, за да могат отрано учениците да разбират стойността на тяхното творчество и труд и да се научат как да защитават правата си по-късно като автори, допълни Даскалов.    \nВ чужбина над 95 процента от обектите са с  уредени права, докато у нас едва 15% си плащат за авторските задължения. Когато се слуша радио на публично място, става дума за публично изпълнение и собствениците на заведения са отговорни и трябва да уредят тази част на ползването, т.е. да сключат договори за уреждането на авторски права. Те се уреждат с представители на първоносителите, в случая, за да бъде по-лесно на ползвателите на едно гише \"Музикаутор\" (Организация на композитори, текстописци и музикални издатели за съблюдаване на авторските права) и \"Профон\" (за сродните права, т.е. на изпълнители и продуценти) дават анблок лиценз почти за целия световен репертоар, т.е., сключвайки договор с двете дружества, обектите имат право да ползват целия световен репертоар.   \nОт началото на годината са направени около 120 проверки и са заведени около 40 дела. От \"Музикаутор\" съобщиха, че през лятото продължават с тях, като те ще бъдат извършени от сътрудници по региони. От сдружението уточниха, че не налагат санкции, а правят просто уведомление със списъка на авторите и произведенията, които биват използвани от   ползвателите и те да сключат договор с тях.       \nСеминарът завърши с приятна изненада... Журналистите сътвориха общо авторско парче, озаглавено \"С Музикаутор до зори\", с безценната помощ на Наско от \"Б.Т.Р.\" и диджей Wosh MC. Очакванията са то да се превърне в летен хит... Много съм щастлив като автор и продуцент на детска музика ( \"Ало, ало, Слънчице\", \"Роклята на мама\"). За съжаление, и аз съм от тези, които са ощетени да ползват авторските им права по отношение на песните, напр. \"Ало, ало, Слънчице\" влезе в детски играчки и дискове, нерегламентирано ползвано, без моето съгласие. Най-странното обаче е, че делото ми с една пловдивска фирма за детски играчки продължава вече 4 г. Надявам се да има поне някакво финално разрешение. До днес няма никаква яснота как ще се развие делото. На първа инстанция беше доказано, че използват нерегламентирано моята песен, на втора - не били достатъчно доказателствата!?  \n \n    \n \t\n", "date": "2018.07.05", "title": "Развитието на българската музика минава през защита на авторските права  "}
{"url": "http://www.duma.bg/node/170456", "text": "Русия и лично президентът Владимир Путин са се намесили в президентските избори в САЩ от 2016 г., за да помогнат на Доналд Тръмп да ги спечели. Това се казва в доклад на американски сенатори от двете основни партии, предадоха ДПА и Асошиейтед прес. \nДокладът на сенатската комисия за разузнаването подкрепя изводите на американските разузнавателни служби и изразява становище, че оценката на разузнаването се опира на смислен анализ, който не е бил политически повлиян. \nРуските дейности преди изборния ден през 2016 г. са \"съществена ескалация в дългата история на руски опити за намеса във вътрешната политика на САЩ\", се подчертава в доклада. \nВ документа се казва, че Русия е използвала кибероперации и пропаганда в преследване на целите си. \nТози доклад е оповестен по-малко от две седмици преди срещата на върха между Тръмп и Путин във Финландия, а през ноември в САЩ ще се произведат междинни избори за Конгрес, отбелязва ДПА. \nТръмп редовно изразява съмнения или направо отрича Русия да се е месила в изборите в негова полза. В момента тази евентуална намеса е предмет на разследване от специален прокурор, което според Тръмп е лов на вещици.     \n \t\n", "date": "2018.07.05", "title": "Сенатът вярва в намесата на Путин на изборите"}
{"url": "http://www.duma.bg/node/170457", "text": "Чилийският съдия Мигел Пласа осъди на 18 г. затвор деветима пенсионирани военни за убийството на певеца Виктор Хара по време на управлението на диктатора Аугусто Пиночет. В рамките на това дело беше разгледано и убийството на бившия директор на системата на затворите в Чили Литре Кирога. Деветимата осъдени получават по 15 г. затвор за ролята им като \"изпълнители на убийства\", а още по три години - за отвличането на Хара и Кирага. \nСъдията също така задължи държавата да заплати обезщетения на общата сума от 1,37 млрд. песо (2 млн. долара) на роднините на жертвите. \nВиктор Хара, който поддържаше комунистическата партия на Чили, бе арестуван на следващия ден след военния преврат от 11 септември 1973 година. Военните взеха властта от законно избрания ляв президент Салвадор Алиенде. Певецът бе отведен на стадиона в столицата Сантяго, превърнат в затвор, и е бил подложен на разпити. Няколко дни по-късно бил разстрелян. \nПо официални данни през годините на диктатурата на Пиночет в Чили (1973-1990 г.) по политически причини са били убити или са изчезнали 3225 души.   \n \t\n", "date": "2018.07.05", "title": "Осъдиха убийците на Хара"}
{"url": "http://www.duma.bg/node/170430", "text": "С ново предизвикателство започва един от най-престижните филмови фестивали в България - \"Любовта е лудост\" - късометражен филм за по-малко от два дни. След като всички участници са разпределени в групи по трима (чрез жребий), всеки ще има възможност да напише, заснеме и монтира свое собствено произведение. Ограничения в техниката, формата и жанра няма, но всяко видео трябва да е с времетраене до 5 минути, представяйки темата за любовта. Всички проекти ще бъдат качени в официалната фейсбук страница на фестивала, където всеки има възможност да гласува за любимото си произведение. Победителите (отборът, който е събрал най-много гласове) ще получат парично възнаграждение и грамота за участие. \nОтборите ще бъдат избрани ден преди откриването на фестивала, което е на 24 август. Тогава започват и 48-те часа; може да участват младежи до 35 години; всеки екип трябва да си измисли име и да избере отговорник, който ще представлява останалите. Сценарият трябва да е фокусиран върху темата за любовта, но жанрът може да е всякакъв и стилът на заснемане е избор на участниците. Препродукция, продукция и постпродукция на късометражен филм (до 5 мин.) в рамките на 48 часа (фестивалът не предоставя камери, компютри и каквато и да е била техника). Филмът може да е ням или с диалози на български (ако участниците решат да използват друг език, субтитри на български са задължителни); след като 48-те часа изтекат, закъснели проекти не се приемат. Те ще бъдат качени на фейсбук страницата   . Гласуването е в продължение на два месеца, след което най-харесваният филм ще получи парично възнаграждение от 300 лв. Записването става на   до 30 юли.     \n \t\n", "date": "2018.07.05", "title": "Ентусиасти правят филм за 48 часа"}
{"url": "http://www.duma.bg/node/170476", "text": "Парламентарното мнозинство отхвърли на първо четене промените в НК, регламентиращи нарушенията, свързани с лекарствените продукти в хуманната медицина. Предложението на \"БСП за България\" бе подкрепено от 63 депутати, против бяха 39, а 53 се въздържаха. С него се предлагаше създаването на нов квалифициран състав и по-тежко наказание, когато се изнасят лекарствени продукти в големи размери, което сега се разглежда като митническо нарушение. Предвиждаха се и криминализиране на производството, вносът, износът, съхраняването, търговията на едро и дребно с медикаменти, когато тези дейности се извършват в нарушение на закон. \nАргументите на левицата представи зам.-председателят на ПГ \"БСП за България\" Драгомир Стойнев. Той обясни, че с измененията се цели засилване защитата на живота и здравето на българите. По думите му масовите случаи на нерегламентиран внос и износ и продажба на лекарства не срещат адекватна реакция от държавата. \"Нарушенията трябва да бъдат дефинирани като престъпление, което да се наказва с до 6 г.затвор. Внесохме законопроекта преди седем месеца, през които управляващите обясняваха, че има проблем, но не го решиха\", подчерта Стойнев. \nНякои пълнят гушите си от престъпни схеми за продажба на лекарства, а други умират, защото не могат да си платят лекарствата, или защото ги няма, категоричен бе зам.-председателят на ПГ \"БСП за България\" Крум Зарков. Той уточни, че нерешаването на проблема е заради инертността на МС, който няма сериозни законодателни инициативи по ключови за обществото въпроси. \"Лекарствената индустрия е полезна, но и много печеливша. Понякога може да бъде опасна, а лобизмът и корупцията в тази сфера са силно изразени\", предупреди д-р Валентина Найденова от БСП.  \nПромените са първа стъпка в решаването на проблема с незаконния внос, заяви доц. Георги Йорданов от БСП. \"Във вторник в Истанбул са били открити 28 000 опаковки от скъпи лекарства за онкоболни, изнесени нелегално от България, преди месец, в Пловдив, отново чрез игра с жизненоважни медикаменти, беше източен огромен ресурс от НЗОК. Това не е обикновена търговия, като тази с хранителни стоки, това е цинизъм\", категоричен бе Йорданов.   \nОт ГЕРБ скочиха, че кражбата на лекарства се наказвала по други параграфи. Според Димитър Лазаров при всяка продажба на лекарства без рецепта аптекарите ще влизат в затвора. Съпартиецът му Борисалав Борисов пък предложи на нарушителите да бъде търсена административно-наказателна отговорност. Патриотът Христиан Митрев призна, че идеята на БСП е благородна, но въпреки това колегите му гласуваха против.   \n \t\n", "date": "2018.07.05", "title": " НС не прие искането на БСП за санкции при контрабанда на лекарства  "}
{"url": "http://www.duma.bg/node/170478", "text": "Бабите от Забърдо, заедно с кмета на селото Валентин Черпоков, излязоха на протест пред Министерския съвет вчера. С песни и хора те поискаха от управляващите да отпуснат средства за ремонт на пътя до родното им село, който е в лошо състояние. Бабите искат и рехабилитация на отсечката до една от най-посещаваните туристически атракция в района им - Чудните мостове. \nПреди повече от месец жители на Забърдо и бабите от местния певчески състав сами запълваха с подръчни материали дупките по пътя към Чудните мостове. Тогава местните жители изпратиха писмо до премиера, в което помолиха да се отпуснат целеви средства за асфалтирането на отсечката. \nКметът Черпоков обяви вчера, че иска и по-голяма самостоятелност на управниците от големите села, които да разполагат със собствен бюджет. \"Искаме да разполагаме със средства, за да можем сами да предприемаме ремонтни дейности, за да не се стига до големи щети. Чудните мостове са сред най-посещаваните туристически дестинации в Родопите, ако пътят остане в този вид, ще си изгоним туристите\", коментира Черпоков. \nПо-късно от Агенция \"Пътна инфраструктура\" обявиха, че пътят за Чудните мостове не е част от републиканската пътна мрежа, а трасето било част от общинската пътна мрежа и се поддържа от община Чепеларе. Така от АПИ пратиха протестиращите в Чепеларе, откъдето обаче преди месеци са отхвърлили проект за рехабилитация, изготвен от местната власт в Забърдо.   \n \t\n", "date": "2018.07.05", "title": "Бабите от Забърдо протестираха пред МС за ремонт на пътя до селото им"}
{"url": "http://www.duma.bg/node/170477", "text": "Контейнерите с битови отпадъци в столичните зона 2 и 4 ще бъдат премахнати и боклукът ще отиде под земята, обяви вчера кметът на София Йорданка Фандъкова. По думите й всички контейнери по ул. \"Солунска\" ще минат под земята. \"Това е трайна политика на общината, но й струва доста по-скъпо от контейнерите, които разполагаме по тротоари и улици. Затова се възползваме от интегрирани проекти и заедно с тях се стараем да прилагаме тази форма, която е и по-екологична и прави града по-привлекателен\", увери тя. \nФандъкова се похвали, че на ъглите на ул. \"Солунска\" и бул. \"Христо Белчев\" са направени и първите в града \"изнесени ъгли\", които правят тротоара по-широк и не позволяват на автомобилите да паркират по тях. От вчера е пуснато движението в участъка от бул. \"Витоша\" до ул. \"Христо Белчев\", а до няколко дни се очаква то да стигне и до ул. \"Ангел Кънчев\". Преди 15 септември трябва да приключи ремонтът на ул. \"Солунска\" в участъка от бул. \"Витоша\" до ул. \"Граф Игнатиев\". \nФандъкова не можела да обещае, че някоя плочка няма да се разклати, но нямало да плаща за некачествен ремонт. Неустойката за забавяне е около 200 000 лв. на ден, санкциите за недобре свършена работа са доста солени, а гаранцията на обекта е 5 години, като при подписването на договора е взета и парична гаранция, която остава до приключване на обекта, увери тя. \n    \n \t\n", "date": "2018.07.05", "title": "Mахат кофите за боклук в центъра на София"}
{"url": "http://www.duma.bg/node/170480", "text": "Чакахме с неспокойствие колко ще бъде увеличението на тока, защото пенсиите ни са увеличени само с 5 лева. Такива притеснения изразиха жителите на с. Ресен при срещата си с народния представител от \"БСП за България\" Весела Лечева. Възрастните хора направиха сравнение с пенсиите в съседна Гърция, където пенсионерите получават 14 пенсии. Нашите са всъщност 11, защото дванайсетата отива за увеличените сметки за ток и вода, уточниха те. \nОт над 4000 до около 1000 души се е стопило Ресен, което от най-големите села на Великотърновска област. Местните са загрижени за липсата на поминък и усещането за липса на перспектива в целия регион. Те смятат, че ситуацията може да се промени, ако започне изграждането на АЕЦ в Белене. Защо се изгуби ценно време за започването на този проект, който ще даде икономическо развитие на цяла Северна България, ще отвори много работни места за високоплатени позиции, а не евтина работна ръка, питаха местните. Те отбелязаха, че Турция е почти готова със своите реактори. \"Ние сами се поставяме в подчинение ту на едната, ту на другата велика сила и не се борим за собствените си интереси, възмути се местен жител. \nХората си пожелаха Народното събрание да приема качествени закони и да мисли повече за възрастните у нас.   \n \t\n", "date": "2018.07.05", "title": "Пенсионери се жалват на Весела Лечева от скъпото електричество"}
{"url": "http://www.duma.bg/node/170481", "text": "Прокуратурата ще проверява поскъпването на тока, парното и природния газ от 1 юли. Омбудсманът Мая Манолова внесе вчера жалба във Върховната административна прокуратура срещу решение на КЕВР от 29 юни, според което цената на газа скочи с 10,81% - до 400,95 лв./1000 куб. м, топлоенергията се увеличи средно със 7,3%, а токът - с 2,03%. Припомняме, че прогнозите на регулатора бяха за поскъпване на тока под 2%, а на парно - под 5 на сто. \nЗам. главният прокурор при ВАП Ася Петрова увери, че сигналът ще бъде проверен, тъй като от документите имало основания да се твърди за допуснати нарушения. Ако се установят нарушения, сигналите ще бъдат предадени на Върховния административен съд в София, каза Петрова. До момента са заведени общо 20 дела срещу ценови решения на КЕВР. \nНеправителствени организации и граждани пък настояха за промяна в законодателството, която да позволи и на отделни потребители да оспорват в съда решенията на КЕВР за поскъпване на тока, парното и газа. Припомняме, че през март Манолова внесе такова искане в Конституционния съд, но който преди дни магистратите го отхвърлиха. Омбудсманът атакува текст от Закона за енергетика, според който решенията на КЕВР за пределните цени са определени като \"индивидуални административни актове\", които се издават за енергийните оператори, а крайните потребители нямат правен интерес да ги атакуват в съда. \nМнозинството в КС обаче отхвърли иска на Манолова, само съдиите Георги Ангелов и Филип Димитров са подписали \"с особено мнение\". Според КС КЕВР определя единствено пределни цени на тока и газа, които не могат да бъдат надвишавани, а крайната цена се определя в договора между доставчика и крайния потребител. Доколкото е допустимо в общите условия на този договор, всеки потребител може да реши дали е съгласен с него или да договоря специални условия за себе си, макар че това е възможност само на хартия. Поради това не може да се твърди, че актът на КЕВР няма как да засяга интересите на неограничен кръг лица, твърди мнозинството в КС и заключва, че решенията на регулатора засягат пряко само интересите на енергийните оператори. \nМеждувременно Асоциацията на организацията на българските работодатели защити шефа на КЕВР Иван Иванов, за чието отстраняване БСП настоя преди седмица. АОБР определя оспорването на новото поскъпване на тока и парното от омбудсмана като опит за намеса в работата на регулатора. \"За последните 3 г. КЕВР заслужи уважението на бизнеса като независим регулатор. Иванов защитава интересите на всички потребители - и битови, и индустриални\", гласи писмото, подписано от Радосвет Радев. Според работодателите атаките срещу \"работещия орган\" са \"заради тесни и лични политически интереси и амбиции\". \"Неплатените заради популизъм сметки на бита, утре се плащат от всички с лихвите. Това е само ненужно, а и опасно за сектора и за икономиката\", пише Радев по поръчка на АИКБ, БСК, БТПП и КРИБ. \n    \n \t\n", "date": "2018.07.05", "title": "ВАС проверява поскъпването на тока и парното  "}
{"url": "http://www.duma.bg/node/170482", "text": "Днес в постоянната приемна на БСП в София (ул. \"Леге\" 10, ет. 1) гражданите ще получат безплатни юридически консултации. Юристите ще бъдат на разположение на софиянци от 15 до 18 часа. \nЖелаещите може да се запишат предварително на телефон 02/987 20 86.   \n \t\n", "date": "2018.07.05", "title": "ПРЕДСТОЯЩО"}
{"url": "http://www.duma.bg/node/170483", "text": "МВР работи по проект, по който на лицата, към които държавата или съдът имат претенции, да бъде отнемана личната карта. На подобни хора ще се издава временен документ, с който да не могат да преминават границата. Това съобщи вътрешният министър Валентин Радев на изслушване в ресорната парламентарна комисия.  \nНа въпрос на Красимир Янков от БСП министърът отговори, че служителите му перманентно издирвали бегълците. Социалистът обаче се възмути, че близо 1000 души, \"отклонили се\" от местата за лишаване от свобода, се издирват. Колко от тях са заловени и върнати в затвора, попита Янков. \nРядев заяви, че голяма част от бегълците били с присъди за кражби, по-малко - за убийство. По думите му най-много отклонили се имало през 2008-2009 г. Янков настоя за информация колко от бегълците са преминали границата. Ако са избягали зад граница, как я пазим, атакува той. Ние непрекъснато хващаме, въпросът е с какво темпо ги хващаме, оправда се вътрешният министър. \"Скорошните\" бегълци се хващали по-лесно от тези с давност. Колко обаче са заловените бегълци не стана ясно. \nПред депутатите в от вътрешната комисия министърът обобщи, че това, което мъчи Европа, са мигрантите. В момента у нас има 900 бежанци. Толкова малко имаме, че чак ме е страх да си кажа тези числа, каза той. Според него България се справя добре с охраната на границата и с мигрантите. Нямало и натиск на граничната бразда. \n60 000 мигранти са минали през наша територия. Връщане на мигранти у нас няма как да стане, увери вътрешният министър. По думите му България няма да стане периферна страна за настаняване на бежанци. Радев обаче уточни, че според Женевската конвенция и ООН имаме задължението да приемаме бегълци от войни. Трябва да сме състрадателни, ние сме добри хора, добави министърът. \n    \n \t\n", "date": "2018.07.05", "title": "МВР гласи временни документи за арестантите"}
{"url": "http://www.duma.bg/node/170485", "text": "Вътрешната политика не може да бъде сложена на пауза за шест месеца и проблемите на българските граждани не могат да бъдат прикривани. Това подчерта международният секретар на ПГ \"БСП за България\" Кристиан Вигенин при редовната пресконференция на социалистите от БСП в Ямбол. Той подчерта, че като опозиция БСП не може да си затваря очите и това е била причината за внесения вот на недоверие към правителството за провала в политиката по сигурността.  \nВигенин отбеляза, че БСП е разчитала на конструктивен дебат в пленарна зала, но това не се случило. \"За пръв път в най-новата ни история нито един представител на управляващите не излезе, за да защити политиката на правителството в тази сфера, дори самият министър не сметна за нужно да представи вижданията си за състоянието и за бъдещата си работа. Това е демонстрация на безпомощността и безидейността на ГЕРБ в управлението.\", подчерта Вигенин. \nДо края на седмицата БСП ще направи обективна оценка на българското председателство на Съвета на ЕС. Още сега можем да кажем, че премиерът не изпълни решението на НС от миналата година да информира депутатите за резултатите от заседанията на ЕС, в които участва, заяви депутатът. Колегата му от БСП Николай Пенев коментира доклада за едногодишната дейност на КЕВР и развитието по казуса с продажбата на ЧЕЗ. Пенев изрази съмнение, че исканата от социалистите оставка на председателя на КЕВР Иван Иванов ще бъде гласувана. БСП ще внесе и сигнал в прокуратурата защо регулаторът не се е произнесъл по сделката с ЧЕЗ. Пенев припомни, че от името на БСП е внесена подписка с над 200 хиляди подписа до КЕВР срещу продажбата на дружеството, но до момента няма никакъв отговор.   \n \t\n", "date": "2018.07.05", "title": " Вътрешната политика не може да e на пауза за шест месеца"}
{"url": "http://www.duma.bg/node/170484", "text": "Лидерът на \"Атака\" Волен Сидеров защити в парламента вчера премиера Бойко Борисов от критиките на държавния глава Румен Радев за приключилото българско европредседателство. \"Президентът Радев безспорно има качества, безспорно се развива като политик и държавник, но трябва много сериозно да се замисли преди да пристъпи към критики, дали не прави тенденциозни нападки и дали не влиза в партийна линия, която не е допустима за един държавен глава\", заяви шефът на ПГ \"Обединени патриоти\" в декларация от трибуната на НС. \nЕдин президент може да бъде критичен, когато има основание, но в случая няма такова, заяви Сидеров. Той откри противоречия в изказването на Румен Радев за председателството. Грешките са обясними, тъй като му пишат текстовете хора, които са начинаещи в журналистиката, заяде се атакистът. \nПовод за пламенната защита бе изказване на президента ден по-рано, в което той отправи тежки критики към правителството за реализацията на европредседателството. Съпредседателят на ОП похвали кабинета, защото при председателството за първи път България е поставила въпроса за затваряне на границите на Европа и за невръщане на мигрантите, които са минали през транзитните страни. \"Вместо премиерът Бойко Борисов да получи похвала от държавния глава, че тези въпроси са поставени, президентът търси под вола теле\", заключи Сидеров.   \n \t\n", "date": "2018.07.05", "title": "Сидеров брани Борисов от президента"}
{"url": "http://www.duma.bg/node/170486", "text": "Министерството на транспорта и правителството отказват да дадат на парламента информация за решението и цялата документация за концесията на летище София. Това обяви вчера зам.-председателят на ПГ \"БСП за България\" Георги Свиленски пред журналисти в парламента. Той припомни, че в понеделник социалистите пуснаха искане до \"Дондуков\" 1 да им бъдат предоставени анализите на Световната банка и на Европейската банка за възстановяване и развитие на базата, на които правителството е решило да отдаде на концесия аерогарата. \nВчера Свиленски е получил отговор от транспортния министър Ивайло Московски, който в две странички обяснява, че документацията по концесията може да се види в края на тази или другата седмица на сайта на Европейската комисия, където предстои да бъде обявена процедурата. Според министъра докладите на Световната и на Европейската банка не могат да бъдат предоставени на народен представител. Московски бил пуснал питане до въпросните институции дали документацията може да бъде предоставяна на трети лица, уточни Свиленски. \nЗам.-председателят на ПГ \"БСП за България\" е категоричен, че отговорът показва как в  действителност действа правителството. \"Кой управлява България - кабинетът, Министерството на транспорта, Европейската или Световната банка? Как може доклади, които трябва да бъдат публични, да са тайна?\", попита Свиленски. Социалистът обясни, че в писмото на Московски има предупреждение, че предоставената информация е за негово лично ползване и огласяването й на трети лица трябва да се извършва при стриктно спазване на Конституцията. Това означава, че информирайки ви, извършвам някакво нарушение, обърна се Свиленски към медиите. \nСпорът между БСП и Московски продължи и в парламентарната транспортна комисия по-късно. Министърът увери, че до края на седмицата част от условията по договора за концесията ще бъде публикувана в националния концесионен регистър и в специална подстраница на транспортното министерство. \nДУМА припомня, че на 27 юни кабинетът \"на тъмно\" одобри решението на Московски за откриване на процедура за определяне на концесионер на летище София. От БСП остро се обявиха против концесията и заявиха, че внасят в парламента проекторешение за отмяна. Тогава Свиленски подчерта, че позицията на БСП е последователна през всички години, когато това и предишното правителство са се опитвали да отдадат най-печелившото българско държавно дружество на концесия. Социалистите поискаха да им бъде предоставен анализът на Световната банка и Европейска банка за възстановяване и развитие, които международните консултанти за концесията, както и цялата документация и параметрите по нея.  \nВ отговор Московски обяви, че щом БСП настояват да получат решението на МС и анализа с условията за концесията, ще я имат.   \n \t\n", "date": "2018.07.05", "title": "Московски скри от БСП информация за летище София "}
{"url": "http://www.duma.bg/node/170487", "text": "Към момента са спрени интеграционните добавки на над 500 хил. души хора с увреждания, от които 10 476 деца, потвърди министърът на труда и социалната политика Бисер Петков на вчерашното заседание на ресорната парламентарна комисия. ДУМА припомня, че до спирането им се стигна след решение на ВАС през юни, с което бе отменен начинът, по който се определят интеграционните добавки за транспорт и комуникационни услуги, както и предоставянето на документ за получаване на помощ за образователни услуги. Това бе и причината ГЕРБ да внесат промяна в Закона за интеграция на хората с увреждания (ЗИХУ), според която текстовете от Правилника ще бъдат включени в Закона. Според вносителите това ще бъде временна мярка, за да не останат хората без добавките си през юли. Управляващите твърдят, че скоро ще бъде приет новият ЗИХУ, по който в момента работи работна група. Омбудсманът Мая Манолова обаче изрази съмнение, че новият закон ще бъде приет скоро и поиска срок. Въпреки някои принципни възражения от левицата, като цяло депутатите бързаха да гласуват промените в действащия ЗИХУ с аргумента хората да не останат без добавките си. Според Весела Лечева от БСП, ако не се даде времева рамка за действието на промените, решаването на проблемите на хората с увреждания отново се отлага. \nМинистър Петков обясни, че дори до края на юли да бъде готова работната група с новия ЗИХУ, до внасянето му в парламента и гласуването му ще мине време и е напълно възможно да влезе в сила идната година. \nЗа т.г. МТСП е отделило 152 млн. лв. за интеграционните добавки. Те са обвързани с гарантирания минимален доход, който от т.г. е 75 лв.  \n17 депутати от парламентарната Комисия по труда, социалната и демографската политика гласуваха \"за\" промените в ЗИХУ, един се въздържа и един бе \"против\".   \n \t\n", "date": "2018.07.05", "title": "Половин милион души с увреждания са без интеграционни добавки"}
{"url": "http://www.duma.bg/node/170449", "text": "ПРАЗНИК НА СЛУЖИТЕЛИТЕ НА МВР. Обявен е с решение на МС от 28 февруари 1992 г. Това е едно от първите министерства, създадено след Освобождението на България и възстановяването на българската държавност. МВР е създадено с Указ 23 от 17 юли 1879 г. на княз Александър I Батенберг на основание чл. 161 от Търновската конституция като Министерство на вътрешните дела. 1841 - АНГЛИЧАНИНЪТ ТОМАС КУК ОРГАНИЗИРА ПЪРВАТА ГРУПОВА ЕКСКУРЗИЯ В СВЕТА. Участниците - 570 души, посещават два града във Великобритания. Същата година Кук създава туристическа агенция и полага основите на съвременния туризъм. През 1856 г. организира и първата голяма екскурзия в Европа, а от 1866 г. предлага екскурзии до САЩ. 1879 - НАЗНАЧЕНО Е ПЪРВОТО БЪЛГАРСКО ПРАВИТЕЛСТВО. Кабинетът е съставен от членове на Консервативната партия. Начело застава Тодор Бурмов (на снимката). То има временен служебен характер и провежда първото си заседание на 7 юли. Управлява страната в продължение на пет месеца и успява да изгради основните структури на държавната машина. 1934 - В СЛИВЕН СЕ РАЖДА НИКОЛАЙ БИНЕВ, АКТЬОР (УМИРА 2003 Г.). Прочут с многобройните си театрални превъплъщения, както и с всеотдайността си към Младежкия театър, наречен през 2006 г. на негово име. Снима се във филмите \"Константин Философ\", \"Звезди в косите, сълзи в очите\", \"Чуй петела!\", \"Сами сред вълци\", \"Нощем с белите коне\", \"Суламит\", \"Жребият\" и др. 1943 - НАЧАЛО НА БИТКАТА ПРИ КУРСК ПО ВРЕМЕ НА ВТОРАТА СВЕТОВНА ВОЙНА. Най-голямата танкова битка в историята продължава до 23 август 1943 г. В района на Курската дъга нацистите разполагат с 900 000 души, 10 000 оръдия и минохвъргачки, около 2700 танка и оръдия, над 2000 самолета. В началото на юли на Курската дъга Червената армия има над 1,3 млн. души, до 200 000 оръдия и минохвъргачки, около 3600 танка и самоходни оръдия, до 2800 самолета. На 12 юли настъпва обратът. Общите загуби на германците са над 500 000 души. Битката извършва коренен прелом в хода на Втората световна война. 1949 - РАЖДА СЕ АТАНАС МИХАЙЛОВ, ФУТБОЛИСТ (УМИРА 2006 Г.). Нападателят, известен с прякора си Начко, е една от легендите на \"Локомотив\" Сф. Техник, майстор на паса и головия удар, на свободни удари и голове направо от ъглов удар. Приключва кариерата си в \"Неа Саламина\" (Кипър), впоследствие е треньор и селекционер в \"Локо\" Сф. Рекордьор по отбелязани голове за националните отбори (54). 1986 - В МОСКВА СА ОТКРИТИ ПЪРВИТЕ ИГРИ НА ДОБРА ВОЛЯ. Инициатор, собственик на правата за провеждането им и главен техен спонсор в началото е американският предприемач и филантроп Тед Търнър. Учредяването им е реакция на продължаващата криза в олимпийското движение, свързана с бойкота на Олимпийските игри в Москва и Лос Анджелис от двата политически блока в света по това време.   \n \t\n", "date": "2018.07.05", "title": "Датата"}
{"url": "http://www.duma.bg/node/170452", "text": "Преди дни дъщерята на мои приятели и неин състудент прекрачиха Терминал 2 и отлетяха зад океана. Тя, завършила микробиология, той - електроинженерство. И двамата с няколко специализации в чужбина и успешно владеене на по два чужди езика. Две години си търсеха работа у нас, но в крайна сметка девойката се трудеше като продавач на пици, а младежът разнасяше пратки в спедиторска фирма. \nТрима съседи, биолог, лекар и финансист, вече са Лондон, Дюселдорф и Берлин. Там имат прекрасна работа, трудят се здраво и бележат успехи. Е, идват в България за празниците, но казват, че няма да се върнат завинаги. Жалкото е, че по стъпките им тръгват десетки хиляди млади хора. Според статистиката всеки час четирима българи напускат страната ни, за да търсят по-добър живот в чужбина. Стряскащите данни сочат, че нaпycнaлитe Бългapия пpeз пocлeднитe тpи дeceтилeтия ca близо 1 млн. души. Около половината от тях живeят в дpyги cтpaни oт Eвpoпeйcкия cъюз и Eвpoпeйcкoтo икoнoмичecкo пpocтpaнcтвo, оcнoвнo в Иcпaния, Гъpция, Гepмaния, Beликобpитaния и Итaлия. Над 400 000 наши емигpaнти населяват Typция, а малко над 100 000 са в Ceвepнa Aмepикa. \nНаселението на България  ще продължи да намалява и през следващите две десетилетия  Това надали е неочаквана новина за повечето хора, но последната прогноза за броя на българите, изготвена от БАН, достига до още по-песимистични изводи. Очакванията на експертите са през периода между 2015 и 2040 г. българите да намалеят с 20% и ще станат малко над 5,7 млн. души. И то не само заради демографската криза, а и защото все повече нашенци прекрачват граничната бариера. \nОсвен спад на абсолютния брой на населението експертите отчитат и промени в структурата му. Логично делът на младите хора до 20 години ще се запази, но този на възрастните над 65 г. ще нарасне значително. България и сега е една от страните с най-висок дял на възрастното население, а задълбочаването на този проблем ще доведе до множество рискове. Един от тях е свързан с пазара на труда, тъй като работната сила ще намалява. Успоредно с това по-малкият брой работещи ще трябва да осигури социална подкрепа за все по-голям брой възрастни, което поставя публичните финанси пред риск. \nМладежката безработица вече има застрашителни размери и според някои изследвания приближава 170 000 без препитание. Не коментирам степента на грамотност и обща култура на поколението, защото трябва да хапем устни и да скърцаме със зъби. И всичко това се случи пред очите ни, а ние мълчахме. И се правехме, че не разбираме, че  образованието, което бе единствената ни унаследена родова ценност  девалвира страховито. Всъщност всички вкупом позволихме да ни смажат като нация и като личности... \nУправляващите продължават за посягат с мръсни ръце и да се ровят нечистоплътно в образованието, културата и здравеопазването. Така и не успяваме да опазим децата си от чудовищата, които властта извади от приказките и ги прати да дебнат малчуганите по улиците и в училищата. \nМинистерства, агенции и НПО-та, които уж работят за децата, така и не могат да посочат перспективата и ясния път, по който да се премине, за да се променят нещата. Напротив, те правят пътечките все по-трънливи и преминаването им е невъзможно. \nЗатова все по-често чуваме млади майки да се заканват с болка, че децата им няма да останат в България. \"Има чудесни колежи в Европа. Да отива и да не се връща повече\", е тъжната мечта на повечето родители. Голяма част от тях отрано заделят пари и следят престижните училища зад граница. Защото, ако се погледнат сайтовете, които предлагат работа, ще лъсне простата истина. Те предлагат средни заплати от по 600-800 лв. При късмет и малко повече. Не е тайна, че много млади хора работят на по 2-3 места. За престижните професии, ако имаш опит, възрастта ти е неподходяща. Ако тя е добра, нямаш пък опит. И  младите хора влизат в омагьосан кръг, от който излизане няма  Защото те искат днес, сега, тук и веднага да започне летящият им старт. \nМного от моите приятели се опитаха да се завърнат у дома, след като завършиха образованието си и натрупаха опит в чужбина. Повечето от тях обаче си тръгнаха повторно от България. Отговорът за повторния им \"избор\" беше, че средата у нас е нездрава. \nРазбира се, ако разгледаме по-отблизо \"картината\", тя става още по-тревожна и показва, че у нас няма адекватна стратегия за образоване и насърчаване на младите хора. Международният Индекс на правото на собственост поставя страната ни на 85 място в света заради неуважението на правото на частна собственост. В последния си доклад организацията, която измерва върховенството на закона в 113 страни, класира страната ни на 55 място след държави като Ботсвана, Тринидад и Тобаго и Монголия. Глобалният индекс на предприемачеството, който измерва \"здравето\" на тази среда в 139 страни, класира България 69-та след Казахстан, Мароко, Македония и др. \nИзлишно е да припомням, че  България има едно от най-високите нива на младежка безработица в ЕС  Не на последно място, държавните институции обикновено са враждебни към младите българи, образовани в чужбина. Въпреки, че един от ключовите приоритети на българското председателство на Съвета на Европа уж беше бъдещето на младите хора, правителството на България умишлено отказа да си взаимодейства със сдружения на млади утвърдени български специалисти в чужбина, за да подготви дневния ред по този \"приоритет\". \nЯсно е, че ролята, която България си присвоява, ролята да определя дневния ред за бъдещето на младите хора в Европа, съвсем не й приляга. Правителството явно е късогледо и гледа, както старите хора казват, само собствения си пъп. Бърз преглед на квалификациите на министрите в кабинета, или по-скоро на липсата на такива, действа обезкуражително на всеки, който вярва в стойността на образованието. Имаме нужда от драстични промени, но докато се събудим, може и да е късно за промяната.   Корупцията, липсата на реформи и на възможности за равен старт \nизползването на властта като средство за набавяне на лична облага и обсебването на държавата от елити и частни интереси, са сред основните мотиви на младите българи с добра квалификация да напускат родината си. Това констатират експертите на Световната банка. Почти половината от българите все още живеят в риск от бедност или социално изключване. Експертите са категорични, че България незабавно трябва да пристъпи към изпълнението на три основни пакета от реформи, свързани с реорганизация на работата и структурата на държавната администрация. Или на обикновен език това означава да бъде премахната излишната бюрокрация по отношение на бизнеса и чуждите инвестиции. Нужно е да се подобри качеството и достъпът до публични услуги като образованието и здравеопазването, в които се наливат огромни средства, без никакъв реален ефект. От Световната банка препоръчват да се обновят транспортната и техническата инфраструктура, защото независимо от шумно рекламираните от правителството успехи в тяхното обновяване, качеството им остава далеч от желаното и продължава да бъде спирачка пред привличането на солидни чужди инвестиции в страната. \nСтиховете на Дебелянов \"да се завърнеш в бащината къща, когато вечерта смирено гасне\" звучат все абстрактно и по-далечно за немалко българи зад граница. Мнозина от тях все още пазят корените си, но и те ще се изгубят след няколко поколения, заедно с традициите, обичаите и езика. \nПонякога приказката на нашенците в чужбина има щастлив край. Често пъти той е тъжен. Защото само онзи, който е казал завинаги сбогом на родината, знае какво е \nда си чужд в чужда държава И му остава да си припява \"Облаче ле, бяло\", да се чува с любимите си хора по скайп, да тъжи и да си поплаква за тях. \nВ днешния глобален свят на отворени врати е съвсем нормално всеки да поеме към хоризонта, който го привлича. Страшната истина, която властимащите не искат да осъзнаят обаче е, че децата ни не искат да са роби и не желаят да служат на алчната и завистлива тълпа от корумпирани чиновници, които ги тъпчат и неглижират. България остава без лекари, без инженери, без специалисти, без деца, защото тук не им позволяват да са собственици на облагите от знанията и да могат да поставят сами цена на труда си. \nИ докато държавата ни е мащеха за тях, а управляващите нехаят, все повече родители с насълзени очи ще изпращат своите рожби зад граница, докато някой последен не хлопне вратата и не сложи катинара на Родината ни България. \n    \n \t\n", "date": "2018.07.05", "title": "Всеки час четирима българи напускат страната ни, за да търсят по-добър живот в чужбина"}
{"url": "http://www.duma.bg/node/170494", "text": "Управляващата коалиция изпадна в разнобой и раздор за пореден път, след предложението на ГЕРБ и ОП да се  . ВМРО обвиниха НФСБ, че действали зад гърба им, нарекоха закона лобистки и заявиха, че няма да го подкрепят. Предположението е, че така се подпомага цигареният бизнес на депутата от ДПС Делян Пеевски. По-късно вчера премиерът Бойко Борисов заяви, че е разпоредил поправката за акцизите да бъде изтеглена. \nМеждувременно в пленарна зала влезе за гласуване т.нар.  , който пет месеца престояваше в НС. Въпреки че той не е обсъден в нито една комисия, мнозинството го прие на първо четене. Само социалисти гласуваха против. Това е следващата крачка към разграждане на държавността, заяви депутатът Антон Кутев.       \n    \n \t\n", "date": "2018.07.05", "title": "Лобизъм за Пеевски скара управляващите  "}
{"url": "http://www.duma.bg/node/170488", "text": "Великотърновският университет е издал незаконни свидетелства за професионална квалификация \"учител\" на 170 италианци, констатира проверка на МОН, огласена от БНР. Според предписанието на министерството, ректорът на вуза  проф. Христо Бонджолов трябва да анулира свидетелствата. \nЗа случая е сезиран главният прокурор. Проверката е направена в средата на април тази година. В нея се констатира, че има подправено решение на Академичния съвет по отношение на обучението на италианците. Ректорът проф. Христо Бонджолов коментира, че проверката е тенденциозна и по думите му цели да попречи на предстоящата акредитация на ВТУ. \"Това е курс за педагогическа квалификация, разбира се, че са законни дипломите\", коментира проф. Бонджолов пред \"Хоризонт\". \nИталианците са обучавани дистанционно и са платили такса от 400 лева за курса. Проверката констатира, че италианците с незаконните свидетелства за учител са били и незаконно записани, и незаконно обучавани в Европейския политехнически университет в Перник.      \n \t\n", "date": "2018.07.05", "title": " ВТУ издал незаконни тапии за \"учител\" на италианци"}
{"url": "http://www.duma.bg/node/170451", "text": "\nГолемите политически сблъсъци в Българската комунистическа партия, както и да се нарича в някои периоди от нейната вече 125-годишна история, не започват след 1989 г. Ето няколко от тях - битката между тесните и широките социалисти в началото на миналия век, разгромът на левите сектанти през 30-те години на миналия век, та да стигнем до яростната баталия в началото на 50-те години между родните т.н. сталинисти и хрушчовисти. Те не са спорове, водени на хартия или в ефир, а са свързани и с проливане на кръв, затвори и нечовешки изтезания.  \nНека днес си спомним за един виден деец на българското и международното комунистическото движение - ген. Йонко Панов (1900 - 1962), роден в революционното пловдивско село Брезово, чието име и сега продължава да предизвиква люти спорове не само между историците, но и сред левите хора. Ако поназнайват нещо за него, разбира се. По едно няма спор - той е кристално чист човек и партиен деец, който воюва с цялото си душа и сърце срещу българския фашизъм,  но се опълчва и срещу свои другари, когато те застрашават идеала.  \nСекретарят на ЦК на БКП лежи 15 години в затворите и концлагерите на фашистка България. За освобождаването му води борба и международната общественост. Началник-щаб е на Рило-пиринския партизански отряд, заместник- командир на дивизия в Отечествената война, началник на гранични войски, началник на Главното политическо управление на БНА. Но е хвърлен в затвора и е измъчван и по социалистическо време - от Тодор Живков, \"априлските реформатори\" и партийни кариеристи около него. Неговата съдба споделят стотици видни комунисти, които не са съгласни да се порочи идеалът по време на строителството на социализма.  \nМного е писано за Априлския пленум 1956 г., но и много неща са премълчавани. Малко познато е страховитото изказване на Йонко Панов, с което той обявява война на живковизма още тогава - война, която ще води до края си. Предлагаме ви още няколко документа, които не само допълват представата за него като виден партиен деец, но разкриват и някои забравени моменти от битките в партийните редици, неприятни навярно за мнозина и днес. Особено значимо е \"Прозрението\", обръщение на група несъгласни с \"живковизма\" комунисти, което завършва трагично за някои от тях. За Панов - също. Из съдебните показания на Йонко Панов по време на съдебния процес срещу \"52-мата\" през 1929 г., в. \"Заря\", 23 XI. 1929 г \n Четвъртък 21 ноември 1929 г. Член съм на комунистическата партия. Бях организационен секретар на Централния Комитет. Не желая да кажа кои бяха другите членове на комитета, нито каква бе организаторската ми дейност. В България дохождах нелегално - през 1927 и 1928 г. Подробности не давам. \nПредседател: Защо днес си противоречите с някои показания пред следователя? \nПанов: Преди да отговоря, заявявам, че съм комунист още когато партията бе легална, защото е партия на класата, от която изхождам. Бях малък, когато буржоазията закара баща ми на фронта, гдето той даде живота си и остави 8 сираци, от които аз бях най-големият. Аз трябваше да се грижа за всички. Отначало бях аргатин в селото ни, после писар в общината, междуселски куриер, пощенски раздавач в София, работник в държавната печатница с 22 лв. месечна заплата и най-после телеграфист. Страшен бе гнетът на буржоазния строй върху ми. Поисках повече хляб - уволниха ме от служба. Останах на улицата. Не се отчаях. Реших да се боря с всички социални злини, резултат от капиталистическото господство. И станах комунист, след системна подготовка. Такъв съм и сега. Комунист ще умра. \nЗащо има противоречия в показанията? Да ви кажа. Арестуваха ме в участъка. Първата вечер ме удряха в корема тъй, че паднах в несвяст. После ме закараха в Дирекцията. Показаха ми в една стая дренови тояги с надпис \"аз зная всичко\". Удариха ме първо с една по челюстите. После ме стискаха с уреда \"костенурка\". Биха ме с гуми до загубване на съзнание. След всичко това подписвах въпроси, на които трябваше да отговарям, каквото те искат... \nПредседател: А защо не се оплакахте от лошия режим? \nПанов: Напразно щеше да бъде. Ето онзи там полицай и сега ми скърца със зъби. Впрочем аз се оплаках, че полицаите ме ограбиха, но безрезултатно. Тъй при разнебитени нерви и терор давах показанията си... Не е вярно, че се признавам за виновен за това, че съм бил член на БКП и на ЦК. Не само не се признавам за виновен, но аз твърде високо ценя званието член на БКП.  \nБил съм създател на БКП. Не отделна личност, а общественото развитие създава една партия. В туй развитие набелязваме класите и класовите борби. \nПредседател: Говорете за вашата дейност. \nПанов: Аз нямам своя дейност. Има БКП, от името на която съм действал и чието развитие прокурорът и някои адвокати тук окарикатуриха. Това дело е момент от класовите борби. Съди се партията. Партиите и революциите не могат да бъдат съдени. Тях съди само историята.  \n \"...Ние приветстваме от тази трибуна вожда на германския пролетариат и почетния председател на нашия конгрес - др. Телман. Ние приветстваме другарите Ракоши, Грамши, Антикайнен, Йонко Панов. Ние приветстваме Том Мун, който 18 години вече гние в затвора, и хилядите пленници на капитала и фашизма. И ние им казваме \"Братя по борба и оръжие, вие не сте забравени. Ние сме с вас. Всеки час от нашия живот, всяка капка от нашата кръв ще отдадем за вашето освобождение и за освобождението на всички трудещи се от позорния фашистки режим.\" \nИз стенограмата на изказването на Йонко Панов на Априлския пленум на ЦК на БКП, 1956 г.  \nЙонко Панов: Другари, аз мисля, че Политбюро не си дава сметка какво става сега в партията и какво ще се получи от неговото намерение този въпрос да бъде решаван някога в бъдеще. Това е едно. \nВторо, няма никакво съмнение за мен, че протакането на въпроса за организационните изводи е израз на вредно колебание по един съдбоносен за нашата партия въпрос и той издава едно осъдително желание да приключи само с едни разговори. Моето мнение е, че пленумът трябва да не разреши това. \nВтората ми бележка се отнася до опита да се използва авторитетът на Президиума на Централния комитет на КПСС, да се приеме по-лесно онова, което се предлага или ще бъде предложено на пленума. Другарите от Президиума на КПСС са дали съвет на нашите другари от Политбюро, но сигурно не са имали предвид, че тяхното мнение ще бъде използвано с цел да се влияе върху свободното обсъждане на въпросите в пленума на Централния комитет. А както виждате, ние сега приказваме едно, а вършим друго, т.е. лошо преминаваме към ленинските норми на вътрешнопартиен живот. \n...Другарите от миналия състав на Централния комитет ще си спомнят пленума, на който след смъртта на Георги Димитров ние обсъждахме да имаме или да нямаме в бъдеще генерален секретар на партията. Политбюро излезе с предложение такава длъжност, такъв пост в бъдеще да няма. Така или иначе мисля, че др. Иван Кинов изказа мнение, че би могло за генерален секретар да изберем др. Васил Коларов. Др. Червенков тогава реагира твърде остро, като заяви, че да правим такова предложение, т.е. да изберем за генерален секретар на мястото на Георги Димитров Васил Коларов, означава да не сме разбрали и оценили какво сме загубили в лицето на Георги Димитров. С други думи, другарят Червенков искаше да каже, че Коларов не е достоен да заеме мястото на Георги Димитров. Но, както е известно, не мина много и невъзможното за Коларов стана възможно за др. Червенков. Считаше др. Червенков, че той достойно може да заеме мястото на починалия Георги Димитров. \nТук още др. Червенков прояви много грубо своята нескромност, която впоследствие тъй много увреди на самия него и доведе до големи поражения в партията и страната. \nДругарят Червенков вчера дълго и хубаво говори, но заедно с това той не прояви достатъчно доблест. Който от малко-малко познава нещата такива, каквито са, знае, че др. Чанков е един от най-ярките строители на култа към личността изобщо у нас, че той именно положи особени грижи и прояви много ревност при раждането и отглеждането на култа към личността на др. Червенков... Във всеки случай, това означаваше, че Васил Коларов трябва да знае, че партията има вожд и той трябва да си знае мястото. \nДобри Терпешев: Това беше още при Трайчо Костов. И Георги Димитров има малко грях за Коларов. \nЙонко Панов: Другарят Червенков на това безобразие от страна на Чанков не реагира. Той беше напълно доволен от него. Сега другарят Чанков забравя съюза с личността, на която създаваше култа с всичката си енергия, не иска да разкаже на партията за своята вина, която е особено голяма в това отношение. Това беше в 1950 година в едно заседание на Политбюро - именно др. Чанков за пръв път каза и аз го чух, че др. Червенков е вожд и учител на българския народ. \nГеорги Чанков: Възможно е, това не отричам. \nЙонко Панов: Далеч преди др. Червенков да започне да играе по-значителна роля в партийното ръководство, в партията бе започнало да се създава силно ненормално положение. Кадрите се деляха на две. Едната част от тях доста силно бяха подгонени. Заслугата за това принадлежи именно на тия другари начело с Чанков и Югов. Едни произволно се обвиняваха, че носят в пазвата си камъни против партията, сега пак мислят така, други ги смятаха за двуличници, трети - с недостатъчно заслуги и работа вътре в страната и пр. Започнаха да се издигат бързо на големи постове хора по признака личната преданост, на приятелството и роднинството, а други безцеремонно да се снемат и преследват. Започнахме да се делим на наши и чужди, както в старите партизански времена. Едни се обявяваха за некадърни, изоставащи и несправящи се в работата, а други - за силно и бързо растящи, за надеждни, много потребни и незаменими дори. В това отношение могат да се приведат много примери. \nТака аз съм дълбоко убеден, че не по реден път толкова бързо другарят Тодор Живков стигна до най-високото място в партията. Сигурен съм, че в нашата партия има поне 500 души като него. Но не е това най-важното. По-важното е, че за да стане възможно др. Тодор Живков да застане на поста първи секретар, трябваше да бъдат повалени по различни начини много и много други другари, не по-лоши от др. Тодор Живков. \n...Изникнаха и княжества в социалистическа България - едно в Пловдив, където другарят Югов не даваше друго пиле да прехвръкне, друго в Стара Загора, където заради другаря Чанков и някои негови близки бяха разгонени прекрасни другари, а Тачо Даскалов почти напълно унищожен. Лесно е да приказваме за другите, да се изтриваме по тях. \nИмат ли някакво отношение тия другари към култа към личността? Аз например се затруднявам да кажа кой има повече вина за прогонването от Министерството на народната отбрана на такива другари като Георги Дамянов, Иван Кинов, Фердинанд Козовски, Боян Българанов и др., дали другарят Червенков, или Чанков, или Югов?  \nВ разделението на партията, което създадоха тия другари, имаше всички условия да се развива и процъфтява култът към личността. В това разделение ролята на другаря Червенков, беше също така твърде интересна. Той например усвои от Сталин \"тънкия\" вкус към ролята на арбитър. Ударът по някого или против група другари се инсценираше не без негово знание и без негово участие, а после, особено когато му се помоли някой, другарят Червенков се явяваше като спасител.  \n...Аз искам да кажа, че вие бяхте с др. Червенков и вие трябва заедно с него да се разгърдите пред партията и да кажете всичко онова, което извършихте. Това искам да кажа. Защото по моя преценка злото от доброто вие познавате, когато злото се стовари върху вашата глава. \nКазват, аз не зная дали е истина, че именно другарят Червенков, и то в последния момент, е предложил да бъдат включени в състава на ЦК на Шестия конгрес някои анатемосани или забравени другари. Всички, цялата партия, оцениха това като стъпка за обединение и сплотяване на партийните кадри. Напразно обаче. Оттам не мръднахме на милиметър. Предложи се Политбюро, което явно не беше подготвено и в състояние да сплоти партийните кадри на здрава основа. Затова сигурно се положиха всички усилия, за да не се дава възможност пленумът да подложи на обсъждане всеки един от предложените за членове на Политбюро кандидати. Ние всички с вас гласувахме, както знаете, а от това по-голямо доказателство не можеше да се извлече за единството в нашите редове, вероятно затова всичко се считаше в пълен ред. Пленумът на ЦК по партийни въпроси вече не се събра. Вие знаете, че след конституиране на ЦК след Шестия конгрес по партийни въпроси пленумът на ЦК не е събиран нито един път. \nБездушно отношение към хората, към кадрите прояви не само другарят Червенков. Нескромност имаше не само у него. Оградиха се от партията и народа с 300 охрани. Аз мисля, че много от тях, да кажем - не искам да обиждам другаря Начо Папазов, - но не беше застрашен той, че някой ще го убие, но зад него така беше смешно човек да гледа, че върви да го охранява български офицер. Офицер (оживление)! Оградихме с маждраци и партийните учреждения, които така не будят добри чувства у нашия народ. Но беше още по-лошо, че в партийните учреждения, в ЦК, даже ние, членовете на ЦК, пристъпвахме със страх. Вместо място, където всеки трябва и може да отиде с радост да се види с ръководещите другари, да съобщи нещо, да получи съвети, ЦК стана, най-меко казано, слабо привлекателно учреждение за комунистите и особено пък, ако те викат за нещо. Там така се викаше по хората от едни, а от други се съскаше по тях, че на човек му идваше наистина да плюе и да излезе. \n...Другари, сега на този пленум се решават много важни въпроси. Решава се ще тръгне ли партията към пълно и здраво сплотяване, ще заживее ли тя по ленинските принципи и норми, ще настъпи ли успокоение в кадрите и истински подем за решаване на задачите, които стоят пред нас, или не. Сега именно е необходимо да проявим максимум мъжество, партийност и честност, да приказваме онова, което мислим, да пресечем корените на злото, да пресъздадем разрушеното другарство в партията, да създадем атмосфера, че да светне на всички ни. \nИ когато приказваме това, и когато и аз приказвам това, което мисля, никой не бива да се сърди, защото и аз, и никой не мисли на никого злото, защото сме загрижени само за едно: за съдбата на партията. ЦПА, ф.1 о.5 а.е. 195 л. 212-227 ПРОЗРЕНИЕТО \nДо членовете на ЦК на БКП Към Вас се обръщат група членове на БКП - демократи, разтревожени от насоките на развитието на социализма в нашата страна. \nС борбата за социализъм хората отдавна свързват своите надежди и мечти за освобождаването на труда и на човечеството от икономическо и политическо потисничество и несигурност, за достоен и справедлив човешки живот. Така ли е сега у нас? Деформирани са отношенията на собственост. В промишлеността национализацията създаде собственост върху средствата за производство, която вместо на трудещите се, принадлежи на държавата и с нея се разпорежда по същество висшата бюрокрация. Трудовите колективи са лишени от реално участие в решаването на производствените, инвестиционните и разпределителните въпроси на предприятията. Работниците се оказаха експропиирани и измамени. \nНа село кооперативните стопанства бързо се превръщат в своеобразни държавни организации с всички недостатъци на държавните индустриални предприятия. Селяните се подлагат също на експропиация. \nИзраждат се занаятчийските и потребителските кооперации, които от самодейни организации също се превръщат в държавни и подчинени на държавата. В такава обстановка висшата държавна и партийна бюрокрация неизбежно стават фактически единствен и пълновластен разпоредител с всички средства за производство, \nтехен реален собственик. Тоталната държавна експроприация изисква и тотално централизирано ръководство и планиране с присъщата си дебалансираност. Тази оценка не се променя от принудителните опити в последно време за прехвърляне на част от управленческите функции на народното стопанство върху местните органи. При такъв модел на бюрократичен държавен социализъм мотивите за ефективен труд силно падат. Остава голата и безсилна административна принуда. Очакваните предимства на социализма в развитието на производителните сили, на благосъстоянието на народа не могат да се проявят и реализират. Изправено пред невъзможността да се използват специфични социалистически фактори за напредък, партийното ръководство започна да залага на авантюризма, на уж възможното скокообразно излизане от задънената улица. Тодор Живков декретира с нищо необосновани свръхзадачи за бързо неколкократно увеличаване на промишленото и земеделското производство, обещавайки още от утре благоденствие. Неправилно се форсира кооперирането в планинските и полупланинските райони, което вместо до подобрение, ще доведе по-нататъшно влошаване на положението в селското стопанство. Двегодишният опит вече потвърди фалита и на \"скока\", и на ускореното коопериране в балканските райони. Но Тодор Живков не се отказва от поетия път, което говори, че повежда ЦК на БКП по опасни и безотговорни авантюри при уреждане съдбините на нацията и социализма. \nДеформации настъпват и в политическата област. Под предлог за опазване на гражданския мир в България, недопускане на унгарски или полски събития у нас, Тодор Живков продължава атаката си срещу прокламираната през април 1956 г. демокрация в партията и обществото, преследва и отстранява всички възможни свои съперници с различни от неговите идеи и възгледи за развитието. Отдавна напълно са блокирани тенденциите, родени от XX конгрес на КПСС, на практика е изоставена борбата срещу култа към личността и свързаните с него система и извращения на законността. В партията и страната се издига призракът на реставрацията, на неконтролирания диктат на шепа хора, на личната власт, призракът на беззаконията и укриваните престъпления. Но трябва да запомним, че днес вече никакви външни фактори не могат нито да обяснят, нито да оправдаят новите деформации, новите беззакония, новите престъпления. В страната и партията назряват условия на необратими деформации и трайни икономически затруднения. Натрупаха се достатъчно доказателства, че социализмът се изражда в своята карикатура. Нашето поколение може да стане виновникът за погубване надеждите на нашия народ и на милиони хора по целия свят за социализма като хуманна и демократична алтернатива на капитализма. Страх е сковал страната и Партията. Стават доминиращи двуличието и двойственият живот на хората. Деградират и се дехуманизират морално нашите отношения. \nНищо в историята не е фатално предопределено, в това число нито победата на социализма, нито неговата гибел. Какво ще направим ние: ще станем ли гробокопачи на най-великия идел на човечеството или ще вземем в ръцете си грижата за неговото пречистване и възраждане. Вие, ние, всички трябва да изберем. Ние се надяваме и вярваме, че в Централния комитет има достатъчно смели и честни хора, които ще разберат нашата тревога и ще се обединят, за да тръгнем по спасителния път на обновлението, докато все още не е погубено всичко. Обсъдете критично дейността на такива дейци като Тодор Живков, В. Червенков, М. Григоров, Б. Велчев, Г. Цанков и други виновници за създалото се тежко положение в страната и партията. Във Вашите усилия вие ще имате подкрепата на всички добри хора у нас. Те са огромното мнозинство на комунистите и народа. \nВашето бездействие днес ще се превърне утре в историческо предателство към всичко скъпо, което имате, което имаме, в което всички ние вярваме. \nСофия, 1 юни 1960 г. \nПодписали : (Н. Куфарджиев, В. Дашин, Г. Милев, Бенжамен Варон, Хр. Проданов, И. Гатев, Ив. Дионисиев)  (Вдъхновители на текста са Йонко Панов и Никола Куфарджиев и затова санкциите срещу тях са най-сурови. Всички от списъка и техните семейства, както и това на Йонко Панов са изселени от София и лишени от работа, децата им изключени от университети и училища. На следващата година Йонко Панов умира, обруган и лишен от лекарства - бел. съст.) \n Политбюро на ЦК на БКП и Бюрото на ЦКРК на БКП приеха следното съвместно решение: \nI. Политбюро на ЦК на БКП и Бюрото на ЦКРК на Партията реабилитират изцяло политически, отменят и отхвърлят като клеветнически и лъжливи политическите обвинения и моралните квалификации, а така също решенията за наказание, взети от Политбюро и пленумите на ЦК на БКП и оповестени пред партията и обществеността, на следните партийни дейци: \nг) групата Никола Куфарджиев, Веселин Дашин, Георги Милев, Христо Проданов, Иван Дионисиев, Илия Алков и Бенжамен Варон - обвинението като \"антипартийна, фракционна и ревизионистична група, която си е поставила за цел да се измени сегашната партийна линия и политика...\", съдържащо се в материалите на Политбюро и пленума на ЦК на БКП през март 1961 година. Възстановяват се в партията без прекъсване на партийния стаж, предлагат на съответните органи да им възвърнат званията и отличията, отнети незаконно; \nд) Йонко Панов и Добри Терпешев - обвинението в двулично поведение, разколнически фракционни действия срещу единството в ЦК на партията и срещу изпълнението на решенията на Априлския и Септемврийския пленум (1956 г.), разложителна и подстрекателна дейност и другите тежки квалификации, които се съдържат за тях във всички материали на Политбюро, Секретариата и пленумите на ЦК на БКП за времето 1957 - 1961 г. и в публикуваните материали в печата. Изваждането им през юли 1957 г. от състава на ЦК на БКП е необосновано; възстановява се посмъртно тяхното членство в БКП без прекъсване; предлагат на съответните органи да им възвърнат всички звания и отличия, отнети незаконно.   \n \t\n", "date": "2018.07.05", "title": "Оградихме с маждраци и партийните учреждения"}
{"url": "http://www.duma.bg/node/170454", "text": "\n\"Надали има друга страна с по-добра методика и възможности от България\" - Господин Златев, как се зароди идеята да участвате в създаването на Федерация по вдигане на тежести за ветерани? \n- Човек дори и добре да живее, остарява. Наскоро участвахме на европейско в Будапеща и останах с впечатление, че Европа е водеща сила в това, че хора в определена, по-солидна възраст, се състезават. С участието си те показват, че се чувстват добре, че живеят добре и имат състезателен дух. Приятно впечатление прави, че хора от 60- до над 80-годишна възраст вместо да са с шкембе, да куцат, да имат кръвно, захар, са в добра физическа кондиция и дори се състезават. Не е толкова важно кой е шампион, а че на такива възрасти хората са с блясък в очите. \nОтносно федерацията, това е разумен ход. Нямаме амбиции или конфликт на интереси с Българската федерация по вдигане на тежести (БФВТ). Гледаме си нашата цел. Важното е да се покаже, че спортът е хубаво нещо, че с него може да се постигне дълголетие и хубаво самочувствие. \n- Явно желанието за спортна кариера не приключва толкова бързо. \n- Никога не съм спирал да тренирам. Влизам в залата по три пъти на седмица, а съм на 58 години вече. Голям мотив ми даде, че започна да се говори, че щангите, въобще спортът, амортизирал хората и ги правел негодни и те на млади години се разболявали, умирали и не знам си какво. Имам двама съученици в родното ми село Царимир, които починаха. Но в статистиката влизат само тези, които са на показ, които са обществено познати. И така, и така, като си тренирам, реших, когато имам възможност, да участвам и на състезания. Главното е участието и да покажем, че сме активни. За утре нищо не се знае, но в момента нищо не ме боли. Нито глава, крак, кръвно - нищо. Това ми е основният мотив да ходя по състезания. \n- С вашите действия можете ли да влияете по някакъв начин за подготовката и успехите на активните състезатели? \n- Един от моите колеги ми сподели, че са правили статистики и са установили, че ако сме участвали на Държавното отборно първенство за мъже, сме щели да вземем отборно второ място. В Будапеща бяхме осем българи на подиума и всичките се прибрахме с медали. Донякъде това е в рамките на шегата. Мислим, че с това, което правим, влияем на голяма част от обществото ни. Ако това се показва на обществеността, ще докажем на много хора, че трябва да бъдат активни и че ще бъде по-добре да са активни. А резултатът е, че могат да бъдат здрави и да живеят нормален живот. Това е най-голямото внимание и принос, който искаме да създадем. \n- А има ли интерес сред клубовете? \n- Редица наши клубове проявиха интерес да притежават и такива състезатели. Много наши колеги вече започнаха да тренират, като виждат, че и ние се занимаваме. Ще бъде много по-лесно Българската мастър федерация вместо да комуникира с тези състезатели, те да го правят с нас. \n- С какво ще помогне тази федерация? \n- Ние ще сме един подчинен, допълнителен орган. Ще допълваме и ще правим по-лесна комуникацията. В момента се събират хора, клубове и трябва да има организация. \n- Понеже сте в процес на регистрация, как върви комуникацията ви със спортното министерство? \n- Засега Красен Кралев ни подкрепя и сме приятно изненадани, че имаме съдействие. Даже миналата година след Мастърс Игрите в Нова Зеландия бяхме събрани и всички участници и призьори бяха наградени. Това прави доста добро впечатление. \n- А имате ли комуникация с президента на БФВЩ Неделчо Колев? \n- Разговаряли сме с Неделчо. Той каза, че не иска и няма да създава проблеми. Това поне е хубаво, че го декларира. Ние си имаме свои пътища и си вървим по тях. Ако искат да помогнат, да го направят. Ако не искат, ние не искаме и не можем да ги контролираме. Всеки ще си върви по пътя. Смятаме, че това, което правим, е много добро. Ще помогнем на много хора да видят, че може да стават нещата и на по-сериозна възраст. Да видят, че могат да стават хубави неща. \n- Доколкото знам, се занимавате в тази насока вече две години. Виждат ли се плодовете на труда ви? Все пак в щангисткото общество нещата се разпространяват... \n- Доста хора се хващат за щангата вече. Започнахме трима души. Сега официално сме 11 регистрирани за световното първенство в Барселона през август. Мисля обаче, че вече има над 40 души, които са започнали да се подготвят и броят им постоянно расте. \n- Значи ще трябва и държавно първенство да се организира? \n- Да, ще го направим. Може би от догодина ще има подобен шампионат. И сега си правим контролни състезания, но все повече ще ги официализираме. \n- Да се върнем към олимпийските щанги. Какво мислите за ситуацията в момента в България? \n- Много деликатна е ситуацията. Цялата обстановка с българския, и по-конкретно с нашия спорт, който дипломатично казано, е в застой. Той е организационен и производствен. Но това е застой на творчеството, на развитието. \n- Но от доста години вече сме така независимо, че на последното европейско за мъже и жени в Букурещ резултатите бяха по-добри от предния шампионат... \n- Резултатите бяха по-добри, защото на това европейско ги нямаше седем водещи страни, които бяха наказани. За съжаление трябва да постигаме резултати, когато всички са тук и не само на европейско, а и когато ги има китайци, руснаци, турци, колумбийци, защото и те имат сериозни щанги. А и доста други нации, които изкарват добри щангисти. Просто трябва да сме конкуренция, отново да бъдем световна сила. Това не е някакво амбициозно нещо. Трябва да си подредим нещата, за да се случат. Защото надали има друга страна, която да има по-добра методика и по-добри възможности за развитие, като материал от България. За съжаление това нещо не се използва и тази ниша на пропаганда на нашата страна, на имидж на България, е занемарена. И на държавно равнище, и на ниво Федерация по вдигане на тежести, която не прави необходимото за запазване на авторитета на нашия спорт. \n- Как може това да се промени, да се открие ниша, която да работи? Да се изграждат щангисти? Защото все пак има деца, които разполагат с доста възможности, но те не са развити... \n- За съжаление има много деца, които могат да се развиват, но не желаят да го правят, защото не виждат перспектива при този начин на работа. Значи нещата трябва да се нормализират. В момента те не са нормални. Като цялостна функция. Функцията трябва само да се нормализира. Ние не трябва да правим чудеса. Нужно е всичко да е нормално. От устав и ръководство та до всичко останало. Не по този начин, както е сега. \n- А може ли сегашното ръководство да се справи с тези задачи? \n- Засега не са показали, че могат. \n- Но вероятно те не могат или не искат да го разберат? \n- Не е луд този, който яде баницата, а този, който я дава. Спортното министерство трябва да вземе отношение. Дай боже новият Закон за спорта да влезе в сила, защото с него ще се нормализират нещата. Не само в нашия спорт. Има много други спортове, където също има сериозни проблеми. Всички знаят, че има аномалии, но нямат такава възможност те да бъдат коригирани. Иначе колеги и деятели казват едно. Те не искат този или онзи да се махне от федерацията ни или непременно да стане еди-какво си. Щангистите искат да се нормализира ситуацията и да се използва потенциалът на българските щанги. Такъв какъвто е. Нито повече, нито по-малко. \n- Да разбирам ли, че има някакъв лъч надежда. Всичко да тръгне от промяната на закона? \n- Ако не тръгне от държавата, нищо няма да стане. Държавата е всесилна. Иначе условията и потенциалът са налице. Просто трябва да се използват. Това е един хубав имидж. Един от най-добрите имиджи на страната ни може да бъде създаван от спорта.   \n \t\n", "date": "2018.07.05", "title": "Щангите у нас са в застой"}
{"url": "http://www.duma.bg/node/170458", "text": "Днес Европейският парламент трябва да гласува Директивата относно авторското право в цифровия единен пазар - 2016/0280 (COD). Ако бъде приета, тя може да сложи край на свободното разпространяване на информация в рамките на ЕС. \nПредложенията на директивата включват възможността да се иска плащане за използването на кратки откъси от текст, включително тези в \"Уикипедия\", мерки за предотвратяване потребители да публикуват съдържание, за което нямат авторски права, предоставяне на изключения за авторски права само за извличане на текст и данни от научни изследователски институции, както и филтри за \"екстремно съдържание\", по настояване на британския депутат Стивън Дъди. \nНа 26 април 145 организации от областта на правата на човека и цифровите права, свободата на медиите, издателствата, библиотеките, образователните институции, разработчиците на софтуер и доставчиците на интернет услуги се противопоставиха на директивата. Петицията в Change.org срещу нейното приемане има близо 750 000 подписа. \nВ същото време тя се подкрепя от издателски и медийни групи, както и от големите звукозаписни компании. \nАко директивата бъде приета, всичко, което потребителите пускат в интернет, ще бъде филтрирано или дори блокирано от роботи. И въобще не става дума само за материали с комерсиална стойност. Дори снимките на приятели могат да бъдат разглеждани като обект на авторско право. \nИзключение ще може да се прави само за научноизследователските институции. Всички останали - библиотекари, журналисти, неправителствени организации, независими учени, ще трябва да плащат за използването на големи масиви от данни. \nСъществува реална опасност с приемането на тази директива сайтове, предоставящи свободен достъп до информация, като \"Уикипедия\", да прекратят дейността си. \nПоддръжниците на директивата твърдят, че притесненията по отношение на разписаните в нея ограничения са пресилени. Те посочват, че с нейното приемане ще се подобри интернет пазарът и ще се защитят правата на авторите на онлайн съдържание. Позицията на поддръжниците е, че освен авторите, издателите също са жертви на текущия режим на авторско право, който вместо платени сайтове с лицензирано съдържание като Спотифай дава предимство на платформи, задвижвани от потребителите, от рода на ютюб и фейсбук.   \n \t\n", "date": "2018.07.05", "title": " ЕС може да сложи край на свободата в интернет"}
{"url": "http://www.duma.bg/node/170489", "text": "За втори пореден път Софийският градски съд (СГС) не успя да даде ход на делото срещу генералния директор на БНТ Константин Каменаров за шофиране след употреба на алкохол. ДУМА припомня, че през май се наложи отлагане, след като Каменаров се оправда с ангажименти покрай финала на музикалния конкурс \"Евровизия\" в Португалия. Вчера подсъдимият бе възпрепятстван да се яви в залата заради заболяване. \nСъдия Атанас Атанасов докладва, че във вторник следобед Каменаров е подал молба за отлагане на делото, тъй като е приет в кардиологичната клиника на правителствената болница \"Лозенец\". Диагнозата не е уточнена, посочени са само \"тежки здравословни проблеми\". В молбата се подчертава, че шефът на БНТ иска да присъства лично на разглеждането на казуса, тъй като ще настоява за събиране на допълнителни доказателства по случая. \nДелото срещу Каменаров ще се гледа чак на 5 октомври заради традиционната августовска съдебна ваканция и натовареността на съда. \nКаменаров е обвиняем за шофиране с 1,6 промила алкохол в кръвта. Миналата година Софийският районен съд (СРС) го осъди условно на 1 година и 3 месеца. Той бе заловен да шофира след употреба на алкохол на 23 юни 2016 г. Защитната му теза е, че положителният алкохолен тест се дължи на билката \"златен корен\", който консумирал с чист етилов алкохол, за да стимулира метаболизма си. \nАко вината му бъде потвърдена и от втората инстанция, той ще изпадне в несъвместимост с изискванията за управленската му длъжност в БНТ, разписани в Закона за радиото и телевизията. ЗРТ забранява в ръководствата на обществените медии да влизат осъждани за умишлени престъпления от общ характер.     \n \t\n", "date": "2018.07.05", "title": "Заболяване отложи делото срещу шефа на БНТ"}
{"url": "http://www.duma.bg/node/170490", "text": "ГЕРБ, \"Обединени патриоти\" и ДПС подкрепиха на първо четене вчера медийния закон \"Пеевски\". Законопроектът получи подкрепата на 92 депутати. Изходът от гласуването подсказа, че документът е бил предварително договорен, независимо, че не е обсъждан в никакви комисии. Законопроектът бе депозиран в НС преди 5 месеца, а вчера внезапно влезе в дневния ред по процедурата, според която всяка първа сряда на месеца опозицията има право да внася свое предложение. Водещият заседанието Нигяр Джафер \"пропусна\" да поиска изписване на таблото на гласовете по групи, каквато е практиката. Мястото й на председателстващ пък й беше отстъпено ритуално от парламентарния шеф Емил Христов, който ръководеше заседанието до гласуването. По-късно Йордан Цонев от ДПС обясни пред журналистите, че само от БСП са гласували \"против\" и \"въздържал се\", всички останали били \"за\".  \nТекстовете предвиждат всички собственици на медии да декларират информация за полученото в предходната година финансиране, неговия размер и основание, както и данни за източника на парите. Вносителите правят уточнение, че финансиране е всяко безвъзмездно получаване на пари или имущество, извън приходите от обичайната дейност на доставчика на медийни услуги, както и всички получени заеми извън банковите кредити. От текста става ясно, че Делян Пеевски като вносител има предвид изданията, които получават грантово финансиране, с които медийната му групировка е във война. \nЗаконопроектът бе представен от Велислава Кръстева от ДПС, която е съвносител. Основната защита на проекта направи съпартиецът й Йордан Цонев. Според него въвеждането на регламент за собствеността и финансирането на медиите щяло да доведе до изсветляване на зависимостите, законът не бил в защита на Пеевски.  \nНе мога да подкрепя законопроекта за задължителното депозиране на печатни издания, защото за мен той е следващата крачка към разграждане на държавността, заяви  зам.-председателят на ПГ \"БСП за България\" Антон Кутев от парламентарната трибуна. Според него с документа се казва, че в държавата има хора, които могат да правят каквото си поискат, и никой, дори и НС, не може да реагира. Няма никакво съмнение, че в България един от основните проблеми на демокрацията е смесването на политиката и бизнеса, и то често пъти в недопустими размери, обясни Кутев. Той подчерта, че няма как да убеди своите избиратели, че депутатът Пеевски не е символ на смесването на бизнес и политика. Социалистът уточни, че законопроект би имал своите цели и е щял да е във вярната посока, ако зад него не стои медиен издател като Пеевски. Няма да го подкрепя не заради съдържанието на текстовете, а заради това, че самото присъствие на Пеевски е предизвикателство към обществото, подчерта Кутев. Той предположи, че ако законопроектът мине, заглавието в някои вестници ще бъде: \"Парламентът подкрепи Пеевски\", което било достатъчно, за да се срине цялата среда на НС.  \n\"Парламентът (ДПС, ГЕРБ и патриотите) узакони разбирането на Делян Пеевски за свободата на словото. Време му е да се разпусне!\", написа във фейсбук депутатът от \"БСП за България\" Милко Недялков след скандалното гласуване. \nВежди Рашидов от ГЕРБ предложи срокът между първо и второ четене на законопроектът да се удължи на 4 седмици, което означава, че той ще влезе отново в пленарната зала след лятната ваканция на НС. \n    \n \t\n", "date": "2018.07.05", "title": "ГЕРБ И ДПС пробутаха медийния закон \"Пеевски\" без обсъждане  "}
{"url": "http://www.duma.bg/node/170453", "text": "Пореден гаф на МОН изправи на нокти родители и ученици, които и без това изпадат в стрес от едно рутинно образователно събитие - кандидатстването за гимназиите след VІІ клас. В сайта на министерството завчера бе обявено първото класиране, после то се оказа сгрешено, заличиха го и обещаха да се поправят. Министърът нарече случката \"техническа грешка\", а шефката на столичното регионално управление на МОН Ваня Кастрева съобщи, че има \"бъг\", който объркал балообразуването.     \n\"Бъг\" означава софтуерна грешка в програмата, с която се прави електронното класиране. А всъщност работата не е ни в \"бъг\"-а, ни в \"техническата грешка\". А е в една поредна безумна наредба 10 на МОН, която въведе в училищата стандарта за  организация на дейностите в училищното образование. Този стандарт пък заедно с още 18 подобни е постановен с новия училищен закон на ГЕРБ (ЗПУО), но бе оставен да го изработи по-късно МОН. Законът бе приет силово от мнозинството в НС и действа от август 2016 г., въпреки всички протести на левицата, че не може да се приема толкова важен закон без стандартите, които всъщност определят основното му съдържание. МОН хукна спешно да обнародва недоработените стандарти, след това трябваше да ги променя - въпросната Наредба 10 бе изменена на два пъти през 2017 г. И започнаха да гърмят бомбите в средното образование, които и досега не са обезвредени.  \nВ резултат на промените стройната образователна национална система бе разградена и \"децентрализирана\" - т.е. властта я извади от държавата и я разпръсна по общини и по конкретните училища така, че в момента никой не може да му хване края къде какво се прави. С промените в стандарта, утвърден с Наредба 10 например, всяка гимназия бе оставена да образува както си иска бала, с който приема ученици. Системата бе така раздробена, че дори две паралелки с еднакъв профил в едно и също училище може да формират бала си с оценки по различни предмети от свидетелството за завършено основно образование (по новия закон основното образование завършва със VІІ клас). Разбира се, че кашата стана пълна. \nТа, според наредбата балът за прием се образува от броя точки от т.нар. външно оценяване след VІІ клас по български език и литература (БЕЛ) и математика плюс оценките от свидетелството за основно образование (преобърнати в точки) по два предмета, които се определят от педагогическите съвети на училищата. Това не стига, ами наредбата предложи 7 варианта на съчетаване на точките от изпитите от външното оценяване, от които педагогическите съвети може да избират. Вариантите са: удвояване на точките от БЕЛ и математика на външното оценяване; удвояване на единия предмет и отчитане само веднъж на втория; утрояване на единия и отчитане веднъж на втория; удвояване на БЕЛ или математика плюс включване веднъж на точките от друг предмет от външното оценяване и т.н. Шефката на РУО Ваня Кастрева призна, че става дума общо за 78 комбинации. Всяка гимназия трябваше да съобщи до 15 януари в съответното регионално управление на МОН какво балообразуване е избрало. Сиреч, тази година въпросната нова \"система\" за класиране в гимназиите е в сила за първи път. \nСпоред Кастрева \"бъг-ът\" идвал от това, че в системата оценката по математика за някои професионални гимназии не била умножена по три и така учениците получили много по-нисък бал от реалния. Първо, не е ясно защо \"системата\" умножава или не по три, две или колкото си искате пъти точките от даден предмет, след като вариантът на балообразуване се избира от всеки педагогически съвет, не от компютъра. И второ, кой знае защо въпросният \"бъг\" е ударил със 150 точки надолу резултатите на учениците само в няколко училища и не другаде, а например в елитното Техническо училище \"Електронни системи\" (ТУЕС) към Техническия университет в София, което тази година води война с МОН, за да се опази от закриване - понеже в закона на ГЕРБ такава гимназия - в състава на вуз, не била предвидена като вид училище. Просто е изпусната. След започналите протести от родители, ученици и випускници на ТУЕС министър Красимир Вълчев обеща до месец юни да се подготвят промени в Закона за висшето образование, където да намерят място подобни гимназии. А както разбрахме пак завчера от една дискусия за ЗВО в парламента, промени в този закон не светят в близко време, а за спешно уреждане на професионалните гимназии в състава на висши училища дори не се споменава. \nОще през март т.г. стана ясен и друг проблем при балоообразуването за прием в гимназиите. В Наредба 10 изрично се казва, че освен точките от изпитите във външното оценяване, в бала участват и оценките от два предмета от свидетелството за основно образование. Това свидетелство включва оценките по предмети от V, VІ и VІІ клас. Логично е, казват учителите, че трябва да се вземе средната оценка от трите класа на основното образование. Учениците, завършили VІІ клас тази година обаче, това не са го знаели, понеже са учили V клас по учебния план и програми от стария Закон за народната просвета, когато са били в VІ клас пък още е нямало Наредба 10, а сега им сервират нов начин на прием за гимназиите едва в VІІ клас. Училищните директори, учителите и родителите се хванаха за главата, а МОН по спешност даде заден - не, няма да се включват трите години от основното образование, а в бала ще участват само оценките от VІІ клас, рекоха от министерството. Другите оценки - тези от V и VІ клас просто щели да фигурират в свидетелството за завършване на основното образование като информация. Да се смее ли човек или да плаче. Защото това противоречи пък на стандарта за оценяването (Наредба 11), според който трябва да има оценка за всеки завършен образователен етап, а не само за отделни класове от него. Пък и какво излиза - че оценките в V и VІ клас са \"за информация\" и нямат абсолютно никакво значение за бъдещото развитие на детето нагоре в образователната система. Т.е. ученикът спокойно може да спи две години, а после да наблегне единствено на материала от VІІ клас, който му трябва за влизане в гимназията. \nПри създадената пълна каша в българското училищно образование нямаше как да не се случи гафът с \"бъга\". След сгрешената задача в теста по БЕЛ след VІІ клас тази година, за която никой не понесе никаква отговорност, а просто МОН великодушно писа една точка за нея на всички ученици, всъщност гръмна поредната бомба, заложена в новия училищен закон и в новите образователни стандарти на МОН. А като капак на всичко промените в структурата на образованието, в етапите на образование, в учебните планове, програми и учебници влизат в сила не започвайки от І клас нагоре, както е нормално при мащабна промяна, а поетапно за различните класове в различни години. В резултат на което българското училище в момента е разджуркано като манджа с грозде, превърнато е в действащ хаос и няма сила, която да го изведе от него.           \n   \n    \n \t\n", "date": "2018.07.05", "title": " Случайният \"бъг\" или как се джурка манджа с грозде  "}
{"url": "http://www.duma.bg/node/170450", "text": "Съветското правителство се отнася положително към свикването в Хага на 26 юни 1922 г. на втора международна икономическа конференция, разглеждайки я, също както и Генуезката, от позицията на положително отношение към възможностите за политическо и делово сътрудничество между държавите. Съветската дипломация има желание в Хага да бъдат разрешени въпросите, повдигнати, но не срещнали своя отговор в Генуа. \nОт съвсем друга позиция разглеждат предстоящата конференция в Хага държавните ръководители на страните от Антантата. Преднамерено в европейските капиталистически държави започва засилена антисъветска кампания. В печата се обсъжда идеята за организиране на нова антисъветска военна интервенция, като за тази цел бъдат подтикнати за участие в нея съседите на РСФСР. Френското правителство по време на подготовката на Хагската конференция предприело много инициативи, за да укрепи антисъветския блок на държавите от Антантата. \nНа 2 юни 1922 г. тогавашният министър-председател на Франция Раймон Паункаре (1860-1934 г.), в меморандум, адресиран до съюзниците от Антантата и до президентската администрация на Съединените щати, настоява да бъде съставен списък от условия, \"които Русия трябва да приеме предварително, и относно които всички държави трябва да се договарят, преди те да бъдат поставени пред руското правителство\". В числото на тези условия трябва непременно да влиза признаването от страна на Съветска Русия на всички военни и довоенни дългове и връщането на национални дългове, на национализираните предприятия на техните бивши чуждестранни собственици. Кредити на Съветска Русия да бъдат предоставяни само за развитие на селското стопанство. \nОще по време на конференцията в Генуа на 11 май 1922 г., съветската делегация \nдава официален отговор на претенциите  на западните държави. Съветският меморандум съдържа щателен анализ на предявените искания от страна на държавите от Антантата и убедителни доказателства за тяхната необоснованост. В документа е подчертано, че съветското правителство юридически не е задължено да изплаща дълговете на предшестващите правителства, а също така и да компенсира чужденците за загубите, \"които са им причинени вследствие на революционните събития или поради установяването в Русия, при осъществяването от нейна страна на суверенните й права, на ново законодателство\". Съветският меморандум предлага създаването на смесена експертна комисия за разрешаване на спорните финансови въпроси. \nИменно този меморандум е използван като претекст от правителството на Съединените американски щати, още по време на Генуезката конференция, да решат да не вземат участие и в конференцията в Хага. На 16 май 1922 г. американският държавен секретар Хюз съобщава на министъра на външните работи на Италия, че правителството на САЩ \"не може с полза да вземе участие в Хагското съвещание, което, очевидно, ще бъде само продължение, макар и под друго име, на конференцията в Генуа и неизбежно ще се сблъска със същите затруднения, ако позицията на Русия, заета от нея в меморандума от 11 май, остане непроменена\". През следващите седмици американските дипломати полагат много усилия, за да укрепят в западните държави позициите на противниците на разумния подход към преговорите по време на конференцията в Хага. \nЕто в каква трудна обстановка съветското правителство продължава последователната си борба за мирно урегулиране на спорните международни въпроси. \nНа 15 юни 1922 г. в Хага започва своята работа  \"неруската\" комисия от експерти  В нейния състав влизат крупни бизнесмени - например англичанинът Лесли Уркварг (директор на управителния съвет на руско-азиатската банка, бивш собственик на Кимштинските и Ленските рудници), Кате (директор на белгийска банка), Алфан (директор на Бюрото за защита на частната собственост на френските граждани в Русия) и др. Много от тях са бивши собственици на частни предприятия в дореволюционна Русия. Те са пристигнали в Хага с единствената цел да окажат нов натиск върху Съветска Русия и да я заставят, накрая, да капитулира пред техните искания. \nОсвен официалните делегации в Хага пристигат много журналисти, банкери, промишленици и бизнесмени от други сфери, в това число и 300 американци. Сред представителите на нефтените компании най-голяма активност проявяват, както и в Генуа, ръководителят на концерна \"Роял дъч шел\" Детердинг и представителите на \"Стандарт ойл\". Независимо от предварително изложената позиция на натиск върху Съветска Русия от страна на западноевропейските участници в конференцията в Хага, опасявайки се, че е \nвъзможно да бъдат сключени  двустранни делови споразумения, в разрез с деловите интереси на американския бизнес, държавният секретар на САЩ Хюз дава ясни инструкции на посланика на Съединените щати в Хага: \"Съобщете на мистър Кате, а ако сметнете за нужно, и на ръководителите на другите делегации, че правителството (американското - бел. авт.) няма да окаже поддръжка на каквито и да са споразуменията със съветските власти\". Много американски вестници призовават към образуване на единен антисъветски фронт. \nНа 26 юни 1922 г. в Хага пристига делегацията на Съветска Русия, а на следващия започват работа подкомисиите по дълговете, кредитите, а скоро и подкомисията за частната собственост. След като отговарят на множество въпроси за икономическото и финансовото положение на Русия, за плановете за възстановяване на народното стопанство, съветските делегати предлагат проект за предоставяне на кредити от страна на западните държави в размер на 3,224 млрд. златни рубли, предимно във вид на стоки. Освен това в комисията за частна собственост съветската делегация огласява списък на възможните концесии за чужденци. В него влизат нефтени, миннодобивни, металургични, горски и някои други предприятия на промишлеността, а също и в селското стопанство. Списъкът е съставен с оглед както да представлява интерес за потенциалните инвеститори, така и да съхрани в ръцете на съветската държава командните позиции в съветското народно стопанство, като при помощта на концесиите да ускори възстановяването на редица отрасли на съветската икономика. \nОт страна на западните държави не последват     \nникакви конкретни предложения  В подкомисията за частната собственост, а после и в подкомисиите за дълговете и кредитите били издигнати напълно неприемливи за съветската делегация искания. Като на практика заобикалят разглеждането на въпроса за кредитите, западните държави ултимативно настояват за връщане на частната собственост на чужденците и на въвеждане в Съветска Русия на режим на капитулирала държава. \nНа 19 юли 1922 г. в Хага се състояло пленарно заседание на конференцията. Като отново се опитва да постави обсъжданията върху конкретно делова основа, съветската делегация огласява следната декларация: \"Съветското правителство е съгласно да изплати довоенните дългове и в течение на две години да се договори с бившите чуждестранни собственици в Русия за предоставянето им на компенсации, а капиталистическите държави се задължават да признаят съветското правителство де юре; в случай на приемане на тези предложения съветската делегация ще отправи питане до своето правителство за възможността да продължи преговорите, без да предявява искания за незабавно предоставяне на кредити. \nТази декларация е  посрещната с положителен отклик  от английската делегация. Това изразява надеждите на управляващите кръгове във Великобритания, че разширяването на икономическите отношения със Съветска Русия би съдействало за преодоляване на трудностите, които преживява след Първата световна война английската външна търговия. Освен това правителството на Великобритания се надявало, че след като чрез колективен натиск се сдобие с отстъпки от страна на Русия, ще може да укрепи своите позиции в острата борба със Съединените американски щати за морска хегемония, също и с Франция - за влияние в Европа и в района на Близкия изток. \nНо възможността за продължаване на преговорите е незабавно парализирана от френската и белгийската делегация. В отговор на съветската декларация Кате внася резолюция, в която се заявява, че \"неруската\" комисия не намира в руската декларация \"основания за съглашение\" и прекратява своята работа, макар че е добавено, че съветската декларация \"би могла да служи за създаване на благоприятна атмосфера за последващи преговори, които представените тук правителства биха признали за своевременни\". При това представителите на западните държави не пожелават да чакат отговора от Москва на запитването на съветската делегация. \nНа следващия ден, 20 юли 1922 г., отново заседава \"неруската\" комисия. По инициатива на американските и френските делови кръгове, тя приема още една резолюция: представените в Хага правителства не трябва да встъпват в сепаративни преговори със Съветска Русия относно концесии и връщане на национализирана чуждестранна собственост. \nТова е и краят на конференцията в Хага.  (По материали от чуждестранния печат.) \n    \n \t\n", "date": "2018.07.05", "title": "Мирът и разоръжаването - дъвки за пропагандни балони  "}
{"url": "http://www.duma.bg/node/170479", "text": "Братът на депутата Димитър Аврамов може би е съпричастен със смъртта на убития данъчен Иво Стаменов, стана ясно вчера. Припомняме, че преди дни разследващите се похвалиха, че са разбили престъпна група, подготвяла убийства на данъчни и полицаи. Специализираната прокуратура е повдигнала обвинения на четирима участници в организирана престъпна група за рекет, действала на територията на София и други градове от март 2016 г. Бандата, в която влиза брат на депутат, е следяла убития на 19 декември м.г. в София данъчен Иво Стаменов, гласи лаконичното съобщение от прокуратурата.  \nМедиите обаче разкриха, че за ръководител на групата е заподозрян Борислав Аврамов, неговият брат в момента е народен представител от ДПС, но в предходно НС бе депутат от ГЕРБ. През юли 2012 г. Димитър Аврамов бе арестуван в дома си в Монтана по обвинение, че е поискал и получил подкуп от местен едър земеделец, за да уреди проблемите му със земеделските служби. ГЕРБ го изключиха от редиците си, а по-късно той прегърна идеите на ДПС. \nБорислав Аврамов и още двама обвиняеми са били задържани на 3 юли 2018 г. Четвъртият участник пък изтърпява присъда за незаконно притежание на оръжие в Бургаския затвор. \nСпоред събраните доказателства чрез брутални силови действия и срещу солидно заплащане групата е решавала финансови спорове, поемала е и е изпълнявала поръчки за \"наказателни акции\" срещу конкретни хора или е възлагала изпълнението им на трети лица. Има доказателства, че са възложили следене и побой над застреляния на 19 декември 2017 г. в София директор на звено \"Фискален контрол\" в НАП Иво Стаменов. Предстои разследващите да установят дали участници в групата или ангажирани от тях лица имат връзка с покушението над данъчния служител.   \n \t\n", "date": "2018.07.05", "title": "Брат на депутат от ДПС е заподозрян за убийство на данъчен"}
{"url": "http://www.duma.bg/node/170472", "text": "Мъж на 29-годишна възраст се е самозапалил в Симеоновград заради домашен скандал. Пострадалият е в критично състояние и е транспортиран в МБАЛ в Пловдив с опасност за живота. Инцидентът е станал във вторник в 21,40 часа. Тогава на спешния телефон 112 24-годишна жена съобщила за разпра между нея и мъжа, с когото съжителства. Заради свадата жената не го допускала в дома им на улица \"Цар Асен\". Той заплашвал, че ако не му отключи, ще се запали. Започнал да пръска с носената от него бутилка с бензин, а накрая се залял с остатъка от запалимата течност и щракнал със запалката. По случая е започнато досъдебно производство. \n    \n \t\n", "date": "2018.07.05", "title": "Млад мъж се замозапали заради домашен скандал"}
{"url": "http://www.duma.bg/node/170459", "text": "Двама души са в безсъзнание от неизвестно вещество в британския град Еймсбъри, на 10 км северно от Солсбъри, където стана инцидентът с отравянето на руското семейство Скрипал. \nСъобщението е на полицията в Уилтшир. По нейни данни вечерта на 30 юни мъж и жена на 40-годишна възраст са били намерени в безсъзнание в дома си. Те са откарани в болницата в Солсбъри, двамата са в критично състояние. \nМестата, които двамата са посещавали, преди да се разболеят, ще бъдат отцепени в Еймсбъри и Солсбъри като предохранителна мярка, предаде Франс прес. \nЗасега няма огласена версия нито за това с какво вещество са били в контакт двамата изпаднали в безсъзнание британци, нито дали инцидентът е в резултат на умишлено действие срещу тях. \nПо подобен начин започна информационната буря, след като бившият руски шпионин Сергей Скрипал и дъщеря му Юлия бяха открити в безсъзнание на 4 март на пейка в Солсбъри, Западна Англия, където бившият двоен агент имаше жилище. Лондон веднага обвини Москва в съпричастност към отравянето, а руската страна категорично отхвърля всякакво отношение към инцидента. \nРазвихрилата се след инцидента кампания доведе до обтягане още повече на отношенията между Запада и Русия. \nВ края на май руският външен министър Сергей Лавров каза, че Лондон се обърна към Европа относно отравянето на бившия руски разузнавач Сергей Скрипал и дъщеря му Юлия в английския град Солсбъри, обещавайки да докаже вината на Москва с цел да убеди страните от ЕС да се присъединят към експулсирането на останалите дипломати. \n\"Много негативна, особена роля играе Лондон, който буквално „замаза очите“ на повечето страни от ЕС за случая „Срипал“, нагло обвинявайки Русия, преди още разследването да е започнало и сега, когато все още е в ход. А сега, без да бъдат предоставени факти, уговаря страните от ЕС да се присъединят към експулсирането на дипломати, обещавайки, че фактите ще бъдат предоставени впоследствие. Но след това ще се окаже, че всички тези факти ще се разпаднат като къща от карти\", каза Лавров. \nСергей Скрипал беше изписан от болницата в средата на май. \nВ интервю за в. „Нойе Цюрхер цайтунг“ в средата на април българският премиер Бойко Борисов беше попитан защо България, за разлика от повечето страни в ЕС, не експулсира руски дипломати във връзка с покушението срещу Сергей Скрипал. Премиерът отговори, че по-строги мерки срещу Русия би следвало да се приемат, чак след като бъдат представени допълнителни доказателства за вината й. \nСедмица по-рано химикът Вил Мирзаянов, един от създателите на \"Новичок\", коментира експертния доклад на Организацията за забрана на химическите оръжия за отравянето на бившия руски разузнавач Сергей Скрипал и дъщеря му Юлия. \nКакто обясни той в интервю за \"Коммерсантъ FM\", недостатъкът на \"Новичок\" е, че има висока хидроуязвимост, т.е. това е неустойчиво съединение. Това вещество може да бъде устойчиво само при липса на влага и влажност. В Англия на 4 март, когато е отровен Скрипал, имаше мъгла, отбеляза химикът. \"В условията на влажност, използването на това вещество може да направи само идиот\", добави той.   \n \t\n", "date": "2018.07.05", "title": "Откриха нови двама отровени в Англия  "}
{"url": "http://www.duma.bg/node/170460", "text": "Балканската четворка заседава в Солун \nВ Солун се проведе четвъртата среща на Съвета за сътрудничество на високо равнище между България, Румъния, Сърбия и Гърция. Тема на разговорите между сръбския президент Вучич, гръцкия министър-председател Ципрас, премиера на България Борисов и лидера на кабинета в Букурещ Дънчила бяха инфраструктурните проекти, насочени към свързването на четирите страни и на региона като цяло. \nМеркел призова Тръмп да спре войната \nКанцлерът на Германия Ангела Меркел призова американския лидер Доналд Тръмп да прекрати подетата от САЩ търговска война. Пред Бундестага Меркел поясни, че Тръмп трябва да обсъди намаляване на напрежението в търговията по време на посещението на председателя на Еврокомисията Юнкер във Вашингтон по-късно този месец. \nКитай удря САЩ с мита \nКитай ще въведе мита върху внесени от САЩ стоки на стойност 34 млрд. долара от 6 юли. Това съобщи Ройтерс, цитирайки свои източници в Пекин. \"Нашите мерки са реципрочни, а реципрочни означава, че ако САЩ започнат на 6 юли, ние започваме на 6 юли\", коментирал източникът, пожелал анонимност, добавяйки, че \"времето за изпълнение на всички политики започва в полунощ\". \nНе стихват протестите в Румъния \nНад 1000 демонстранти се събраха на Площада на победата в Букурещ, за да изразят недоволството си от измененията l Kdudpdje.krs ufoeui. Те скандираха \"Крадци\", \"Оставка\", \"Не искаме да ни управляват крадци\", \"СДП - червена чума\" и \"Румъния, събуди се!\" и носеха плакати с надписи \"Долу ръцете от Наказателния кодекс\" и \"Всички за правосъдието\". 5,2 по Рихтер разлюля Западните Балкани \nЗеметресение с магнитуд от 5,2 по Рихтер разлюля Албания. Трусът, който е регистриран вчера около 12 часа българско време, е усетен в няколко балкански държави - Черна гора, Косово, Сърбия и Македония.   \n \t\n", "date": "2018.07.05", "title": "Кратки новини"}
{"url": "http://www.duma.bg/node/170461", "text": "Доналд Тръмп ще заяви на срещата на НАТО В Брюксел, че САЩ повече няма да бъдат касичката за монети на света. Това обяви пред журналисти зам.-говорителят на Белия дом Хоугън Хидли. \n\"На срещите президентът ще се придържа към позицията, която предвижда защита на американците, подкрепа за нашите партньори и съюзници. Но както той многократно е казвал, Америка преди често е била смятана за прасето касичка на целия свят. И това трябва да бъде прекратено\", отговори Хидли на въпроса за какво Тръмп ще говори на срещата на НАТО. \nНа срещата на алианса в Уелс през 2014 г. страните членки поеха задължението да увеличат за срок от 10 години своите военни разходи до 2% от брутния си вътрешен продукт. В момента само 8 страни от пакта харчат за отбрана над въпросните 2 процента. Военният бюджет на САЩ е 3,58% от БВП, а на Германия 1,2 на сто. Тръмп обеща да постави този въпрос на срещата на НАТО, която ще се проведе на 11-12 юли в Брюксел.     \n \t\n", "date": "2018.07.05", "title": "Тръмп: САЩ повече няма да са касичка"}
{"url": "http://www.duma.bg/node/170473", "text": "До края на септември русенското сдружение \"Център Динамика\" ще осъществява проекта си \"Детска Оздравителница - младежи доброволци посещават деца в лечебни заведения\". Всеки вторник и четвъртък от 10,30 до 12 часа обучени младежи ще посещават малчуганите в педиатрията към УМБАЛ \"Канев\" и ще ги забавляват с разведряващи и леки игрови дейности, съобразени с тяхното състояние и възраст. \nДоброволците ще ангажират болните дечица с ролеви, настолни и образователни игри, заедно ще създават музика и песни, предвидени са четене и драматизиране на приказки. Проектът включва рисуване и оцветяване, но най-вече разговори и общуване с малките пациенти. \nВсеки делничен ден от 11 до 12 часа в занималнята на отделението по педиатрия с хоспитализираните деца работи и психолог на болницата. Занималнята на отделението бе изцяло оборудвана благодарение на кампанията \"Капачки за играчки\" на УМБАЛ \"Канев\", както и с дарения от Фондация за децата в риск по света и клуб \"Приста скаут\" в Русе.   \n \t\n", "date": "2018.07.05", "title": "Детска оздравителница заработи в Русе"}
{"url": "http://www.duma.bg/node/170424", "text": "Пчелари от чепеларското село Орехово намериха гъба, достойна за рекордите на \"Гинес\". Петър Пелтеков и Куман Борджиев открили пърхутка, която тежи цели 10 кг. На гигантския екземпляр те попаднали, докато отивали да нагледат пчелин на свой приятел. По път решили да наберат и гъби и, вървейки в посока Лилково, под един орех попаднали на огромната гъба. \n\"Винаги там набирам пърхутки, но по един и два килограма. За първи път намирам подобна гъба. Беше голяма, колкото една родопска каба гайда\", коментира Пелтеков. И добави, че диаметърът на пърхутката е около 70-80 см. \nМъжете открили и доста печурки. Вечерта почистили огромната гъба и я нарязали, като част от нея дали да се сготви в местното кафене, където се събират доста пенсионери. Другата си я поделили и сготвили за вечеря. Хората в селото са впечатлени от рекордните размери на гъбата, като съветвали пчеларите да кандидатстват за Книгата на Гинес.   \n \t\n", "date": "2018.07.05", "title": "Пчелари хапнаха гъба за \"Гинес\""}
{"url": "http://www.duma.bg/node/170462", "text": "Премиерът на Унгария Виктор Орбан, който е отявлен противник на мигрантите, е дал знак, че има желание да сключи двустранно споразумение с германския канцлер Ангела Меркел за ограничаване на пристигащите мигранти в Германия и други европейски страни. Това съобщи Ройтерс. \nХристияндемократите на Меркел и техните дългогодишни съюзници от ХСС се споразумяха в понеделник да създадат специални транзитни центрове на границата с Австрия, където мигрантите, които вече са били регистрирани в други страни от ЕС, ще бъдат задържани и връщани обратно в страните, където са били регистрирани първо. \nВ интервю за германския в. \"Билд\" Орбан заяви, че Унгария е отворена за разговори с Германия, ако Берлин успее да сключи споразумение за мигрантите със съседна Австрия, чийто канцлер Себастиан Курц е, подобно на Орбан, твърдолинеен спрямо мигрантите. \n\"Последователността може да бъде само следната: преговори между Германия и Австрия, а след това преговори между Австрия и Унгария\", коментирал Орбан, допълвайки: \"И чак в края, ако действително има яснота относно германската позиция, може да има преговори между Унгария и Германия\". \nУнгарският премиер подчертал необходимостта от засилване на защитата на външните граници на Европейския съюз и създаването на транзитни центрове за мигранти извън ЕС. \nОрбан добавил, че скоро ще проведе разговори с Курц, за да обсъдят следващите стъпки \"с нашите преки, приятелски съседи\".   \n \t\n", "date": "2018.07.05", "title": "Орбан бил готов за сделка с Меркел"}
{"url": "http://www.duma.bg/node/170474", "text": "От 9 юли Окръжната болница в Пловдив може да остане без електрозахранване, ако се изпълни искането на \"Електроразпределение Юг\", което е от групата на ЕВН. Причината за ултиматума са натрупани от УМБАЛ задължения за електроенергия. Съгласно Закона за енергетика \"Електроразпределение Юг\" е задължена да изпълни заявката на доставчика на електроенергия за изключване на болницата, уточняват от ЕВН. Официалната заявка от компанията-търговец на ток е постъпила в местното ЕРП на 27 юни 2018 г. Търговецът е декларирал, че Окръжната болница в Пловдив е уведомена на 26 юни за датата на спиране на захранването. \nОт \"Електроразпределение Юг\" изтъкват, че болничният комплекс заплаща единствено цени за ползване на мрежовите услуги, които се регулират от КЕВР и не подлежат на пряко договаряне. От местното ЕРП пък обясниха, че нямат отношение към казуса, който засягал само УМБАЛ в Пловдив и свободния доставчик на електроенергия. Те не поемат отговорност за размера на дълга за консумирана електроенергия, срокове и начини на плащане, договорена цена на енергията и т.н., посочват от ЕВН. \nПо-късно от здравното министерство увериха в писмо до медиите, че до спиране на тока няма да се стигне. На болницата била изплатена изравнителна субсидия за вече извършени дейности за април и май 2018 г., както и авансова субсидия за спешна помощ за юни 2018 г. Ръководството на болницата пък е постигнало договореност да преведе част от дължимата сума, след като получи субсидията от МЗ. Остатъкът от задължението към ЕВН ще бъде покрит в края на юли, след като получи средства от НЗОК по договор за извършени дейности.   \n \t\n", "date": "2018.07.05", "title": "Заплашиха да спрат тока на болница в Пловдив заради дългове"}
{"url": "http://www.duma.bg/node/170475", "text": "Работодателите в България са изправени пред най-големия недостиг на кадри от 2011 г. насам според проучване на \"МенпауърГруп\", озаглавено \"Недостиг на таланти 2018\". Анкетирани са над 600 компании. Във време, когато има повече работни места от квалифицирани служители, 68% от фирмите изпитват трудности да запълнят свободните позиции. Добре подготвените работници, инженери и шофьори остават най-трудните за намиране кадри, установява проучването. \nВъпреки че нивото на безработицата продължава да е ниско, 38% от работодателите посочват липсата на кандидати като основна причина за недостига на таланти в страната, следвана от липсата на търсени твърди умения (24%) и опит (11%). Освен това 11 процента от компаниите не могат да запълнят свободните си позиции заради очакванията на кандидатите за по-високо заплащане от предлаганото и липсата на т.нар. меки умения като комуникационни, работа в екип и решаване на проблеми (9%). \n\"Продължаваме да бъдем свидетели на растящото търсене на квалифицирани служители във всички икономически отрасли в България - от транспортния и инженерния до производствения и здравния\", коментира управляващият директор за МенпауърГруп Балкани Александър Хангимана. По думите му въпросът вече не опира само до откриването на таланти, фирмите трябва да ги създават - да обучат и преквалифицират служителите за новия работен свят и да създадат работна сила с умения, от които се нуждаят както компаниите, така и хората, за да са успешни в дългосрочен план\".  \nПрез 2018 г. сред IT специалистите са били на десето място по търсене, докато през 2016 г. са на шесто място. В първите 5 позиции на най-трудно намираните кадри у нас и през т.г., и през 2016 г., са квалифицирани работници, инженери, шофьори, служители в ресторант/хотел и здравни специалисти. Трудно се намират и мениджъри/директори.   \n \t\n", "date": "2018.07.05", "title": "\"Менпауър\": Недостигът на кадри е най-големият от 2011 г. насам"}
{"url": "http://www.duma.bg/node/170463", "text": "Турция издаде първия декрет за хармонизиране на действащите закони с новата президентска система на изпълнителната власт. \nДекретът беше публикуван в официалния вестник на Турция. Той предвижда прехвърлянето на някои правомощия от досегашната институция на министър-председателя на президента в съответствие с промяната, премахвайки поста на министър-председателя. \nС постановлението се въвеждат изменения в законите от 1924 до 2017 г. Ще бъдат направени около 5000 промени, в които всички упоменавания на министър-председателската институция ще бъдат отменени и заменени от президента, съобщи в. \"Хюриет дейли нюз\". \nКабинетът ще премахне всички закони, които определят организационната структура на министерствата, тъй като отсега нататък всички министерства ще бъдат назначавани от избрания президент. \nЗа да се предотврати несъответствие в изпълнителната система, кабинетът ще издаде закони за приемане, за да осигури разрешение на всички институции, докато новата система не бъде напълно интегрирана. \nСлед встъпването в длъжност на президента ще бъде сформирано новото правителство и правомощията на кабинета да издава декрети ще приключат. След което президентът ще издаде друг декрет, в съответствие с който ще бъдат формирани новите министерства и ще бъде определена новата организационна рамка. \nЩе има общо 16 министерства и след учредяването на министерствата с постановлението, новите министри ще бъдат назначени от президента Реджеп Тайип Ердоган. \nНяма срок за назначаването на министрите, но се съобщава, че в същото време ще бъдат назначени 16 министри. След като новите министри встъпят в длъжност, ще бъдат назначени бюрократични кадри. \nПромените в последния указ ще влязат в сила, когато Ердоган положи клетва пред парламента. Очаква се това да се случи на 8 или 9 юли. \nПолитическата промяна започна да се оформя след триумфа на Ердоган на изборите от 24 юни тази година. След опита за държавен преврат от лятото на 2016 г. в Турция бе въведено извънредно положение, което позволи на правителството да издава укази, заобикаляйки парламента. Ердоган обеща да го отмени след изборите.   \n \t\n", "date": "2018.07.05", "title": " Ердоган взима цялата власт  "}
{"url": "http://www.duma.bg/node/170455", "text": "Последните 20 американски атомни бомби от времето на Студената война все още са на германска земя. Исторически анахронизъм? Едва ли. Все повече страни се опитват да си набавят смъртоносното оръжие. \nМалкото градче Бюхел, което се намира между Кобленц и Трир, едва ли е известно на мнозина в Германия. Именно то обаче крие един исторически анахронизъм. Там са складирани последните атомни бомби, останали в Германия след края на Студената война. Става дума за около 20 авиационни бомби тип B 61. Точният им брой се пази в тайна. \nСигурно е обаче, че всяка една от тях има много по-голяма разрушителна мощ от атомните бомби, хвърлени над Хирошима и Нагасаки. Атомните бомби са собственост на американската армия, но в случай на военна криза ще бъдат изстреляни от германски бомбардировачи \"Торнадо\". Пилотите от тактическата военновъздушна ескадрила в Бюхел от десетилетия насам извършват пробни полети, симулиращи хвърляне на атомна бомба. \nИ други страни членки на НАТО като Белгия, Холандия, Италия и Турция държат на своя територия американски ядрени оръжия. А концепцията за ядрено сплашване междувременно отново излезе на мода. Още през 2012 година НАТО потвърди, че въпросната стратегия представлява \"основен елемент на колективната отбрана\". Надеждите бяха други Преди 50 години надеждите бяха съвсем различни. Договорът за неразпространение на ядрените оръжия (ДНЯО) бе подписан на 1 юли 1968 година от Съединените щати, Великобритания и Съветския съюз. Те са задължиха да предотвратят по-нататъшното разпространение на ядрените оръжия, декларираха също и това, че се стремят към пълно ядрено разоръжаване. През 1975 година Германия също се присъедини към договора, който междувременно е подписан от над 190 държави. Дълго време този договор се смяташе за крайъгълен камък в световните усилия за ядрено разоръжаване, а днес е по-скоро книжен тигър. \nСтокхолмският институт за изследване на мира СИПРИ предполага, че по света все още има близо 15 000 ядрени оръжия. По данни на СИПРИ, САЩ притежават 6800, а Русия 7000 ядрени бойни глави. Експертът по разоръжаването и политолог от университета в Антверпен Том Зауер констатира, че Договорът за неразпространение на ядрените оръжия изживява \"тотална криза\". Той припомня провала на последната конференция за проверка на изпълнението по ДНЯО през 2015 година  и предполага, че същата съдба ще сполети и следващата конференция, предвидена за 2020 година. \n\"Всичко ще си остане постарому, ако страните по договора не изпълнят своите задължения за масивно ограничаване на ядрените оръжия и постепенното свеждане на техния брой до нула - нещо, което те обещаха през 1968 година, но в действителност не изпълниха\", казва Зауер. \nНещо повече: Понастоящем ядрените държави модернизират своите ядрени арсенали и въвеждат нови технологии - например специални насочващи системи. Експертите, включително и 17 носители на Нобелова награда за мир, смятат, че рискът от ядрена война в момента е значително по-голям, отколкото през последните десетилетия. Важен символ Германски активисти на движението за мир редовно протестират в Бюхел срещу атомните бомби, които впрочем предстои да бъдат модернизирани. Председателят на берлинската Академия по проблемите на политиката за сигурност Карл-Хайнц Камп твърди, че бомбите в Бюхел се намират там \"предимно по символични причини\". Особено източноевропейците в НАТО отдавали голямо значение на символите, олицетворяващи американските ядрени обещания. След падането на Желязната завеса НАТО обеща на Русия да не разполага повече ядрени оръжия на територията на новоприетите източноевропейски страни. Затова и атомните бомби си останаха в Централна и Южна Европа, казва Карл-Хайнц Камп. \nНо кого ли биха могли да сплашат тези оръжия? На германските самолети \"Торнадо\", които би трябвало в случай на нужда да пренесат въпросните ядрени бомби, навярно би им свършило горивото още над Украйна. Федералното правителство обаче толерира наличието на атомни бомби на германска територия, въпреки че в коалиционния договор си е поставило за цел да се бори за свят без ядрено оръжие. Девет ядрени държави \nСред страните членки на НАТО собствени ядрени оръжия притежават само САЩ, Франция и Великобритания. Останалите ядрени сили в света са Русия, Китай, Индия, Пакистан, Израел и Северна Корея. Нито една от тези държави няма намерение да се разделя с ядрените си оръжия - за тях те са незаменимо средство, с което искат да прокарват собствените си интереси в сферата на сигурността. Ядреният експерт Карл-Хайнц Камп смята визията на Барак Обама за свят без ядрени оръжия, за нереалистична. \n\"Ядреният дух вече е изпуснат от бутилката\", казва той и поставя под въпрос тезата, че един свят без ядрени оръжия действително би могъл да бъде по-безопасен от днешния. Политологът Том Зауер е обезпокоен от факта, че преговорите за разоръжаване между САЩ и Русия са замразени, както и от това, че има други страни, които се стремят към придобиването на атомно оръжие - най-вече Иран и Саудитска Арабия. \nНадеждите му са свързани с факта, че през 2017 година ООН се обяви за пълната забрана на ядрените оръжия. В полза на това решение гласуваха 123 от общо 193 страни. Когато 50 държави ратифицират въпросния договор, той ще стане обвързващ. \n\"Тогава всичките тези страни ще смятат ядрените оръжия за нелегални. Вятърът промени посоката си и ядрените сили ще са принудени да минат в отстъпление\", казва експертът. \n Опасността от ядрена война не е свързана само с непредвидимата Северна Корея. В Азия има и други атомни сили - Индия и Пакистан. Знае се, че и едната, и другата страна имат над 100 ядрени бойни глави. \nНа 28 май 1998 година Пакистан извършва първия си опит с атомна бомба, който предизвика възмущение по цял свят. 17 дни преди това президентът на Индия Абдул Калам, който е ракетен инженер по образование, обявява, че страната е изпробвала ядрена ракета. В Индия всички наричат Абдул Калам \"Политикът с ракетата\", защото той дава решителен тласък на индийската ядрена програма. Той самият заявява, че \"всичко, което се прави в тази връзка, служи на националната сигурност\". \nНеговият противник от пакистанска страна се казва Абдул Кадир Хан. Той е учен-физик и минава за баща на пакистанската ядрена програма. \"Хората в Пакистан ме обичат, защото аз спасих страната от Индия и от всички други врагове. Аз дадох на страната едно оръжие за отбрана, което не може да бъде пречупено от никоя армия в света\", заявява той. \n \nНовата руска ядрена ракета \"Сармат\" предизвика безпокойство на Запад \nВоенновъздушната база в Бюхел, в съседство с която се съхраняват атомните бомби \nИндия също притежава ядрено оръжие \n    \n \t\n", "date": "2018.07.05", "title": "Ядрено разоръжаване? Няма такова нещо"}
