{"url": "http://duma.bg/node/157080", "text": "Бойко Борисов нямал достъп до фейсбук профила си и не той пишел в него. Това призна вчера пиарът на ГЕРБ Никола Николов, който бе разпитан по делото, което Елена Йончева води срещу министър-председателя. Припомняме, че повод за съдебния спор е твърдение на Борисов, че държавата платила милиони на Йончева за филмите й. От думите на Николов се разбра, че най-вече той качва материали във фейсбук страницата на премиера. Достъп до профила имала и служителка в МС. Николов се оправда, че имало и няколко десетки фалшиви профили на премиера, които копирали съдържанието и снимките. Разпитът на Николов е поискан от адвокатите на премиера Марин Марковски и Божидар Терзийски заради твърдението, че във фейсбук се е появило изказването му за Йончева. Пиарът отрече да е публикувал подобно нещо. \nПо настояване на адвоката на Йончева Георги Атанасов бяха разпитани журналистите Иван Гарелов, Виза Недялкова и Къдринка Къдринова, както и бившият зам.-министър на здравеопазването Емил Райнов. Райнов, който познава Елена Йончева от 30 години, поясни, че след като чула обвиненията на Борисов, се почувствала омерзена и отчаяна. \nАдвокат Марин Марковски поиска на делото, което продължава на 6 февруари, да бъдат разпитани двама служители от разузнаването. Според него те щели да разкрият, че държавата е дала на Йончева милиони да направи филм.  \n    \n", "date": "2017.12.06", "title": " Пиар замазва издънките на Борисов за Елена Йончева"}
{"url": "http://duma.bg/node/157081", "text": "С няколко папки документи Корнелия Нинова изобличи последната порция лъжи на ГЕРБ, свързани с \"Техноимпекс\" и участието й в приватизацията на предприятието. Лидерът на БСП показа книжа за прокурорска преписка №326 от 1998 г. Година по-късно Върховната касационна прокуратура също е разгледала казуса. \"Днес, 12.03.1999 г., долуподписаният Пламен Цанков, прокурор при ВКП на Р. България, приех в кабинет №48, ет. 4 на Съдебната палата в гр. София лицето Корнелия Петрова Нинова - изпълнителен директор на \"Техноимпекс\", която предаде следните документи във връзка с извършвана предварителна проверка за приватизацията на \"Техноимпекс\". През 2001 г. и градската прокуратура проверява приватизацията на предприятието по сигнал на КТ \"Подкрепа\". В документа се посочва, че през 1999 г. Софийската апелативна прокуратура е отменила постановление на СГП и е указала допълнителна проверка и финансова ревизия на \"Техноимпекс\". \"От предварително извършената проверка, допълнително извършената такава, втора, включително и от заключението на извършената финансова ревизия за 1998 г., се налага изводът, че при осъществяване на приватизационната сделка на \"Техноимпекс\" Министерството на търговията и туризма е спазило необходимите процедури, изискуеми от закона, нормативната уредба, действаща в този период, поради което прокурорите считат, че липсват достатъчно данни, даващи основание за образуване на предварително производство, и постановяват отказ да образуват предварително производство\", констатира поредната прокурорска проверка. \nС документите Нинова опроверга лъжите на ГЕРБ, че не са подавани сигнали и че не са извършвани проверки. Заключението от всички тези проверки в годините ви го прочетох - не са намерени данни за извършени престъпления и са прекратени, категорична бе тя. Нинова се възмути, че ГЕРБ са скрили оригиналното писмо на Сотир Цацаров и цитират само избрани части от него. Тя обаче представи цитат, че няма данни за закононарушения на Нинова. \"Кой лъже? Уважаеми ГЕРБ, защо лъжете за \"Техноимпекс\" и Корнелия Нинова? Кой сега ще излезе и ще каже открито пред вас и обществото \"ние излъгахме\" и ще обясни защо излъга?\", попита тя. \nСпоред Нинова поведението на ГЕРБ е показало и истината за отношението им към ревизията на прехода. \"Чули ли сте някой да говори по приватизацията на големите, на гигантите в българската икономика, на \"Химко\", \"Кремиковци\", БТК, \"Булгартабак\", електроразпределителните дружества? Кога някой от тези, които разпродаваха и разпарчетосваха, ще излезе с такива документи? Кога ще видим документите на \"Булгартабак\", дали са проверени три пъти и няма престъпление? Кога ще видим документите за прехвърлянето на Сибанк, за придобиването на Пампорово, за продажбата от Бойко Борисов на 33% на електроразпределителните дружества или за имотите от Столичната община?\", настоя лидерът на БСП. \nНинова се възмути и от \"изчезването яко дим\" на партийните лидери след призива й да се съберат и да обсъдят приватизацията. \"Получих писмо от Цветан Цветанов, когото не съм канила на такава среща, освен ако тайно след конгреса им да са сменили Бойко Борисов и да е станал той председател на партията. Бил зает и затова изпраща Данаил Кирилов. Данаил Кирилов не е лицето, което ще вземе политическото решение. Тази партия лидер няма ли? Къде е г-н Борисов като лидер на партия, не като премиер\", попита тя. Мустафа Карадайъ се оправдал, че е в чужбина, а патриотите мълчат. Къде изчезнахте яко дим, бе хора, попита тя. \nЛидерът на БСП показа и банкови извлечения за кредита, с който си е купила жилище от 89 кв. м. Тя заяви, че е готова да я разследват отново и отново, ще се откаже от давност, но иска това и за останалите лидери, \"за да види колко им стиска\". За обвиненията срещу нея Нинова призова, който има подозрения и документи, да ги отнесе в прокуратурата. Има си органи, които обвиняват и раздават присъди, подчерта тя. \nПресконференцията изнерви ГЕРБ и те свикаха мълниеносно ответна. Като лидер на БСП г-жа Нинова реабилитира приватизацията като процес, казвайки, че след като не е осъдена, значи всичко е наред, заяви Тома Биков. Според него тя е дала неизяснени твърдения и документи, без да каже какво пише в тях. Готов съм да седна с г-жа Корнелия Нинова, документ срещу документ, закани се Биков. Данаил Кирилов също се оплака, че документацията била частично интерпретирана. \n   \n", "date": "2017.12.06", "title": " Нинова разби лъжите на ГЕРБ за \"Техноимпекс\"  "}
{"url": "http://duma.bg/node/157082", "text": "Омбудсманът Мая Манолова посети вчера Хитрино след жалби за неправомерно разпределение на средства от дарителския фонд към БЧК. Средствата бяха за пострадалите от влаковата експлозия на 10 декември 2016 г. Местните сезираха Манолова, че вместо критериите на Националния съвет обезщетения от първа категория, общественият съвет в Хитрино е определил по-малки - от втора и трета категория. \nНа 1 февруари т.г. Националният обществен съвет реши пострадалите домакинства в 30 напълно разрушени или подлежащи на събаряне къщи да получат по 2900 лв. за електроуреди и по 12 000 лв. за обзавеждане - първа категория, пострадалите в 70 къщи, подлежащи на частичен и основен ремонт - по 1750 лв. и по 8000 лв. - втора категория, а пострадалите в 200 къщи с по-малки материални щети - по 1250 лв. и 1000 лв. - трета категория. Омбудсманът посети над 15 адреса и се увери, че сериозна част от сигналите са основателни, предимно от семейства с абсолютно унищожени къщи. Средства за многофамилни къщи пък са отпускани само на едно от домакинствата, вместо на семействата на всеки етаж, алармираха местните. \nНа извънредно заседание на местния обществен съвет вчера омбудсманът представи всяка жалба и поиска преразглеждане на случаите. Членовете на съвета поеха ангажимент за това, а решението ще бъде взето на 6 декември. ДУМА припомня, че през юни 2017 г. ДПС изключи от редиците си кмета на Хитрино Нуридин Исмаил. Един от мотивите бе липсата на прозрачност при харченето на дарените за пострадалите средства.   \n", "date": "2017.12.06", "title": "Манолова откри нарушения при разпределяне на обезщетенията в Хитрино"}
{"url": "http://duma.bg/node/157083", "text": "Разследване на ДУМА завчера изкара наяве скрития от обществото факт, че заради нарушения в МОН и закъснения в сроковете в оперативната програма \"Наука и образование за интелигентен растеж\" ще бъдат загубени 170 млн. лв., които ЕК няма да разплати. Става дума за 34,6 млн. евро в частта за наука и 50 млн. евро в частта за образование, които Брюксел няма как да одобри до края на 2018 г., когато е срокът да ги отчетем, тъй като за първата сума още няма дори договори, за вторите не са изпълнени предписани от ЕК мерки за отстраняване на нередности. По време на годишно представяне на програмата вчера това бе принуден да признае Кирил Гератлиев, шеф на агенцията към министър Красимир Вълчев, която управлява оперативната програма. \nСпоред Гератлиев агенцията щяла да се опита да убеди Брюксел да признае отчетени пари не по отделните части на програмата, а за цялата програма като цяло, тъй като по нея, както ДУМА писа, вече са разплатени 120 млн. лв. по проекти в образованието. Това е обаче под 9% от общото финансиране по програмата, а от тях верифицираните средства са само 72 млн. лв. Те са платени досега от държавния бюджет. По думите на Гератлиев, можем да свием с 5 млн. лв. още пари за образование, а спряното заради нови нарушения оценяване на научните проекти за центрове (общо за 350 млн. лв.) щяло да завърши до края на януари 2018 г. и договорите щели да бъдат сключени тогава. Според експерти, обаче, верифицират се само извършени разходи, поради което парите няма как да бъдат спасени. Вече е ясно, че частта за наука на програмата, която е общо за 550 млн. лв., със сигурност ще бъде намалена с въпросните \"закъсали\" 34,6 млн. евро - около 70 млн. лв.     \n    \n", "date": "2017.12.06", "title": "МОН призна изнесеното от ДУМА, че губим 170 млн. лв. европари"}
{"url": "http://duma.bg/node/157084", "text": "България не е голяма по броя на своето население, а с качеството на младите хора и работната си сила. Това изтъкна президентът Румен Радев на среща с водещи компании от авиационната промишленост, отбраната, земеделието и производството на храни във Франция. Той припомни на френския бизнес, че българските младежи винаги заемат първите места на международните олимпиади по информатика и математика. Като конкурентни предимства на България Радев открои ниските корпоративен данък и разходи за установяване и производство, реформираща се дуална образователна система, стабилните макроикономически показатели и др. \nНа срещата с представители на българската диаспора във Франция Радев похвали съпругата си за приноса й по признаването на българския език като матуритетен в Париж. Той отбеляза, че Десислава Радева е поставила въпроса пред френската президентша Брижит Макрон това лято. Имам потвърждение от президента на Франция, че той ще бъде придвижен към институциите и ще се търси решение в най-близко време, посочи държавният глава. Пред Еманюел Макрон Радев постави въпроса за развиване на наука и високи технологии не само на Запад, но и на Изток. \"Идеята е за Международен институт за устойчиво развитие с научен център с останалите страни от Западните Балкани и с помощта на ЦЕРН, с ускорител на ядрени частици. Ако този идеен проект се реализира, на едно място ще имаме наука, образование и медицина. Надявам се по време на нашето председателство на Съвета на ЕС и този проект да бъде на масата за преговори, защото ще обедини и страните от Западните Балкани\", добави Радев. Той благодари на българската общност за създадените културно-просветни, информационни, благотворителни дружества и асоциации и за четирите български училища в Париж, в които се обучават над 500 деца. \nДържавният глава се срещна и с генералния директор на ЮНЕСКО Одре Азуле в централата на организацията в Париж. Той разказа, че Азуле го посрещнала с думите: \"Заповядайте, това е българска територия\", заслуга, която Радев отдаде на предшественичката й Ирина Бокова. Двамата са разговаряли за финансова подкрепа от ЮНЕСКО за археологически разкопки у нас и за разширяване на мерките по опазване на българското наследство. \n    \n", "date": "2017.12.06", "title": "Радев се похвали на Франция с образованите млади българи"}
{"url": "http://duma.bg/node/157085", "text": "Сигналите за нарушения и потенциален конфликт на интереси на общинския съветник от ГЕРБ във Велинград Сашка Целева така и не доведоха до наказание. За това сигнализира Атанас Зафиров от Изпълнителното бюро на БСП. Той добави, че за далаверите на гербаджийката социалистите припомниха още преди месец. Вместо обаче тя да бъде порицана или да стане обект на разследване, Целева е \"наградена\" - вече оглавява пазарджишкото предприятие \"Напоителни системи\", клон \"Тополница\". \nЗафиров се възмути, че през последния месец не е имало никаква реакция по сигнала за нарушения. По думите му цялата общественост и ръководството на ГЕРБ във Велинград са наясно с проблема. Той припомни, че Сашка Целева е общински съветник от ГЕРБ и е председател на комисията по градоустройство, инфраструктура и водоснабдяване към Общинския съвет. Тя изпълнява и юридически услуги за редица общински дружества. Факт са немалко на брой договори за много голяма сума с общината в същия този сектор, които се изпълняват от фирма \"Целев\" ООД, на която едноличен собственик е свекърът й, обобщи Зафиров. Той обясни, че има данни за 12 такива договора. Първите 8 са на обща стойност 185 000 лв., останалите - за 138 000 лв. Сделките са за наем на техника. Общинското ВиК във Велинград обаче разполага с такава, а според Зафиров дружеството може да я предоставя на много по-ниски цени от обявените в обществената поръчка, спечелена от фирма \"Целев\".  \n\"Г-жа Целева изпълнява и юридически услуги на ВиК. Фирмата \"Целев\" се оказва и основен доставчик на гориво за това общинско дружество. Нима това е единственият доставчик и това морално ли е, законно ли е?\", попита Зафиров. Той обясни, че вместо да бъде порицана и да бъдат сезирани съответните органи за този бодящ очите конфликт на интереси, въпросната госпожа е назначена за управител на фирма \"Напоителни системи\" във Велинград. \"Може би, за да пренесе добрите практики в управата и на това дружество. Ако слушаме слухове, тя се ползва с широката протекция на един от най-високите ръководители в партия ГЕРБ\", вметна той. \nСоциалистът се възмути от поредното показно срастване на власт, пари и репресии. \"За тези седмици бяхме свидетели на отправени предупреждения към наши членове и симпатизанти, че ако ние извадим тези факти, те ще бъдат уволнени - ще им бъде упражнена политическа репресия. БСП няма да допусне това нещо да се случи и ще бъдем безкомпромисни в преследването на това порочно явление\", категоричен е Зафиров. Той подчерта, че за обвиненията си разполага с документи, повечето от които са публични. Той изрази любопитството си дали и други общински фирми, ползватели на юридическите консултации на Целева, не са обвързани с дружеството на свекъра й. \nГербаджийката е назначена за шеф на \"Напоителни системи\" в средата на ноември. Тя заема поста на Николай Чалъков, който се уреди със служба в Министерството на земеделието.   \n", "date": "2017.12.06", "title": "Общинарка от ГЕРБ върти далавери на свекъра си  "}
{"url": "http://duma.bg/node/157071", "text": "Със заповед на министъра на вътрешните работи Валентин Радев от работа са отстранени началникът на Районното управление на полицията в Павликени и началникът на полицейския участък в Сухиндол, съобщиха вчера от пресцентъра на МВР. Срещу тях има дисциплинарни производства за злоупотреби по разкритата афера с крадено служебно гориво в Павликени. Двамата полицейски началници са отстранени до приключване на дисциплинарните производства по случая със системни кражби от служители на полицейското управление в Павликени. \nСъс заповед на директора на Областната дирекция на МВР старши комисар Димитър Машов от работа са отстранени и командирът на отделение в Павликени, и домакинът на полицейското управление в града. Срещу полицаите няма повдигнати обвинения. Назначена е и вътрешна проверка в Противопожарната служба в Павликени.  \nПреди няколко дни бяха уволнени и служителите на бензиностанцията в града, където полицаите са зареждали гориво в пластмасови туби вместо в служебните автомобили. \n    \n", "date": "2017.12.06", "title": " Отстраниха полицейските шефове в Павликени и Сухиндол"}
{"url": "http://duma.bg/node/157072", "text": "В 570 тежки пътни катастрофи у нас през ноември са загинали 70 души, а ранените са 716. Това съобщи вчера в Ловешко началникът на \"Пътна полиция\" комисар Бойко Рановски. \"Това е по-голям брой, отколкото през лятото. Отмина много тежък месец по отношение на пътнотранспортната обстановка. Контролът е една част от нещата, които могат да й влияят\", коментира Рановски.  \nШефът на \"Пътна полиция\" напомни, че започват още по-тежки зимни месеци. На пътя дебнат изненади и всяко подценяване води до тежки последици, предупреди той. Рановски припомни, че само за денонощие на 17 и 18 ноември в Ловешко при тежка катастрофа загинаха 11 души. Девет от жертвите бяха незрящи - при челен сблъсък мeжду автобус и ТИР на 17 ноември. Вчера пък стана ясно, че въпросната тежка катастрофа при село Микре е отнела и десети живот, след като след продължително лечение в болница е починала още една от пострадалите. След инцидента властта се събра на спешно заседание при премиера Бойко Борисов, за да набележат поредните спешни мерки срещу войната по пътищата, след като досегашните очевидно не дават ефект. Мъж оцеля по чудо в тежка катастрофа на пътя Русе-Бяла. Колата му е смачкана до неузнаваемост, но той се е отървал само с охлузни рани и рана на главата   \n", "date": "2017.12.06", "title": "70 души са загинали в катастрофи през ноември"}
{"url": "http://duma.bg/node/157073", "text": "Въвеждането на конкретен критерий за бързина на експертизите в съдебните дела предлагат от Министерството на правосъдието. Целта е да се подобрят бързината и качеството на изготвяните експертизи, така че съдебен процес да не може да бъде забавян извън разумните срокове. Министерството предлага вещите лица, които не спазват предварително указан срок за изготвяне на експертизата, да бъдат заличавани от списъците, за да не затрудняват процеса. Това е заложено в проекта за изменение и допълнение на Наредба №2 за вписването, квалификацията и възнагражденията на вещите лица. Документът е публикуван за обществено обсъждане. \nВ проекта се предлага и по-висок критерий при подбора на вещи лица и съответно по-високо заплащане на труда им. Сред условията за вещите лица е бакалавърска или магистърска степен. Наредбата обаче не лишава от възможността вещи лица да бъдат и специалисти, които са със завършено средно образование. За тях изискването е обвързано с по-дълъг професионален стаж, като гаранция за професионализъм в конкретната област. \nПочасовото възнаграждение на вещите лица ще се определя като 3% от установената минимална работна заплата за страната към датата на възлагане на експертизата. Експертите вече ще получават и допълнително възнаграждение за работа в почивните дни, но само когато изрично от възложителя е посочено, че експертизата следва да бъде извършена в условията на извънреден труд.     \n", "date": "2017.12.06", "title": "Предлагат санкции за вещите лица, които бавят дела"}
{"url": "http://duma.bg/node/157074", "text": "С 20 точки повече спрямо 2011 г. е резултатът по четене, който българските четвъртокласници са показали в международното изследване PIRLS през 2016 г. Резултатите са били оповестени вчера в Париж, а в МОН ги представи Неда Кристанова, директор на Центъра към МОН за оценяване в предучилищното и училищното образование. В PIRLS българските деца участват от началото на програмата през 2001 г., когато те се класираха на 4-то място сред връстниците си в света, през 2006 г. бяха на 140-то, през 2011 г. се сринаха на 22-ро място, а в последното проучване през 206 г. отново са се върнали на 14-то място. Средният резултат за участниците от 50 държави в теста миналата година е 500 точки, нашите ученици са получили 552 т.  \nНа първо място са класирани децата от Русия с 581 т., пред нас са също Ирландия, Финландия, Полша, Англия, Латвия, Швеция, Полша. Затова пък по-лоши резултати от българчетата показват връстниците им от САЩ, Литва, Италия, Дания, Чехия, Канада, Австрия, Германия и др. Разликата в точките между момчетата и момичетата у нас е 15 т., докато средно за участвалите в изследването ножицата е отворена на 19 точки, посочи Кристанова. Има ръст и в процента на българчетата, които са отговорили на теста на най-високото ниво - над 625 т. Ако през 2011 г. на това ниво са се справили 11 на сто от нашите ученици, сега те са 19 на сто. Средно за участниците процентът на най-добрите е 10 и българчетата са доста над него. Пред тях по този показател се нареждат само връстниците им от Сингапур, Русия, Северна Ирландия, Ирландия, Полша и Англия. \nНа стабилното ниво 5 на сто обаче, остава броят на децата, които не могат да се справят с четенето дори на най-ниско ниво. Според Кристанова, въпреки добрите резултати като цяло, този процент на изоставащите трябва да ни тревожи. От изследването става ясно също, че най-важното условие за успех на децата след 4-та година на училищното образование е семейната среда. Децата от семейства, разполагащи с над 100 книги, с интернет и отделна стая за детето например (15% при нас и 20% средно за света) показват най-високи резултати, а средно със 144 т. по-ниско постигат деца от социално слаби семейства (14% у нас при средно 7% за света). През 2001 г. децата след ІV клас в България, които са имали ранни игри с букви и приказки, са били 62 на сто, през 2016 г. са 43 на сто, но показват по-висок резултат (580 т. при 569 т. през 2011 г.). На какво се дължи сривът през 2011 г. засега не може да бъде обяснено. През февруари 2018 г. ще бъда получен докладът на PIRLS и в средата на идната година центърът ще излезе с подробен анализ на резултатите, обясни Кристанова.                              \n", "date": "2017.12.06", "title": "Четвъртокласниците ни се качиха на 14-то място в света"}
{"url": "http://duma.bg/node/157021", "text": "От няколко дни не могат да открият най-известната новозеландска птица от редкия вид папагали какапо. Сироко не може да лети, но доби световна популярност, след като опита да се чифтоса с мъж в телевизионно предаване, предаде ДПА. \nПредполага се, че папагалът, който е на 20 години, живее уединено на отдалечен остров от Южния остров и избягва всички опити да бъде открит. Специалистите не са разтревожени от изчезването му, защото птицата е здрава, млада и на острова няма хищници. Около 5% от представителите на какапо се крият всяка година и на лесничеите може да отнеме няколко години, за да открият птицата отново. \nСироко беше отгледан от хора, след като получи респираторно заболяване едва на 3-седмична възраст. В резултат птицата възприема себе си за човек, вместо за папагал. Не проявява интерес към други какапо, а вместо това демонстрира ритуала си за чифтосване в присъствието на хора. \nСлавата застигна папагала, когато зоологът Марк Каруардин и телевизионният водещ Стивън Фрай го заснеха в епизод от документална поредица. Сцената, на която Сироко се качва на главата на специалиста и се опитва да се сноши с него, е гледана над 7 млн. пъти в YouTube.   \n", "date": "2017.12.06", "title": "Изчезна папагалът Сироко, който се мисли за човек"}
{"url": "http://duma.bg/node/157022", "text": "Правителството на Сиера Леоне продаде т.нар. Диамант на мира срещу колосалната сума от 6,5 млн. долара. 709-каратовият камък се смята за най-големия, намиран някога в северозападната африканска страна.  \nОще през март т.г. елмазът бе открит от евангелисткия пастор Момох и неговата група. Впоследствие находката бе предоставена на правителството в Сиера Леоне с надеждата, че печалбата от нея ще допринесе за развитието на страната и по този начин ще обезкуражи добива и продажбата на т. нар. кървави диаманти. Очакването беше сумата за камъка да осигури \"вода, електричество и добри пътища за хората\". \nОкончателната цена, платена за диаманта, доведе до всеобщо разочарование, тъй като експертите смятаха, че сумата ще достигне минимум 7 млн. долара. \nПо информация на АФП брилянтът, който е между 10-ия и 15-ия по големина в световен план, е бил закупен от британския ювелирен гигант Лорънс Граф - основател на известната бижутерийна компания \"Граф Даймъндс\", притежател на една от най-богатите колекции на редки камъни в света.   \n", "date": "2017.12.06", "title": "Изчезна папагалът Сироко, който се мисли за човек"}
{"url": "http://duma.bg/node/157023", "text": "Петима късметлии ще получат уникалната възможност да се срещнат с Васко Василев броени часове преди концерта му на 10 декември в зала 1 на НДК, местата за който свършиха преди повече от месец. Щастливците не само ще се запознаят със световноизвестния цигулар, но ще вземат и двоен билет за единствената му изява у нас тази година. \nЗа да получат този шанс, желаещите трябва да участват в специална игра на официалната фейсбук страница на Лидл България. Всеки, споделил в коментар защо мечтае за среща с виртуозния музикант, ще участва в томбола за спечелването на ексклузивната награда. Партньорството с Васко Василев отразява стремежа на компанията да подкрепя стойностното изкуство, да го прави достъпно за хората и да им предоставя повече възможности за пълноценен начин на живот и безценни моменти с хубавата музика.   \n", "date": "2017.12.06", "title": " Петима късметлии се срещат с виртуоза Васко Василев"}
{"url": "http://duma.bg/node/157024", "text": "Учени от университетите на Мелбърн и Пекин наблюдаваха над 1,6 млн. души в САЩ и Китай, за да установят връзката между характера и градусите, които сочи термометърът навън. \nЕкспертите са убедени, че температурата е основен фактор от околната среда, който въздейства на обичайното поведение на хората. Именно затова има огромно значение за характера. Специалистите установили, че живеещите в райони с температура около 22 градуса по Целзий са с най-високи резултати за черти, свързани със социализация и стабилност. Тези хора по-често са екстровертни и отворени за нови преживявания. В такива райони населението е по-стабилно емоционално, по-съвестно, по-дружелюбно, по-общително и по-щастливо. \n\"Меките температури насърчават човека да изследва външния свят, който предлага както социално взаимодействие, така и нови преживявания\", обясниха учените.   \n", "date": "2017.12.06", "title": "На каква температура хората са най-щастливи"}
{"url": "http://duma.bg/node/157025", "text": "Талантливите изпълнители Пламен и Иво признават, че вдъхновението за най-новия им проект идва от Русия. \"Тенденцията известни личности да се снимат и да танцуват \"с ръка на лице\" е много актуална там, вече се разпространява и в Америка, но в Европа е слабо позната. Това движение е част от модерната хип-хоп култура, подобно на популярния \"даб\", който е любим на младите хора по цял свят. Искаме да пренесем движението \"с ръка на лице\" в България и да \"заразим\" с него феновете на тази музика\", коментират братя Добреви. И добавят: \"Ще изненадаме феновете си с по-твърдо хип-хоп звучене. Автор на бийта, по който ние двамата изградихме музиката, e руският музикален продуцент Diamond Style, a аранжиментът е дело на Pavell.\" \n\"С ръка на лице\" вече е в официалните канали на \"Вирджиния рекърдс\" в YouTube и Vbox7. Видеото към сингъла е дело на режисьора Николай Шопов, с когото Пламен и Иво и продуцентите им си партнират за първи път. \"Работихме по идеите за клипа заедно с Ники и екипа на \"Вирджиния рекърдс\". Избрахме за декор склад за строителни материали заради необичайната среда. Развълнувани сме, защото резултатът надхвърли очакванията ни! Нямаме търпение да получим обратна връзка от феновете и да видим повече хора, които танцуват \"с ръка на лице\", допълват изпълнителите. \nДвамата, заедно с Дара, Павел и Венци Венци, Михаела Маринова, Християна Лоизу и Невена Пейкова, са част от \"БГ хитове до скъсване, Vol. 3\" - новата компилация, включваща техни парчета като \"Не ти мисля зло\" и \"Няма да си тръгнеш с друг\". \n--------------- \n  \nYouTube -    \n", "date": "2017.12.06", "title": " Пламен и Иво черпят вдъхновение от Русия  "}
{"url": "http://duma.bg/node/157026", "text": "Винаги е приятно да се рецензира културно събитие, което оставя позитивни емоции в публиката и постига позитивно за България отражение в международния културен афиш. Такова събитие беше приключения на 26 ноември в София тридневен Международен цигулков конкурс \"Васко Абаджиев\", организиран от Клуб ЮНЕСКО \"Леонардо да Винчи\". Статистиката показва, че в него са участвали 24 цигулари от 15 държави, чието изпълнителско майсторство е оценявано от 5-членно международно жури в състав проф. Ангел Станков - председател, и членове проф. Хабиб Кайале (Швейцария), проф. Елизабет Кротке (Австрия), проф. Йосиф Радионов и проф. Недялчо Тодоров (България).  \nСпоред членовете на журито всичките участници в конкурса са били много добре подготвени, талантливи млади инструменталисти, което е създало сериозно затруднение при определянето на най-убедителните в представянето им. Изравнените в голяма степен резултати на показаното от тях са станали причина да се дадат две първи, две втори и три трети награди, както и три специални награди. Двете носителки на първи награди са японките Йоши Окура и Маине Нишияма. Интересен факт е, че между наградените девет цигулари четири са от Япония, двама от България и по един от Франция и Австрия. И още - че осем от тях са цигуларки и само един цигулар!  \nКонкурсът \"Васко Абаджиев\" се провежда за първи път през 2011 г., във връзка с 85-годишнината от рождението му. Второто му издание е посветено на 35-годишнината от неговата кончина. Сега настоящото - четвърто, не е директно свързано с някаква юбилейна дата. По традиция, той се провежда в три етапа, на които кандидатите трябва да изпълнят определени репертоарни изисквания и пиеси по избор. В този контекст специално трябва да се отбележи приносът за успеха на конкурса, даден от участието на Симфоничния оркестър на НМА \"Проф. Панчо Владигеров\" под ръководството на проф. д-р Ивайло Кринчев, който се афишира като гъвкав артистичен партньор на солистите, достигнали до третия етап. Поради високите интерпретационни изисквания, поставяни пред участниците в конкурса, той вече си е завоювал заслужена популярност сред цигуларите от цял свят, което е голямо признание за музикалния живот в България. Неслучайно експертите на Европейския съюз са констатирали - още преди приемането на България в съюза, че \"българското музикално изкуство е част от световния музикален феномен\"! Затова трябва да се оцени положително финансовата подкрепа, която конкурсът получава от Столичната община и от Уникредит Булбанк - за обезпечаване на наградния фонд. \nОбщото, с което лауреатите се отличаваха от другите участници в конкурса, беше хубавият им тон, овладените технически средства, с които разполагаха, добрата звукова и динамична нюансировка на нотния текст, сериозният подход към процеса на музицирането, който им позволяваше да постигат ясно разграничаване по отношение стилистиката на изпълняваните произведения, добрият ансамблов синхрон с пианистите и оркестъра и структурата на музикалната форма. Въпреки естествените артистични отлики между тях все още всички те се нуждаят от по-добро звуково насищане на епизодите, написани във високия регистър на инструмента.  \nВсяко културно събитие поражда множество въпроси, които се нуждаят от ясни отговори. Кардиналният от тях е: Защо конкурсът \"Васко Абаджиев\" се организира от гражданското сдружение Клуб ЮНЕСКО \"Леонардо да Винчи\", а не е част от събитията, финансирани от бюджета на Министерството на културата? Това ще му придаде друг институционален ранг в национален и международен мащаб. Само моралната подкрепа не е достатъчна! Още повече, че той е част от националното нематериално културно наследство на България, независимо че думичката \"нематериално\" липсва в закона. Има за какво да се помисли, по този и други въпроси, за да стане България истинска \"страна на духовността\".   \n", "date": "2017.12.06", "title": "Японки грабнаха първите награди на конкурса \"Васко Абаджиев\""}
{"url": "http://duma.bg/node/157027", "text": "\nРядко у нас всички питомци на един преподавател се усмихват с любов, чувайки или произнасяйки името му. Ала какво ли не става в литературата, че и в литературознанието, та ето и в българското стават чудеса. \nНяма негов някогашен студент, колега, докторант, който да не говори с пиетет за професора по теория на литературата. Години наред това беше Школата, Нивото, Началото! За седемдесетгодишнината му проф. Мария Герджикова в едно блестящо есе (че какво друго да е есето!) възкликна: \"Нарекоха го Богът!\" Той би се поусмихнал зад очилата и би казал с тембристия си баритон: \"Чак Господ не съм...\" \nДа, той не страда от главозамайване. Не страда от мания за величие. Преподавал е литературознание из университети в Прага, Лондон, Москва, нейде зад Океана... И се върна в Софийския университет. И издаде книгите си за народната песен; за лирическата творба и подходите за нейния анализ (извадка от 700 страници докторска дисертация). Сетне реши да експериментира - анализира един и същи текст \"Хаджи Димитър\" с пауза от две десетилетия и направи открития, които ползваме и до ден днешен... После се хвана да пише есета \"Нова книга за българския народ\"... След това решиха да го честват като \"Анархист-законодател\". \n70-годишнината му беше отбелязана и от списание \"Български език и литература\", и имаше цяла научна конференция \"Не съм от тях. Канонът на различието\". И в тези десетина години литературоведът Никола Георгиев написа и издаде други две знакови книги - \"Тревожно литературознание\" и \"Учител по литература ли. Не съм от тях\"... Започна да дава малко повече интервюта. Но е същият - остър ум, изискан стил, изящен в речта си. Автоироник. Мъдрец. Ерудит. Интелектуалец. Истинско явление в родната литературна наука през последните 4-5 десетилетия. Успял, при липсата на национална школа, сам да създаде такава. При цялата нетрайност на школата като времетраене - 10-15 години, да просъществува доста повечко. И същевременно уважение към опонентите - Тончо Жечев. И същевременно поклон към учителите - Мирослав Янакиев, Михаил Арнаудов. И неотменно от това дружба с колегите - Симеон Янев, Радосвет Коларов, Александър Шурбанов, Цветан Тодоров. Поклон към езиковедите Живко Бояджиев, Моско Москов. Спорове с Георги Гачев, Михаил Бахтин... Енциклопедист. Културолог. Фолклорист. Историк. ФИЛОЛОГ. И именно като жрец на тая древна наука призовава: \"Колеги, обединявайте филологиите! Побратимявайте езикознанието и литературознанието! Не ги делете грубо.\" И продължаващ вече в лекционен курс: как разглеждаме литературното произведение без неговия език, без синтаксиса и прагматиката? Та те са органично свързани. \nИ чудото става - ти си обладан, осенен, вдъхновен. Ти вече си осмислил колко голямо нещо е литературното произведение. Колко свободно и необятно е то в своите интерпретации и смисли. И ти ставаш Свободен човек. И ти се превръщаш в Мислещ човек. Израстваш. Благодарение на Никола Георгиев. Който с бащинска радост и подкрепа окуражава. Кара те да се съмняваш и да работиш постоянно. Без да е патриотар, е патриот. Без да е нахален, приковава вниманието. Харизматичен. Етичен. Свободен. \nТакъв е проф. Никола Георгиев. Така учи поколения филолози. Хубаво е, че е сред нас! Нека е по-задълго! Поклон, Професоре! Честит празник! А той е не само негов личен, а и на българската литературна наука.     \n", "date": "2017.12.06", "title": "Остър ум, изискан стил, изящен в речта си "}
{"url": "http://duma.bg/node/157028", "text": "За пореден път Руският културно-информационен център гостоприемно прие възпитаниците на НЧ \"Димчо Дебелянов-1960\", за да изявят таланта си в областта на балета, музиката и песента. Сцената на голямата зала вдигна завеса за празничното слово и за искрените благодарности към директора на РКИЦ Павел Журавльов, към ръководителя на отдел \"Наука и образование\" Коста Пеев и екипа на центъра за безвъзмездната подкрепа и дългогодишното културно сътрудничество  с читалището. Специални поздравления за празника бяха изпратени от председателя на СБЖ Снежана Тодорова, от народния представител от БСП Димитър Данчев, от институции и медии. Гости на концерта бяха Георги Н. Киров - известен поет и първи носител на Националната литературна  награда \"Димчо Дебелянов\", поетът с китара, журналист и редактор Славимир Генчев, поетесата Дора Милева, председателят на читалище \"Д. Дебелянов-1960\" доц. д-р Иван Митев, приятели от софийски читалища. \nКоледният концерт бе посветен на 140 години от Руско-турската освободителна война и Освобождението на България от османско иго. Водещата припомни, че на 24 април т.г. в Централния военен клуб тържествено бе представена книгата \"Дневникъ Царя-Освободителя по освобождението на България\" на Леонид Чичагов по повод 140-годишнината от оповестяването на Манифеста на император Александър ІІ за обявяване на Руско-турската освободителна война (1877-1878), която довежда до освобождението на българите и поставя началото на възстановяването на българската държава. \nС аплодисменти бе посрещнато изпълнението на Дора Милева на стихотворението й \"Трети март пред паметника на опълченеца\".А Георги Н. Киров вдъхнови публиката с авторската си творба \"Свобода\". Танцово студио \"Класик\" с балетен педагог Славея Стойчева събра овациите на публиката с изпълнение на \"Унгарски танц\" по музика на Брамс. Малките възпитаници от школата показаха умения на професионалисти с танци от балета \"Жизел\". Много радостно прозвуча песента \"Детска планета\" от Вера Доросиева, ученичка от артшколата по музика с вокални педагози Росица Йорданова, Моника Митрева и Натали Ангелова. Публиката и гостите бяха удивени от артистичните и певческите умения на Андрей и Ирина, които изпълниха \"Черна овца\". \nКоледният спектакъл на читалището се оживи още повече, когато на сцената се появи Марио Кръстев, който освен изпълнител беше и ководещ. Известен на публиката още от дете, днес Марио радва не само българските, но и чуждите ценители на изкуството. С много страст и талант той изпя \"Синяя вечность\" на Муслим Магомаев и \"Лудото нещо любов\". Последва нежното и феерично изпълнение на танците \"Нимфи\" от операта \"Фауст\" на Гуно и на \"Ноктюрно\" по музика на Ник Перито. Малката Фани Транчева грабна с две незабравими песни сърцата на присъстващите, тя вече превзема и международната сцена. В унисон с духа на празника Люба Димитрова изпълни неостаряващия хит на Йорданка Христова \"Ще продължавам да пея\". Последователно бяха аплодирани певците Симона Пеева и Радослав. Виолета Кънчева показа уменията си на балерина и на цигуларка. Впечатляващи бяха изпълненията на танците \"Корсар\", \"Хип-хоп\", както и на Николета Георгиева в \"Умиращия лебед\" по музика на Сен-Санс. На финала присъстващите бяха дарени с две коледни стихотворения, с послание за обич, доброта, за една усмивка и за истинско щастие.   \n", "date": "2017.12.06", "title": "НЧ \"Д. Дебелянов-1960\" посреща Коледа със спектакъл в РКИЦ"}
{"url": "http://duma.bg/node/157029", "text": "Столичната галерия \"Дебют\" представя за дванадесети път ежегодната изложба на художниците от Художествената гимназия в София. Мотото \"Художници създават художници\" е израз на идеята, че само творци могат да формират художествен вкус у своите възпитаници, научи ДУМА от Олимпия Николова-Даниел. \nПубликата може да види автори от различни поколения, с различни естетически възгледи и различни посоки на развитие. Те следват своето призвание въпреки трудностите на живота, многобройните ангажименти на преподаватели, въпреки риска да бъдеш художник днес. Творческите постижения на преподавателите са гаранция за качествено обучение и формиране на следващите поколения творци. Много от големите имена са възпитаници на Художествената гимназия. Обединяват ги традицията, творчеството, въображението и изящното. Удовлетворението и радостта от творческата работа правят близки поколенията и улесняват приемствеността между тях. \nВ изложбата, която може да се разгледа до 5 януари 2018 г., участват Вера Върбанова, Ангеларий Димитров, Мария Налбантова, Цветомила Христова, Атанас Ташев, Динко Стоев, Донка Павлова, Стоян Куцев, Димитър Яранов, Добрил Андреев, Павлина Обретенова, Ваня Малакчиева, Петко Петков, Момчил Илиев, Рада Пилюшка и Зоран Мише. Куратор е Атанас Ташев.     \n", "date": "2017.12.06", "title": " Възпитаници на Художествената гимназия наредиха творби в \"Дебют\""}
{"url": "http://duma.bg/node/157030", "text": "В софийската галерия \"Астри\" е подредена 16-ата годишна изложба живопис \"Формат 30/30\". Този път галеристката Вихра Пешева е аранжирала произведения на седемдесет художници, всеки от които е поканен лично от нея. Участниците са от различни поколения. С някои от тях кураторката работи още от първото издание на изложбата през 2002 г. Други, като Явор Костадинов, наскоро са завършили бакалавърска степен. \nШирокият жанрово-тематичен диапазон между колоритни природни и архитектурни пейзажи, интериори, портрети и абстрактни композиции изразява темперамента и артистичната чувственост на всеки от творците. Някои от произведенията са изпълнени в духа на реалистичната тонално-линейна хармония, а други провокират с динамика и с енергия, характерни за абстрактния експресионизъм. \nИзложбата \"Формат 30/30\" се отличава с широки стилистични измерения, които същевременно са обединени в единен внушителен ритъм, типичен например за морската вълна - в случая вълната на динамичното ни многолико съвременно изобразително изкуство. \nУспехът на поредното издание на тази традиционна експозиция е убедителен контрапункт на налаганата голямоформатна живопис. Изложбата в \"Астри\" напомня, че стойностното изкуство, включително и живописта, не се измерва на квадратен метър. Пример за това е участието на автори като Светлин Русев, Станислав Памукчиев, Десислава Минчева, Любен Генов. Дори в малкия мащаб достатъчно ясно се открояват техните авторови индивидуалности, както и специфичната изразителност на художествено-естетическите им послания.  \nМожем да приемем, че при зададено условие за живопис с формат 30/30 всъщност метафоричната агресия на живописното платно спрямо пространството е елиминирана или е преодоляна. Очевидно е желанието на художниците да бъдат съпричастни към идеята на галеристката Вихра Пешева, която доказва недвусмислено, че и малкият формат в камерно галерийното пространство може пълноценно да представи с изразителен колорит индивидуалността на всеки артист. \n     \n", "date": "2017.12.06", "title": "70 художници рисуват малък формат "}
{"url": "http://duma.bg/node/157031", "text": "Александър Секулов с премиера в София Издателска къща \"Хермес\" организира премиера на колекционерското издание на \"Колекционер на любовни изречения\" от Александър Секулов в София. Авторът ще се срещне със столичната публика на 7 декември от 18.30 ч. в Гринуич бук център на бул. \"Витоша\" 37. \n Софийската филхармония с билети на половин цена за декември \nСофийската филхармония представя за трета поредна година своята празнична кампания под надслов \"Подари концерт за Коледа\". Тя започва на 7 декември и ще е активна до 29 декември. В този период всеки, който купи билети от касата на зала \"България\" за декемврийските концерти, получава 50 на сто отстъпка от цената. А концертните цикли за 2018 г. ще се продават с 30 процента намаление. Билет за концерт на Софийската филхармония е стилен подарък, който ще зарадва всеки, смятат от Филхармонията. В програмата за декември изкушенията са много. \nЛитографии на Блажей Остоя Лниски в Полския институт \nИзложба \"Стратегия на палимпсеста\" - литография на Блажей Остоя Лниски, от фондация \"Мариуш Казана\", е подредена в Полския институт в София, ул. \"Веслец\" 12, с вход свободен, до 26 януари 2018 г. Блажей Остоя Лниски е преподавател по пластични изкуства, занимава се с живопис и графика (основно литография). Следвал е в Художествената академия във Варшава (1994Ц1999). От 1999 г. работи във факултета по графика; ръководител е на ателието по литография; декан (2012-2016, 2016-2020). Автор е на много индивидуални изложби в страната и в чужбина. Художественият проект \"Стратегия на палимпсеста\" е сбирка от творби, изработени в известната с постиженията си в областта на литографията артистична манифактура в Бусато, Италия. Изложбата използва значението на палимпсеста в широк смисъл, изразяващо се в налагане на пластове с ново съдържание върху стари картини. Представените графики са създадени чрез наслагване един върху друг на работни отпечатъци от творби на различни художници, възникнали през последния четвърт век. Върху всяка от тези литографии Блажей Остоя Лниски оставя свой знак, свой отпечатък.  \n    \n", "date": "2017.12.06", "title": "Кратки"}
{"url": "http://duma.bg/node/157032", "text": "Издателство \"Рива\" и Руският културно-информационен център организират представяне на книгата \"Спомени за Руско-турската война 1877-1878\" от Евгения Тур (издава \"Рива\") на 7 декември от 18 ч. в РКИЦ. Изданието и авторката ще представи д-р Светла Петрова. \nЕвгения Тур е необикновена личност с ярко присъствие в културния и обществения живот в Русия през XIX в. Произведенията й предизвикват силен отзвук и са предизвикателство към представите за ролята на жената. Затова я наричат \"руската Жорж Санд\", отбелязват издателите. Мемоарите на Евгения Тур за Руско-турската война през 1877-1878 г. са уникален документ, който представя войната през частния живот на семейството на генерал Й. В. Гурко, за когото е омъжена дъщеря й София. Тази особена гледна точка ги превръща в незаменим източник, благодарение на който разбираме дълбоко настроенията в руското общество през този период, отвъд конкретните факти за военните действия и историческите събития.     \n", "date": "2017.12.06", "title": " Представят мемоарите на \"руската Жорж Санд\" "}
{"url": "http://duma.bg/node/157033", "text": "Националният проект \"Приказки без край\" и социален проект \"Маргаритка\" започнаха съвместна инициатива, чиято цел е да донесе повече радост както на децата, така и на техните родители.  \nПървият етап от партньорството включва издаването на специален компактдиск с детски аудио приказки, записани и озвучени от актьорите Теодора Духовникова, Захари Бахаров и Христо Мутафчиев. Освен приказките, специалното издание съдържа и вече пожъналия огромен успех компактдиск \"Маргаритка\" с любими детски песни в съвременни аранжименти, изпълнени от български певци и артисти.  \nДисковете ще се разпространяват напълно безплатно в болниците, в които \"Приказки без край\" вече 5 години организира празнични събития и занимания със специално обучени аниматори. Целта е малчуганите и техните родители да преодолеят стреса от болничната обстановка по-лесно, чрез пеене, рисуване, музика и театър.  \n\"Приказки без край\" и \"Маргаритка\" ще проведат заедно поредица от \"приказни\" събития в болниците, с които да зарадват децата. Те ще могат да участват в измисляне на приказки заедно с Илия Деведжиев (автор на 3 от приказките в диска) и изпълнителите Вики от \"Мастило\", Тони, Михаела Филева и Вензи. Всяко дете ще получи специалното издание на компактдиска \"Маргаритка\" и \"Приказки без край\", с личен автограф от звездите. \nСледващите събития са днес, 6 декември, от 16 до 17 ч. в Пета градска болница в София. Гост е Михаела Филева. На 9 декември от 11 до 12 ч. в Клиниката по детски болести към болница \"Александровска\" гост ще бъде Тони и на 12 декември от 11 до 12 ч. в СБАЛДБ в София ще гостува Вензи.    \n", "date": "2017.12.06", "title": "\"Приказки без край\" подкрепя \"Маргаритка\" за повече детски усмивки "}
{"url": "http://duma.bg/node/157034", "text": "Последните опуси на Панчо Владигеров ще бъдат представени на 9 декември от 19 ч. в камерна зала \"България\". В програмата ще участват пианистът Веско Стамболов и сопраното Неда Атанасова. Концертът включва и мултимедия, която разказва за късните творчески години на Владигеров - в тях композиторът пише шест опуса за пиано и един опус с песни по стихове на видния поет символист Николай Лилиев. Ще бъдат представени още най-изтъкнатите интерпретатори на Владигеров - пианистите Алексис Вайсенберг, Иван Дреников, Антон Диков, Николай Евров, Красимир Гатев. Всички материали за историята на последните произведения на Панчо Владигеров са предоставени от архива на къщата музей \"Панчо Владигеров\" в София. \n\"В последно време написах няколко опуса за пиано - пиеси, които са нещо съвсем различно в моето творчество. В тях съм търсил нови пътища, нови изказвания, обаче винаги се придържам твърдо към моя стил и мироглед\", споделя Владигеров. \nКомпозиторът посвещава последните седем години от живота си (1972-1978) на любимия си инструмент - пианото, пишейки всяка година по един цикъл от пиеси - опусите от 64 до 70, а през 1975 г. създава и опус 67 \"Четири песни\" по стихове на Николай Лилиев. \"По-смели в хармоничния си език и по-богати на цветове са тези клавирни миниатюри, но и по-лаконични и по-интимни в израза. Това са пиеси-настроения, пиеси-състояния, пиеси-пейзажи, пиеси-спомени, пиеси в духа на народните песни - игриви или печални, мерени или безмензурни, пиеси в духа на народните танци в най-разнообразни неравноделни ритми, изпълнени с пословичния хумор на Владигеров - галантен или пиперлив. Последната творба, завършена едва два месеца преди края на земния му път, е \"Хумореска\". Така на 8 септември 1978 г. с усмивка се прощава именитият български композитор, оставяйки наследство, с което достойно се нарежда до най-големите майстори на националните музикални школи в Европа\", отбелязва пианистът Веско Стамболов. \nРецитал-спектакълът \"Силуети, фрески, багатели\" е част от проекта \"Поетични картини\" на издателство \"Елм\", финансиран от програма \"Култура\" на Столичната община и се осъществява в партньорство с къщата музей \"Панчо Владигеров\", Софийската филхармония и Българското национално радио. Последните клавирни опуси на Панчо Владигеров ще бъдат записани и издадени на диск в комбинирано аудио- и мултимедийно съдържание, научи ДУМА от Ивайло Христов, издателство \"Елм\". \n    \n", "date": "2017.12.06", "title": "Рецитал- спектакъл с последните опуси на Панчо Владигеров "}
{"url": "http://duma.bg/node/157039", "text": "Съвременните политици са се заели да доказват правотата на Дарвиновата теория за произхода на човека. Един от коронните номера на всяка маймуна е да се качи колкото се може на по-високо дърво - така, че задникът й да грее оттам в цялата си прелест. Този номер напоследък е любимо занимание на политиците - и наши, и чужди. Превърна се в световна мода. Изпълнението му дори стана задължително за всяка особа, катереща се нагоре по административната стълба. Нещо като пропуск в политическия хайлайф. \nС всяко изкачено стъпало \"прелестите\", които ни се демонстрират, стават все по-умопомрачителни. Колкото по-висок е клонът, който са яхнали, толкова по-феноменални, по-зловещи и опасни, стават тъпотиите, които ломотят, и щуротиите, които вършат. Опасни - не за тях, а за зяпачите отдолу, т.е. - за публиката, наричана в постмодерното общество електорат. Примери от родното политическо всекидневие - бол. Томове може да се напълнят само с бисерите на Боко. Но поради незначителността на нашите персони, насядали по клонака на властта, техните номера стават само за вътрешна употреба. \nЗатова пък колективният Запад, от който нашенци черпят майсторлък, разнообразява репертоара си нонстоп. Там и дървото е по-високо, и публиката повече. Там всичко е глобално. Най-свежа е вчерашната дяволия на Саакашвили - бивш грузински президент, ексгубернатор на Одеса и доскорошен ортак на вожда на украинския режим Порошенко. Не може да се отрече неизчерпаемата енергия на въпросния индивид да плете грандиозни планове, да си предлага услугите за безразсъдни политически замисли на задкулисни играчи с дебели портфейли. Ненаситната му амбиция го доведе дотам, че в родината му го чакат да го пъхнат зад решетките. В Киев, след като го посрещнаха с фанфари и му подариха Одеса, накрая му отнеха украинското гражданство. \nБитността му на политически клошар обаче, го въодушеви още повече. Скита се известно време из световните столици и успя да убеди опекуните си да спонсорират новата му авантюра - пак да предизвика \"майдан\" и преврат в Киев, защото Порошенко разочарова западните си настойници. Не се справи с главната задача - да въвлече Русия във война. Тя си остана само гражданска. Саакашвили нямаше нищо против да бъде употребен за пореден път. Дядо Сорос и компания откликнаха на прищявката му и новият шебекски номер бе готов. \nКогато преди девет години по инструкция на американските си спонсори се втурна да се бие с руснаците в Южна Осетия и изяде пердаха, за успокоение си сдъвка вратовръзката. Този път по закона на жанра се качи по-високо - на покрива на осмия етаж на кооперацията, в която живее. Обяви, че ще се хвърли оттам. Напразно оркестърът на медиите свири туш. Трябва да не познаваш феномена Саакашвили, за да повярваш в подобна развръзка. В \"независим\" Киев тя винаги има формата на преврат. А след всеки преврат в зоната, наричана \"Украйна\", остава все по-малко държавност, все по-малко територия, все по-малко население, все по-малко средства за препитание, все повече тирания, все повече фарс и хаос. \nИ това не е малко. Беглият поглед към събитията в света през последните 20 години показва, че хаосът е една от стратегическите цели на САЩ. Значи част от целите са постигнати и шебеците са били употребени по предназначение. Каква ще бъде следващата им роля на клона и личната им съдба не е интересно. За тази работа си има режисьори и те са далеч от Киев. Лошото е, че този път сценарият не е дописан. \nСценаристите сега имат по-важна задача. Готвят по-сложен и труден номер. По-скоро - серия от номера. Те трябва да се изпълняват поне половин година - до президентските избори в Русия през март и дори до инаугурацията през май. Всъщност спектакълът на \"най-светлите\" умове на Запада е вечна. Набирането на шебеци е лесна работа. Дресираните в русофобия бая се развъдиха. Само чакат да им извикат \"Але, хоп!\" и са готови да покажат всички маймунджулъци, на които са обучени. \nТези дни тренировка направиха въжеиграчите от трупата на шампиона Гари Каспаров. Събраха се за четвърти път във Вилнюс. Там си оформят арена под названието \"Свободна Русия\". Гвоздеят на програмата заби гросмайсторът. Той обясни, че \"за свободата на Русия си струва тя да бъде разрушена напълно\". Обвини Запада - главно Европа, че се поддава на \"кремълската пропаганда\" и не пуска повече пари на такива като него. Призова за въоръжена намеса, защото иначе няма как целите да бъдат постигнати. Как тук да не се сетиш за \"12-те стола\" на Илф и Петров. Господата, събрани в дома на знойната мадам Грицацуева, слушат с умиление насърчителните думи на Остап Бендер: \"Дръжте се! Чужбината ще ни помогне!\". \nТака се надяваха и дълго се държаха и Саакашвили, и Порошенко, но клонът им се разклати. Сега се оглеждат къде ще е по-меко, та като прозвучи командата \"Падай!\", да боли по-малко. При тази гледка Дарвин би могъл само да цъка с език: \"От всеки шебек примат не става\". \n    \n", "date": "2017.12.06", "title": "От всеки шебек примат не става"}
{"url": "http://duma.bg/node/157035", "text": "НИКУЛДЕН. Традицията повелява обредният рибник и хлябовете да се освещават в църква или у дома, а късове от тях да се раздават на съседите. Костите на никулденския шаран не се изхвърлят, а се изгарят, закопават в земята или се пускат в реката - вярва се, че така ще се опази и умножи плодородието и семейното благополучие. В деня на свети Никола на трапезата, освен рибник и обредни хлябове, трябва да има и постни ястия - варена царевица, жито, постни сарми, чушки, боб. ДЕН НА БАНКЕРА. Според легендата свети Никола, освен покровител на рибарите и мореплавателите, е покровител и на банкерите. Преди да го канонизират за светец, той бил лихвар, който помагал на бедни и безпарични, като раздавал богатството си. Но гледал тези, на които правел благодеяния, да не разберат откъде идват те. След 44-годишно прекъсване през 1992 г. Асоциацията на търговските банки и БНБ възстановяват традицията църковният празник Никулден да се отбелязва и като празник на банките и банкерите. Днес е още Ден на моряците и рибарите, Ден на дарителя, Ден на търговеца. ПРАЗНИК НА БУРГАС. Отбелязва се с решение на ОбС от 1992 г. Честванията започват със Света литургия в чест на свети Николай Чудотворец и за благоденствието на Бургас, последвана от литийно шествие и хвърляне на венци и цветя в морето в памет на загиналите моряци и рибари. 1863 - РАЖДА СЕ ЧАРЛС МАРТИН ХОЛ, АМЕРИКАНСКИ ИНЖЕНЕР (УМИРА 1914 Г.). Открива по-евтин метод за получаването на алуминий и така алуминият става първият метал с най-широка обществена употреба. Заедно с известния металург Алфред Хънт създават компания за производство на алуминий. Има над 20 патента, всичките свързани с алуминия. 1875 - В ШУМЕН СЕ РАЖДА ЕЛЕНА КАРАМИХАЙЛОВА, ХУДОЖНИЧКА (УМИРА 1961 Г.). Една от първите художнички в следосвобожденска България. Като студентка в Германия твори в стила на импресионизма. Сред по-известните й картини са \"Българска мадона\", \"Майка\", \"Писмо от фронта\", \"Селянка от Земен\" и др. Рисува натюрморти с цветя. Създадената през 1955 г. художествена галерия в Шумен носи нейното име. 1892 - УМИРА ВЕРНЕР ФОН СИМЕНС, НЕМСКИ ИЗОБРЕТАТЕЛ (Р. 1816 Г.). Основател на фирмата \"Сименс\". Компанията се развива в няколко основни направления - комуникация и информация, автоматика и контрол, електричество, транспорт, медицина и осветление. Единицата за електричната проводимост е наречена сименс (S). 1927 - РАЖДА СЕ НИКОЛА РУДАРОВ, РЕЖИСЬОР И  АКТЬОР (УМИРА 2010 Г.). Завършил Държавното училище по кинематография в София. Режисьор на филмите \"От нищо нещо\", \"Комбина\", \"Да изядеш ябълката\", \"Хора отдалече\", \"След края на света\". Като актьор играе в 30 филма, между които \"Време за жени\", \"Адио Рио\", \"Вчера\". Удостоен с награда за голям зрителски успех на филма \"Комбина\" (1981).     \n", "date": "2017.12.06", "title": "Датата"}
{"url": "http://duma.bg/node/157036", "text": "Шипка затова е Шипка! Говорим за селището край Казанлък, в подножието на историческия връх, в полите на Стара планина, сложило като перла в короната си шедьовъра храм-паметник \"Рождество Христово\". За град е обявено преди само 40 години, през не чак толкова далечната 1977 г. Любопитно е, че докато се води село, то е с далеч по-голямо население. Може да се приеме и като показателно - пикът му е през първата половина на ХХ век. А славата си дължи на боевете в околностите му през Освободителната война, когато е изпепелено до темелите. Дава в Опълчението 28 свои синове. Имената на 7 от тях са изписани на паметника, напомнящ саможертвата им, поставен току-до алеята към храма... \nСелището го правят хората му. Богатият с парите, както ги е възпял поетът, бедният - с труда, ученият - с перото. А шипченци се оказват хора от особена порода. Дори е като че ли куриозно, но в основата на тази порода се пръкват преселници от пиринското селище Банско. Става май доста сложно? Но не е! Всичко си идва по местата, щом човеко-читателят разтвори малката симпатична, стотина странички книжка \"Шипка до Освобождението\" на книгоиздателство МИР с редактор и автор на предговора Георги Й. Георгиев. И той е от породата на шипченците, от ония \"с перото\", природен. Този път е издухал прахоляка от написаното преди 1938 г., когато на 77-годишна възраст почива авторът й Дянко Д. Караджов. \nСтана традиционна тази вече популярна рубрика \"Стар ръкопис - нова книга\". Все с благословията на доайена на книгоценителите, книготворците... и почетен гражданин на гр. Шипка, дългогодишен началник на Военното издателство полк. Георгиев. Не е за подминаване фактът, че вместо свои творби да твори, той издирва стари, неиздавани ръкописи, или подновява издавани и напълно забравени. Както е с \"Орешков и Патрев\", \"Шипченският феникс\"..., като ги допълва с разкошни очерци за авторите им. И както само той може. \nТристагодишна е историята на селището Шипка. Определя се като ново. Затова пък е описана и позната от всеки. От първите заселници, през първите учители, духовници... до съвременниците ни генерал Генчо Кръстинов, дългогодишният главен редактор на в. \"Отечествен фронт\" Генчо Бъчваров, баща на днешната нашумяла г-жа Румяна Бъчварова, акад. Дечко Павлов... С големия принос на полк. Георгиев няма улица, къща, събитие, личност... неописани! \nКой е авторът на \"Шипка до Освобождението\" Дянко Дечков Караджов? Това е един типичен, \"заслужил син на именит шипченски род\". Роден е през 1860 г. в Шипка и починал през 1938 г. Пита и сам пояснява откривателят на ръкописа. И нахвърля в едри щрихи. Тръгва да става кожухар в Габрово, но е \"застигнат\" от Освобождението. И докато е в града с Априловската гимназия, става неин възпитаник. Сетне се жени за правнучката на един от основателите на първата гимназия Никола Палаузов. Участва в Балканската война в Опълчението на ген. Никола Генев, с когото са почти връстници. Ето ги новите хора на България и на Шипка. Свободата, Съединението, войната със Сърбия трасират новата посока. \nВ стила на редактора е да се отклонява от хронологията, да избързва, да пояснява, да разказва интересно. И щом зачетем книгата, вече \"плуваме\" в главното. А то е, че получилият образованието си в Белгия, защитил докторат по финанси и административни науки, градоначалник на Варна и окръжен управител на Стара Загора, Дянко Караджов смята за своя важна задача да опише историята на своя род и роден град. И да я остави на идните поколения, да знаят. Показателно за автора на \"Шипка до Освобождението\" е, че през 1931 г. по негова инициатива шипченци събират 134 хил. лв. за строежа на читалището, през 1937 г. той дарява 33 хил. лв. за библиотеката на читалището... Възможно ли е днес това! \nТака се натрупват прелюбопитни факти и имена за радост на читателите, на шипченци и на сите истински българи.     \n", "date": "2017.12.06", "title": "Уроци по синовност  "}
{"url": "http://duma.bg/node/157037", "text": "Захарий Стоянов, бунтарят, летописецът и книжовникът, още преди повече от 130 години го е казал: \"Възпоминанията за великите мъже поддържат духа на народите.\" И точно това твърде тривиално, малко позабравено, но много силно мото, поставя в началото на великолепната си книга \"Генерал-майор Иван Кишелски - будител и воин\" авторката Кирилка Стойнова. И ни представя насладата, гордостта и гиздостта да научим още много уж знайни подробности и важности за живота и стореното от този голям котленец. Което си е чиста история, поднесена ни художествено, с факти и много финес. \nПоне за читателите на ДУМА генерал Иван Кишелски не е непознато име. Но какво може да се каже дори в една или две вестникарски страници. Особено за всеобхватната личност на приятеля на Раковски, предтечата на Левски, Ботев, Каравелов... Тези думи са чиста истина. И всеки, разгърнал тази книга за генерал Кишелски, ще се убеди сам. Естествено, единствено благодарение на труда на авторката. А тя черно на бяло ни показва как написаното от Иван Кишелски сетне е повтаряно и преповтаряно от следовниците му. \nЗа Санстефанска България и за разпарчетосването й след Берлинския конгрес всички знаем. Но ще каже ли някой кой и как определя границите на лелеяната и несбъднала се България според подписания на 19 февруари 1878 г. договор между Русия и Турция? И това е дело на котленеца генерал Кишелски. Негово прозрение е, че въоръженият сблъсък между Русия и Турция, колкото и император Александър тт да се стреми да го избегне, предстои. След което ще е необходимо да се определят и етническите граници на освободена България. И още на 11 октомври 1876 г. праща в Одеското българско настоятелство телеграма със запитване \"какви са етническите граници на България в пределите на Османската империя\". Два дена по-късно му е съобщено \"какво е решила през 1869 г. българската комисия по повод уреждане на църковния въпрос\". В писмо до \"Ваше превъзходителство Иван Кирович...\" границите са описани точно... каквито ги знаем от тримесечната радост на всички българи. \nПрави чест на котленката доц. д-р инж. Кирилка Стойнова за труда, майсторлъка, съвестността, издирвателството, всеотдайността й да разкаже и покаже с архивни факти и документи своя съгражданин и виден котленец генерал Иван Кишелски - първия българин, достигнал до чин генерал в руската армия. Той е и автор на първата българска военна книга с пределно откровеното заглавие \"Ръководство за успешен бой с турците\", издадена в Букурещ, с дата на предговора 20 февруари 1876 г. И пак тя, Кирилка Стойнова, ни информира, че през 2009 г. Римма Бицаева-Стоянова издава първата биографична книга за генерал-майор Иван Кишелски на руски език, когото още в заглавието на книгата нарича \"един от най-достойните български патриоти\". А като \"използвана литература\" авторката ни затрупва с повече от 170 заглавия. Още една изключително ценна податка. \nИзкушен съм да споделя още факти. Иван Кишелски е отговорникът и организаторът на легията в Белград, съперник на генерал Черняев в Сръбско-турската война от 1876 г., личен познат с военния министър на Русия генерал Милютин, пръв помощник на генерал Фадеев в организирането на Опълчението и гласен за негов началник... \nТой е първият губернатор на Варна и на Видин, деец на славянските комитети, пръв помощник на княз Черкаски при създаване на българска администрация в освободените от армията територии... В доклад до военния министър Д.А. Милютин от 8 октомври 1876 г. в Ялта той му пише: \"Като заддунавски българин аз служа на Русия, на своята втора по дух и кръв родина вече 20 години, но заедно с това толкова години аз работя и в полза на свободата на своята първа родина - България!\" Да не щеш тази книга да има край.     \n", "date": "2017.12.06", "title": "Възпоминание за видния котленец "}
{"url": "http://duma.bg/node/157038", "text": "Има един афоризъм - както и повечето примери от тази литературна форма - с дълбок философски смисъл: \"Монетата има две страни, казала едната на другата\". \nСъщо по два начина може да бъде тълкувана мисълта на Плутарх, поставена по-горе като мото. Първият вариант е, че статутът на съпругата на Цезаря налага върху нея норми на поведение, което да не би могло да послужи за подозрения в прояви на непристойност. Но има и втори вариант. И той е, че каквото и да е извършила, съпругата на Цезаря остава извън подозрение в нарушение на нормите на поведение, определени от нейния статут. Или както го е изразил в съвременната епоха тридесет и шестият президент на Съединените американски щати Ричард Никсън: \"Когато президентът прави нещо, това означава, че то не е незаконно\".  \nНаистина Историята нанесе необратима корекция на неговата максима, когато той, под заплахата от импийчмънт заради ролята му в аферата \"Уотъргейт\" (опита за подслушване на щабквартирата за предизборната президентска кампания през 1972 г. на Демократическата партия в хотелския комплекс \"Уотъргейт\"), две години по-късно (на 7 август 1974 г.) беше принуден позорно да подаде оставка от поста си, а неколцина негови сътрудници да бъдат съдени и да се озоват зад решетките. \nВсе пак понастоящем, макар и само в един основен закон - конституцията на Испания, е залегнало положение за съществуването на личност в държавата, която  не подлежи на търсене на отговорност  понеже тази личност е неприкосновена. Това е испанският крал, както е пояснено в чл. 56, ал. 3 на основния закон на тази страна. \nНо в българската Конституция, която представлява основен закон на една държава, номинално провъзгласена, че притежава държавно устройство на република, подобен статут не съществува за нито едно лице, заемащо публична длъжност. Доколкото съществува имунитет срещу съдебно преследване на определени според закона категории държавни служители (депутати, съдии, прокурори, следователи, президент), то той може да бъде отнеман при спазването на определена процедура. \nНо, както били убедени древните римляни: \"Благородството задължава\". Тоест високото обществено положение вменява поведение, което е определено не само от рамките на законопозволеното. Изискванията към поведението на публично значимите личности, с оглед на обстоятелството, че те представляват пример и по този начин налагат реалните житейски стандарти за приемливо държане сред техните сънародници, са по-високи, отколкото дефинират законите. Или казано другояче, тяхното поведение би трябвало да удовлетворява не само буквата, но и духа на нормативната база. \nКакто е писал обаче още Луций Сенека (54  пр.н.е - 39 н.е.) в своите \"Писма\", 39, 6: \"Deest remedii locus ubi, quae vitia fuerunt, m?res fiunt\", тоест \"Няма място за лекарство там, където това, което е било считано за порок, става обичай\". \nВ изтерзана, изсмукана и оглозгана до под надкостницата територия, наричана \"България\" и бивала в отделни периоди на своята история дори и държава - но не и понастоящем!!! - отдавна е валиден Ботевият стон:  \n\"Днес честните смятат за луди!\" Типичен зловонен пример за илюстрация са казусите с двамата бивши началници на Военномедицинска академия: генерал Стоян Тонев и вече (бившият) министър на здравеопазването Николай Петров. Господинът и той също - генерал. Как са оперирали с държавния финансов ресурс, който им е бил поверен да се разпореждат с него?! Пардон, да го командват! \nВ качеството си на председател на Управителния съвет на Асоциацията за борба против корупцията в България, занимавал се в продължение на почти двадесет години след основаването през 2000 г. на това сдружение с идеална цел, както в сферата на теоретичните разработки, така и върху приложното поле на противодействието срещу корупционните практики в нашата страна, притежавам достатъчно експертен потенциал, за да извърша задълбочен анализ и на двата случая. \nПодобно разследване обаче би се разминало напълно с целта на настоящата статия. А тя е фокусирана върху трагичната метаморфоза, която споходи и оформя общественото мнение - най-вече! - у (псевдо)елита спрямо корупцията. \nВизави олицесъзрях върху телевизионния екран как господинът Симеонов, Валери, достатъчно внятно изложи концепцията си по казуса \"Николай Петров\". Без изобщо да прибягва до завоалиращи фразеологични ексерсизи от рода, описвани от древногръцкия идиом \"Дали козата притежава козина или вълна?\", експертът по висша защита на националните (дали?!) интереси директно заяви: \"Че ако законът е спазен, то какъв е проблемът?\" В смисъл, че не е налице нищо нередно в обстоятелството, че във Военномедицинска академия, в периода, докато генерал проф. Николай Петров е заемал поста неин началник, в негово лице като най-висша и последна в случая инстанция, е било одобрено възлагането на обществена поръчка, заплатена от бюджета на повереното му ведомство, която е била възложена на фирма, чийто собственик е била персона, която е живеела на семейни начала с неговата дъщеря. И то не в някакъв едномесечен амур, а мъж, от когото дъщеря му е имала дете. Тоест са имали общи семейни разходи, които дъщеря му, внучето на генерала и също проф. Николай Петров, ведно с таткото на внучето и спътник на въпросната млада женска особа (сиреч нещо като зет де факто), се е налагало да посрещат разходите си в тези несигурни финансови времена, съпроводена с непрекъснатата - ах, тези пазарни условия! - повишаване на цените. \nСтремглавото катерене на цените  е много тежка масова епидемия, от която са покосени милиони българи. Но, както е казвал неведнъж видният американски финансист Джон Пирпонт Морган, наричан още и \"Корсаря\" заради желязната си хватка в бизнеса: \"Не се страхувайте от големите разходи, а се бойте от малките приходи\". Правилно! Затова и нещо като г-н \"зет\" печели обществената поръчка с фирма, която според изнесеното в интервюто на Милен Цветков по Нова телевизия с бившата министърка на здравеопазването д-р Мими Виткова, тази световно неизвестна фирма - но затова пък с перфектно реноме пред съответната тръжна комисия във Военномедицинска академия, достатъчно \"перфектно\", за да \"спечели\" конкурса - дори не е имала съответната задължителна според закона данъчна регистрация. \nЕдна личност, която понастоящем е модерно да не бъде цитирана - е, аз не се влияя от социологическо-философско-нагаждаческата мода! - Владимир Илич Улянов (Ленин), е писала: \"... не е възможно напълно да бъде изяснена никаква грешка, в това число и политическа, ако не бъдат намерени теоретичните корени у този, който я извършва, изхождайки от определени, съзнателно приемани от него, положения\". \nРеши ли да последва горния подход за диагностициране на заболяването \"конфликт на интереси\", едно друго медицинско лице, а именно д-р Красимира Иванова, завеждаща отделение по неанотология в Първа специализирана АГ болница в София (и по независещи от нея причини сестра на лицето Борисов, Бойко), не би развявала като националното знаме нейното \"уважение и преклонение\" към Николай Петров. И не би декламирала цяла ода за неговата висока квалификация. В опит да обоснове защо тя - д-р Красимира Иванова, е \"омерзена от гнусотията срещу него (д-р Николай Петров - бел. авт.). Хрумне ли й да последва подхода  \nна Вл. И. Ленин, за да бъдат намерени корените на грешката в нейната собствена оценка за случилото се, свързано с оставката на министерския пост на лансирания кадър от страна на ГЕРБ за тази административна позиция, веднага би й се прояснило, че заради демонстрираната висока квалификация и професионално свое умение лекарят Николай Петров не само е заемал своята съответна длъжност, но е получавал и заплата, която със сигурност в пъти превъзхожда, например, заплатата на един полицай на терен, който освен възнаграждение за своята служба в съответни парични знаци, би могъл да получи като \"премия\" и смъртоносен куршум. Както се е случвало неведнъж в следдесетоноемврийската история на България. \nЕто защо високото качество на изпълнение на лекарската професия от страна на Николай Петров няма нищо - ама нищо! - общо с нарушението на етичния кодекс на поведение на един държавен служител на отговорен пост. \nКакто е казал мъдро българският народ: \"Във всяко стадо има черна овца\". Случаите във Военномедицинска академия свидетелстват, че \"черните овце\" може даже да са две. Но не това е най-обезпокоителното. А публичната липса на осъждане на подобно поведение от страна на видни публични личности, каквато в тази ситуация демонстрираха Владислав Горанов и Валери Симеонов. Както и колежката по професия на д-р Николай Петров д-р Красимира Иванова. Е, честността е като бременността: или е налице, или я няма! \n    \n", "date": "2017.12.06", "title": "За честността и бременността "}
{"url": "http://duma.bg/node/157040", "text": "Международното изследване за уменията за четене (PIRLS) на учениците след края на четвъртата година от началото на тяхното училищно обучение се реализира от Международния център TIMSS & PIRLS към Бостън Колидж, САЩ, и Международната асоциация за оценяване на постиженията в образованието (IEA). Изследването има две основни цели: да измери уменията на учениците в четенето с разбиране и да извличат информация от научно-популярни текстове. То съдържа два вида текстове - литературен и информативен, към всеки от които има 15-ина въпроса, учениците трябва да отговорят на тях за 40 минути, правят се и допитвания до тях, учителите и родители. В теста през 2016 г. са участвали 4281 български ученици, 214 начални учители, 153 училища, 4242 родители. \nВ последното изследване PIRLS българските ученици се класират на 14-то място сред връстниците си от общо 50 държави. Интересно е, че в следващия випуск на изследването през 2021 г. ще участват деца, които вече са преминали през задължителната предучилищна подготовка за 5- и 6-годишните и тогава ще може да се види какви са резултатите от новите политики и реформите в образованието, каза вчера Неда Кристанова, директор на центъра за оценяване към МОН. Тя представи резултатите от изследването през 2016 г., което е било оповестено вчера и в центъра на ЮНЕСКО в Париж. \nБългария участва в PIRLS още от първото проучване през 2001 г. Интересното е, че тогава нашите деца са били на 4-то място, но резултатът им е бил 550 точки, а миналата година е бил 552 точки, макар че в класирането те са заели 14-то място. Това показва, че учениците от някои държави са \"дръпнали\" напред в резултатите си повече от нашите. Това се отнася например за децата от Русия и САЩ. Големият срив за нашите четвъртокласници е бил през 2011 г. - главно заради това, че е намалял броят на тези от тях, които постигат най-високото ниво (над 625 т.) на четивни умения. Ако през 2001 г. на високото ниво са били 17% от българските деца, през 2011 г. броят им спада на 11%. В последното изследване обаче най-добре представящите се ученици от България са се увеличили на 19%, докато средният процент за всички участници по този показател е 10. Според Кристанова обаче, добрите резултати не бива да ни успокояват, защото 5% от четвъртокласниците у нас не успяват да се справят с текстове дори на най-ниското ниво - 400 точки.  \nИзследването PIRLS показва, че най-голямо значение за постиженията на четвъртокласниците има семейната среда - ранните занимания за ограмотяване, образованието на родителите, говоримият език в семейството. Много зависи от това колко книги има в семейството. Когато в дома има над 100 книги, от които 50-60 детски, има интернет и поне единият родител е с висше образование, постиженията на децата са по-високи. У нас учениците от такива семейства са 15% при средно 20% за света. Децата от семейства с ниски възможности (социално слаби) в България са 14%, докато в света с средно 7%.  Между резултатите на четвъртокласници от образовани семейства и тези от семейства с малко възможности е 144 точки. \nИма спад също в процента на децата, които са се занимавали с игри с букви и с приказки от ранна възраст. През 2001 г. тези деца у нас са били 62%, докато през 2016 г. техният процент е само 43. В България 8% от четвъртокласниците в ранна възраст никога не са се занимавали в годините преди училището, докато в света такива деца са средно 3%. Но пък се е увеличил процентът на децата, които преди училище често са прелиствали книжки - у нас те са 43%, докато в света средно са 39%. \nЗначение има и майчиният език. В изследването се посочва, че в семействата на 83% от българчетата се говори на български, а в 6% от тях никога не се говори на официалния език на държавата, в 11% пък се говори само понякога. А пък според отговорите на директорите, за 20% от учениците им българският не е майчин и те показват резултат с около 100 точки по-нисък от връстниците им, които са от български семейства.  Детска градина през 2001 г. за три години и повече са посещавали 57% от българските деца, през 2016 г. - вече 79%. Тези, които са били в забавачка в течение на 1 до 3 години обаче, са намалели от 16% през 2001 г. на 8% през 2016 г., а децата, които не са посещавали детска градина у нас, сега са 3%. Учениците, които заявяват, че обичат да четата, имат с 47 точки по-висок резултат от тези, които не обичат четенето и имат негативно отношение към него. \n           \n    \n", "date": "2017.12.06", "title": "От дома най-много зависи успехът на малкия ученик  "}
{"url": "http://duma.bg/node/157041", "text": "Този стряскащ въпрос все го задават безпомощно вече близо три десетилетия милиони наши сънародници, разтревожени от продължаващото недопустимо тласкане от престъпни управници на отечеството ни в безизходната пропаст на безумието. \nПовод за тези ужасни размисли ми дава не само продажното поведение на управляващите върхушки по време на т.нар. безконечен преход, но и публикуваната на 15 ноември потресаваща статия във в. ДУМА - \"Държавата се отказва от двореца \"Врана\". Още от първите неспокойни редове на тази парлива статия четем: \"Държавата се отказва от защитата на интересите си и е готова на споразумение със Симеон Сакскобургготски и роднините му за двореца \"Врана\". Адвокатите, които уж представляват държавата, представят в съда молба от г-н Николай Нанков - министър на регионалното развитие и благоустройството, с която се иска спиране на съдебното производство, за да може спорещите страни да се споразумеят. Налице е един позорен акт, пореден унизителен реверанс към безскрупулния и ненаситен наследник на Кобургската династия, причинили толкова злини и страдания на българския народ в течение на десетилетия в най-новата ни история. \nПовече от очевидно е, че това \nцинично раболепие пред последната ни коронована особа не е никак случайно. То е плод на долнопробна стратегия на определени антибългарски монархофилстващи среди у нас, които безпрепятствено продължават да следват своя промонархически ход. Едва ли в случая някой може да убеди здравия разум, че тази недобросъвестна постъпка на министър Нанков е негово лично изобретение. Никой не се съмнява, че става дума, за кой ли път, за задкулисните игри, които непрестанно разиграва с години вече лицемерният ни премиер, който непрестанно дърпа, кога открито, кога скришом, конците и режисира срамния политически театър на достатъчно унизена, колонизирана днешна капиталистическа България. \nИ съвсем естествено е в тази политическа мътилка максимално да се възползва последният нецарувал български монарх, който не се умори да води съдебни дела за имоти, които морално не могат да му принадлежат. Вината е обаче в онези, които непрекъснато го ухажват и му свалят сервилнически шапка за \"неоценимите\" му заслуги към българската нация, за която немалко се постара и той да я доведе до европейското социално дъно. \nЕ, наистина, някогашният прокуден от народа ни изгнаник, е европеец от висок дворцов калибър, макар че в Мадрид беше стигнал до хала на изпаднал дребен търговец. Горкият, както ни убеждаваше преди години Коста Цонев, цял живот се учел да управлява, имал страхотно много пари и надеждни връзки с европейския дворцов свят. Покойният голям актьор, който осребри доволно своя слугинаж на величеството, сигурно не знаеше, че обезвластеният син на някогашната царица Йоана от завидно материално благополучие беше принуден да се спасява, предлагайки на пазара ордените на своя дядо цар Фердинанд, с които е удостояван някога в качеството на български държавен глава. \nПричината обаче за този изненадващ обрат в живота на прокудения през 1946 г. малолетен цар трябва да я търсим изключително в онези, които го докараха, за да им помага в разграбването и съсипването \nна процъфтяваща социалистическа България. То бяха интервюта, унизително падане на колене от демократично избран президент чак в испанската столица, за да се стигне до внушителните многохилядни демонстративни посрещания през 1996 г. из страната. Това не можеше да не събуди заспалото и потънало в безнадеждност самочувствие на невъзвращенеца от Иберийския полуостров. И за да спечели благоразположението на забравените си сънародници, заяви на всеослушание, че няма никакви материални претенции към някогашната си родина. Чувствал се все още българин, макар че не притежава капчица от кръвта на Ботев и Левски, жадувал човекът да си довърши дните под българско небе. \nВълчите си апетити, разбира се, величеството не беше сподавило. Слабообразованото царско отроче, понеже обича много нашия народ, се впусна и удави в низ от съдебни дела, за да заграби отново одържавените царски имоти. За щастие, родната Темида, колкото и невсякога да е достатъчно морална, успя да изтръгне от ръцете на самозабравилия се обитател на \"Врана\" бившите царски владения на дворците \"Кричим\", \"Ситняково\" и \"Саръгьол\". Но както ДУМА писа, въпросът за \"Царска Бистрица\" предстои да бъде разгледан на последна инстанция, до момента съдът се произнася в полза на държавата. Все още не е решена съдбата съдебно и на 16 500 дка рилски гори, към които големият българофил от \"Врана\" има необуздаеми апетити. Да не говорим, че това ненаситно царско синче от немско-италианско потекло оголи безпощадно половината Рила и я изнесе в чужбина, но за тези негови толкова патриотични подвизи домораслите монархофили се спотайват и мълчат. \nЕдва ли има днес честен наш сънародник, който да не се възмущава от \nнестихващата наглост и арогантност \nот които се задъхва непоносимото ни политическо съвремие. Недоумявам как може Симеон и всички онези, които безразсъдно угоднически го подкрепят, да не си дават сметка колко скъпа цена е заплатил нашият изстрадал народ за дворците на Кобургската династия. Може би се налага да се припомни, че за участието на България на страната на Германия и нейните злополучни съюзници Вилхелм тт хвърли в дворцовата хазна на цар Фердинанд милиони. С тях и други ограбени от държавата средства Кобургът строи и дворците на своя царски разкош. Всичко това е заплатено с цената на десетки хиляди убити българи и още толкова черни забрадки и осиротели без време семейства по време на двете национални катастрофи. Безумието на Фердинанд и някогашната продажна управляваща камарила доведе и до мракобесническия Ньойски диктат, отнел излаз на Бяло море и хиляди квадратни километри от скъпоценната земя на Отечеството ни. Да не говорим за достойнствата на лицемерната политика на цар Борис ттт, чийто авторитарен режим доведе страната ни пред прага на третата национална катастрофа. \nНе по-малко вода наля във воденицата на враговете на народа ни и техният наследник. Спекулирайки с вероломството на т.нар. демократични промени, Симеон, който беше загубил всякаква вяра, че може да се озове отново под българско небе, верен на своята хищна демагогска природа, се завърна с гръмко афишираното намерение да умиротворява размирна България. С охота се разположи на предложеното му премиерско кресло и незабавно се съюзи с онези, които ограбиха и опустошиха варварски държавата и обществото ни. Недообразованият царски наследник, притиснат по време на изгнанието си от нищета, реши да лови риба в мътна вода, като се включи веднага в доразграбването на останалото от кръвожадните му хищни предшественици. Но днес, изглежда, мнозина от неговите привърженици нямат намерение да си спомнят и за неговия \"неоценим\" принос за тоталната разруха на малка България, хвърлена в спасителните свръхблагородни обятия на новите си филантропни господари от Вашингтон и Брюксел За съжаление в течение на близо три десетилетия скъпоценни политици и държавници не се уморяват да лакейничат и обслужват чужди интереси, а страната ни не престава да бере душа и изостава застрашително не само в икономическото си развитие, но и в сферата на здравеопазването, образованието... Стотици хиляди търсят спасение навън, обезлюдяват се множество селища, а немалко са вече потънали в руини и изчезват от географската карта. Някой да се е трогнал от високите етажи на властта? Е, наистина - грижат се за нас, непрестанно ни се внушава да ставаме граждани на света. А това, че България си отива - кого го вълнува и безпокои от държавното кормило. Най-малко е разтревожен пък Симеон Сакскобургготски, който драпа със сетни усилия да заграбва имоти, които не му принадлежат, защото са заплатени с толкова невинна кръв, нещастия и страдания на нашия народ. Но за това едва ли се замислят съвременните ни безпаметни управници. Господа, опомнете се най-после! Докога ще погазвате безцеремонно интересите на нашия народ и държава? \n  \n    \n", "date": "2017.12.06", "title": "Царски тревоги  "}
{"url": "http://duma.bg/node/157042", "text": "Правителството подготвя грандиозно престъпление срещу държавата. Концесията на Летище София ще даде ключа за вратата на България в чужди ръце, ще ограбва бюджета през следващите 35 години, ще оскъпи билетите и ще напълни сметките на нашите хора с престъпни, приятно ухаещи пари. За това икономически безумно и социално престъпно решение има само едно обяснение - подкупът. \nДа видим колко може да е той. За 2016 г. летището има приходи 131,4 милиона лева. Тази година оборотите, следователно и приходите, са нараснали с 26 %, т.е. близо 170 милиона. При този вид дейност разходите са около една трета от приходите. Т.е. сега летището трябва да печели над 100 милиона лева годишно. За 35 години - минимум три и половина милиарда лева. Нашите искат една десета от това. Значи концесионерът ще спечели над три милиарда. Няма как подкупът да е под милиард. Трябва да са идиоти да вземат по-малко. Може част да е в пари, част в акции от концесиониращото предприятие, какъвто е случаят с тайнствените офшорни съдружници в американските Марици. \nКолосалният грабеж се приема за нещо нормално, като че ли и от опонентите на управляващите. Ще крадат ами, нали са на власт. Все някога и ние ще бъдем. Този закон на съвременната демокрация е довел дотам, че и тези, които би трябвало да са коректив на управляващите - политическата опозиция, - не правят нищо реално, за да предотвратят престъплението. Обаждат се тук-там, някой лаф и толкова. Правят се на безсилни, а всъщност никак не са. \nКакво би станало, например, ако БСП отсега обяви, че когато дойде на власт, ще развали концесията като престъпна и противоречаща на националния интерес. Ако уведоми официално за това кандидат-концесионерите. Предупреждението ще ги стресне, защото операцията става рискована. \nАми ако дойдат скоро на власт? Със сигурност ще се случи по времето на концесията. Може и преди да е започнала. \nАми ако няма да могат тогава да ги подкупят. \nАми ако кажат - бяхте предупредени, нали? Сега се измитайте. И щом сте дали подкуп - няма компенсации. \nАко кандидатите не избягат заради появилия се риск, ще предложат по-малък подкуп. Тогава пък управляващите могат да преценят, че аферата не си струва и да я зарежат. \nЗащо никоя от опозиционните политически сили не реагира по подобен начин е непонятно. Демокрацията дава огромни възможности и на опозицията да налага своите позиции, щом са в обществен интерес и имат подкрепата на гражданите. Стига да иска. Опозиционна партия, която не се задоволява само с речи, а води последователна превантивна политика, има всички шансове да спечели сериозна подкрепа. Стига да й стиска. \nА що се отнася до концесията - който я защитава, работи за разпада на държавата. Който не се противопоставя на престъплението е съучастник. \n                          \n", "date": "2017.12.06", "title": "Колко трябва да е подкупът?"}
{"url": "http://duma.bg/node/157043", "text": "ГЕОРГИ СВИЛЕНСКИ: На вниманието ни е чл. 94, в който се предлага парите от евентуална бъдеща концесия на Летище София да не отидат в Сребърния фонд, както е по закон, а да останат на разположение в бюджета. Концесията на Летище София, слава Богу, не се случва, но по-важното е да заявя позицията на нашата парламентарна група изобщо дали трябва да се концесионира Летище София. \nНие категорично твърдим, че Летище София не трябва, не може и е опасно за България да бъде концесионирано. Летище София е стратегически обект от българската национална инфраструктура, обект от национално значение, обект, изграден, направен, с терминали, с писти и ще бъде подарен под наем - скрит под формата концесия - на нечия фирма, която само ще калкулира печалби и евентуално някои от тия печалби ще влязат под формата на концесионна такса в бюджета. \nНикой от нас няма право в тази зала да залага Летище София на концесия, защото то е работещо предприятие. Летище София е предприятие, което в последните години върви във възходящ тренд по отношение на пътници, печалба, товари и няма как ние тук с вас, събрани 240 народни представители, с едно гласуване на чл. 94 да кажем, че държавата се разделя с това предприятие. Още веднъж казвам, позицията на нашата парламентарна група е, че Летище София трябва да остане държавна собственост, не трябва да се концесионира.  \nФИЛИП ПОПОВ: Уважаеми колега Свиленски, Вие заявихте, че се надявате и този път Летище София да не бъде отдадено на концесия. За мое съжаление, трябва да ви опровергая, предвид скорошното гласуване на Закона за концесиите и разпоредбите, които се заложиха там от управляващото мнозинство, именно с цел да се отдаде на концесия Летище София. В Преходните и заключителните разпоредби на този закон имаше едно запитване: защо този закон да влезе по-бързо в сила? За да може по него да се концесионира Летище София. Дебатът ставаше на правна комисия, като там представители на управляващото мнозинство заявиха, че те дори и по стария Закон са съгласни Летище София да бъде концесионирано.  \nГЕОРГИ СВИЛЕНСКИ: Да, законът беше променен; да, бързането и в предишния вариант, който беше върнат от президента, и в сегашния вариант е именно заради концесията на Летище София. Защото знаете, 35 години плюс една трета удължаване, това става една безконечна концесия. България се разделя с един от най-важните си стратегически обекти.  \nВАЛЕРИ ЖАБЛЯНОВ: Първо, стои един сериозен въпрос: Къде ще стои правителственият самолет? Аз смятам, че в последните дни този въпрос е особено актуален и трябва да се погледне на концесията през друга гледна точка. Защото, ако стои в някоя съседна държава, могат да не му разрешат да излети и тогава ще трябва да пътуваме с влак. \nВторият въпрос, който също е важен. Какво означава да се концесионира летище, което беше построено от държавата? Всички знаете, че терминалите на летището са 10-годишни, инфраструктурата беше построена от Столичната община и метрото беше доведено до летището, тоест всичко беше построено от държавата и сега ще намерим един предприемчив концерн, юнак или който и да било там, който ще обясни как прекрасно може да експлоатира всичко това, още повече че Летище София в момента е печелившо предприятие. С какви аргументи искате да приватизирате Летище София? \nНакрая по третия въпрос. Аз не мога да си обясня как може партията, която проглуши ушите на българските граждани, която щяла да ревизира приватизацията, даже да обърне и Конституцията с хастара навънка заради приватизацията, да ни занимава в момента с концесията на Летище София? Как не ви е неудобно, аз не мога да разбера?! На печелившото държавно предприятие! Което означава, че всичко останало са били празни приказки, които ни ги говорите тук и с които заблуждавате цяла България. Категорично сме против приватизацията и концесията на Летище София.  \nДРАГОМИР СТОЙНЕВ: Първо, към колегите от ГЕРБ. Мисля, че е крайно време вие да излезете и да обясните кое налага концесията на Летище София, още повече че това е едно печелившо предприятие и печалбата остава в българската хазна или в предприятието, но в крайна сметка на българска територия, а не както тези фирми, на които дадохме и приватизирахме - изнасят своите печалби, за да финансират чешките или германските пенсионни системи.  \nВторо, летището е част от националната сигурност, колеги. Представете си кой ще бъде този инвеститор, примерно фирма от съседна нам държава - обръщам се към господата \"патриоти\", така наречени, примерно президентът на тази фирма защо да не бъде господин Ердоган (силен шум и реплики от ОП), който да знае кой влиза и кой излиза от Летище София. Това е част от националната ни сигурност, не е ли така?! Къде ще бъдат нашите служби, питам аз, в този момент? И Вие, патриотите, би трябвало да бъдете твърдо против, защото наистина това летище се управлява по един, меко казано, непрофесионален начин.  \nВие трябва да дадете отговор, защото вие сте част от тази схема, а в момента вие управлявате и това са вашите хора. Също така трябва да се знае, че ако наистина искате това предприятие да работи, нека да сложим и професионален мениджмънт. Какво пречи в това? Нека да спрем с източването на Летище София. Но в същото време, когато това е част от националната ни сигурност, и вие, най-вече патриотите, сте готови да си затваряте очите, да го продадете с лека ръка на чуждестранни инвеститори, които няма да вкарат и един лев вътре.  \nНие от опозицията сме категорично против. Ние искаме това предприятие да остане българско, да има професионален мениджмънт, а защо не да има и международен конкурс, за да се привлекат най-добрите професионалисти в тази сфера. Но вие трябва да дадете отговор: кое налага именно концесията на Летище София? Чуждестранните инвеститори от съседните държави ще дойдат тук и ще знаят какво се случва на българска територия. Вие в момента ще предадете националния интерес с лека ръка, за жълти стотинки! \nИВАН ВАЛЕНТИНОВ ИВАНОВ: Тук, на тази трибуна, с приемането на този текст, ние не отваряме врата, ние отваряме един портал за концесионирането на Летище София. Съдбата му е решена! Защото в Закона за концесиите, който приехме само преди няколко дни, точно и ясно е казано, че Народното събрание в тази игра не участва. След това гласуване, след приемането на този текст, Народното събрание излиза от играта за концесията на Летище София. Ние само ще следим по медиите и може да задаваме актуални въпроси на министрите. Ние само ставаме свидетели на едно бъдещо престъпление в тази посока. Летище София не трябва да бъде концесионирано.  \n    \n", "date": "2017.12.06", "title": " Концесия на Летище София е престъпление към нацията"}
{"url": "http://duma.bg/node/157044", "text": "Цецо Гуменката ни призова да подкрепим център нападателя!И тъкмо се готвех да го подкрепя, нали и той е човек от народа и нали и той е \"парлеву  франсе\" и конгратюлейшън, минах на тринайсто число из магазините, да проверя стабилността в страната. \nИ какво да видя!? Всички цени скочили ... Попитах колко струват яйцата, които купувах довчера за 23 стотинки... Оказа се, че едно яйце вече струвало колкото един стрък праз лук - само 40 стотинки. Кокошките вече не снасят с хипронил и без хипронил, по-евтини, без значение... Голям праз се оказа всяка стока... А продавачката не без свян ми отговаря:\"Нали видяхте как са се вдигнали от само себе си заплатите на президента, на премиера, на 80% от народните представители, на министрите и на заместник-министрите!\" Ненадейно са скочили с по двеста триста лева отгоре... \n Вярно е, и те са хора от народа, и на  държавния глава месечното му възнаграждение скача само над десет хиляди лева с допълнителните проценти прослужено време в авиацията и на земята... На премиера, уж по-скромно - също са някъде около това число. Вече над четири хиляди лева получават и народните представители, независимо дали са от двайсетте процента или от осемдесетте от населението, които не могат и да се подписват. Те поне това са научили, докато седят зад парламентарните банки две и три десетилетия... Остава да научат само чия столица е Пекин примерно... И да изучават перфектно езика на омразата! \nТа, обикаляйки пазара, видях как стабилно стои българското ценообразуване... Още не са вдигнали пенсиите с пет-шест лева през юли догодина и вече прясното мляко също е дръпнало нагоре. Дори вестниците от седемдесет са вече 80 стотинки. Какво му плащаш - две яйца и два стръка лук! Хлябът минава левчето отдавна. Според  по-скромните нови заплати на министрите, премиера, вицепремиерите - само с по-двеста-триста лева  отгоре. \nЕ, не всичко скача... Вижте дрехите на втора употреба! Частично намаление непрекъснато ги преследва. За по лев, два и три лева може да си купиш дрешка. И книжка също. По петдесет стотинки, левче и два - книги колкото щеш. Е, на  второ четене! И на втора употреба! Но нали сме и на втора скорост в Европа, какво толкова! \nНа едно място дори намерих книжката за Винету за 50 стотинки. Ще си я купя. Вместо яйце! Нали това била любимата книжка на център нападателя! А у нас не всеки дебил още е прочел историите на Винету. Или книгата \"Шайка\" на Антон Тодоров... \nМоже спасение да  дебне отвсякъде, но у нас изходът бил един - на Терминала... То съмнявам се и това да е единствения изход. Цялата планета е полудяла. Спасението е в това да станеш космонавт. Да вземеш еднопосечен билет за космоса... \n   Само в едно съм сигурен - че поне 80% от населението ни ще подкрепи център нападателя. Защото у нас всички се вълнуват от футбол. И си представям как един ден той, център нападателят  от Банкя и \"Тигрите\" ще влезе в Министерския съвет по футболни гащета, да проведе поредното заседание на българското правителство, па било то и по време на българското Европредседателство! \nЗащото може да има все още някой, който да извика \"Царят е гол!\", но няма кой да подскаже, че премиерът е по футболни гащи! \n    \n", "date": "2017.12.06", "title": "Подкрепете център нападателя!"}
{"url": "http://duma.bg/node/157045", "text": "\n- Проф. Асоди, все по-често се говори за нисковъглеродната енергия и множество анализатори смятат, че климатичните цели, поставени от Парижкото споразумение, трябва да бъдат постигнати чрез увеличаване на възобновяемите енергийни източници. Коя формула избра Унгария? И защо разчитате на нова АЕЦ? \n- Отговорът е лесен. Ако погледнете по-задълбочено в последния доклад \"Световна енергийна перспектива 2017\", която е водещата публикация на Международната агенция за енергетика на Организацията за икономическо сътрудничество и развитие, ще видите, че за успешно постигане на целите за опазване на климата мащабното използване на атомната енергия е неизбежно. Още повече, според съответния сценарий, до 2040 г. трябва да се увеличи глобално количеството електроенергия, произведена от АЕЦ.  \nЗа да бъдем в унисон с целта на ЕС за почти напълно елиминиране на емисиите от CO2 от енергийния сектор до 2050 г., която е дефинирана в пътната карта за декарбонизиране на ЕС, ние трябва да строим нови централи на основата на нисковъглеродни източници. Освен възобновяемите енергийни източници и атомната енергия спада към тях.  \nАктуалната енергийна стратегия на Унгария предвижда страната да изгради енергийния си сектор на базата на атомната, възобновяемата енергия, на екологичната употреба на въглища и природен газ за балансиране на мрежата. Унгария е абсолютно в съответствие с тези цели и не само приветства глобалните цели по намаляване на промяната на климата, но и е готова да направи най-доброто за постигането им.  \n- Беше ли трудно за Унгария да вземе решението за изграждане на АЕЦ \"Пакш\" 2 и как убедихте обществото, че това е правилният път, по който да се поеме?  \n- По време на обсъждането на унгарската енергийна стратегия, всички, включително зелените НПО, имаха възможността да кажат думата си и да изразят мнението си. Много заинтересовани страни, включително играчите на пазара, академичните и неправителствените организации бяха поканени да участват в процеса на формиране на стратегията. След това унгарският парламент обсъди тази стратегия детайлно и по-късно я прие като парламентарна резолюция.  \nИмаше широка обществена дискусия по темата и така най-накрая стигнахме до настоящата стратегия. Що се отнася до изграждането на нова АЕЦ, трябва да се знае, че обществената приемливост на ядрената енергия в Унгария винаги е била висока, още повече, че местното население подкрепя решително настоящата АЕЦ.  \n- Унгария е член на ЕС и в същото време страната избра да изгради АЕЦ \"Пакш\" 2 с руска технология. Ще ни обясните ли защо? \n- Няма никакво противоречие в това да си част от ЕС и да строиш АЕЦ с руска технология. Русия осигурява природен газ, петрол, ядрена технология и много други ценни стоки за страни членки на Европейския съюз. Финландците избраха същата атомна технология, германците вече построиха директна връзка за природен газ с Русия и планират да построят още една. Няма нищо специално в това да купуваш нещо, особено енергийни източници и енергийни технологии, от Русия. Трябва да се прави умен избор от наличните възможности. Ние разработихме нашите технически изисквания и изисквания за ядрена безопасност по отношение на технологията на атомната централа. Тези най-съвременни изисквания напълно съответстват на Директивата за безопасност на ЕС и на постфукушимските изисквания. Руската технология за реактор ВВЕР-1200 може да изпълни тези изисквания с подходящите нива за безопасност. Този въпрос бе изцяло разследван от Европейската комисия и Комисията прие унгарската позиция. \n- Най-големият дебат при изпълнението на такъв голям проект като АЕЦ винаги е финансирането. Унгария избра да финансира изграждането на АЕЦ \"Пакш\" 2 с междуправителствен заем от Русия. Защо избрахте тази възможност?  \n- За да бъдем точни: 80% от стойността на изграждането се покрива от руски междуправителствен заем, а 20% се плащат директно от нашите собствени ресурси. Ако погледнете финансовите пазари, няма директни опции за финансиране за период от 31 години, каквато ние имаме в междуправителствения заем. Тъй като строителството на АЕЦ е продължителен процес, кредитна линия с отложено плащане на главницата от 10 години, е силно препоръчителна. Заради необходимостта от голямо количество средства, такава кредитна линия е съществен защитен механизъм за правилното осъществяване на проекта. Допълнително, можем да връщаме части от общия изтеглен кредит по всяко време, което също е много благоприятно. Като цяло това е кредитна линия, която устройва нашия атомен проект перфектно. \n- Проектът за АЕЦ \"Пакш\" 2 измина дълъг път с институциите на ЕС. Какво следва отсега и вие лично оптимист ли сте за неговото бъдеще? \n- Всъщност, досега ние сме получили всички необходими одобрения от ЕС, дори най-трудните. Не виждам никакви по-нататъшни значими препятствия, които трябва да се преодоляват. Ние имаме добри взаимоотношения с комисията, дискусиите практически са постоянни. Честно казано, не очаквам бъдещи трудности с ЕС, проектът сега може да продължи. Така че аз определено съм оптимист за бъдещето на проекта АЕЦ \"Пакш\" 2.  \n- Сигурно знаете, че българското правителство трябва да вземе решение за съдбата на проекта АЕЦ \"Белене\". Мислите ли, че моделът на АЕЦ \"Пакш\" 2 е приложим за \"Белене\"?  \n- В ЕС всяка страна членка има право да избере подходящия за нея енергиен микс. Силно вярвам, че ядрената енергия трябва да бъде част от енергийния микс не само сега, но и в бъдеще. Това как България ще реши въпросите за финансирането, одобренията от ЕС, лицензирането, въпросите за околната среда и площадката, зависи от обстоятелствата във вашата страна.     \n", "date": "2017.12.06", "title": "Проектът \"Пакш\" 2 получи всички одобрения на Брюксел   "}
{"url": "http://duma.bg/node/157046", "text": "Всеки нов здравен министър заема поста, заканвайки се, че ще започне сериозни проверки на държавните болници и на \"течовете\" в системата. С такова обещание дойде и Кирил Ананиев. Нещо повече - миналата седмица дори намекна, че може да бъдат затваряни държавни болници, ако има частни, които могат да вършат работата им! Но очевидно в изминалите дни някой му е подсказал, че държавните болници са негова - на министъра на здравеопазването, собственост. И като принципал той е длъжен да се грижи и стопанисва за тази собственост, в противен случай той на практика се отказва от нея. Вероятно затова вчера министър Ананиев промени \"визията\" си и тръгна да \"спасява\" държавните и общинските болници. Дали пък самоотвержеността на ловешките лекари и сестри, дето от месеци са без заплати, но се явиха в почивния си ден в болницата, за да спасяват пострадалите край Микре, не наруши пресметливия ход на финансовия му мозък? \nНай-интересното обаче е, че и прокурорът Цацаров, след като навлязъл по-сериозно в материята, осъзнал нещо, за което ДУМА пита от години: \"Защо лечебните заведения трябва да са търговски дружества, при това без право на търговска дейност? Защо малки болници, които са единствените, даващи медицинска помощ, трябва да са търговски дружества?\"  \nЕ, добре че най-сетне някой се усети и колко е парадоксална практиката \"болница в болница\", когато частната дублира дейността на държавната/общинската и я обезкървява, отнемайки медицинските й кадри и пациентите. При това - с голяма печалба. Отделен въпрос е, че такава практика е напълно законна и по отношение на училища и детски градини. Разбира се, всичко това не би се случило, ако законите на държавата се правеха в полза на обществото. Да, на пациента му е все едно дали ще го лекуват в държавна, частна или общинска болница, стига да го излекуват и касата да плаща. Но на гражданите, на обществото, плащащо данъци и осигуровки, не му е все едно дали неговите пари отиват наистина за лечение на болни или просто за нечии далавери.   \n", "date": "2017.12.06", "title": "Здравна собственост"}
{"url": "http://duma.bg/node/157048", "text": "Стана му навик на парламентарния лидер на ГЕРБ Цветан Цветанов да отскача до Вашингтон всяка година. Работна среща, делово посещение, плодотворно сътрудничество - както ще да се превземат и да го наричат в официалните пресрилийзи, за мислещите хора това привикване \"по покана\" на началниците отвъд Океана си е строяване за дежурния инструктаж. Или както казвахме като малки едно време, \"Внимание, внимание, всички мишки на събрание!\" Та така и с поредния \"форум за сигурност\" с парламентаристи от Европа и САЩ. \nВ братска Америка Цветанов се срещнал и с други едни началници - баш шефовете на небеизвестната сороска фондация \"Америка за България\". И им благодарил за \"отличното сътрудничество\". Как няма да им благодари - та нали точно това НПО работи най-устремено и целенасочено за опростачването на нацията ни, пуснало отровните си пипала в деликатните стратегически ниши на образованието, културата, социалната сфера. Корумпират и обработват в \"задокеански ценности\" политици, медии, съд, всеки значим обществен фактор или институция. А това, което излиза от пресата им, са удобно нивелирани хора, обучени да обслужват чуждия интерес. В Унгария този номер не минава, защото Орбан е включил специалните служби срещу такава намеса във вътрешните работи на суверенна държава, чиято цел е установяване и подкрепа за предпочитана отвън политическа власт. У нас обаче това е начин на живот на днешните управляващи. \nНякой може и да възрази срещу тези дамгосващи изводи, но нека се огледа, преди да хвърли камък - какво положително за страната ни е направила и прави въпросната фондация? Непрекъснато тръби, че помагала, а положението става все по-лошо. А най-лошото е, че народът никой не го пита за нищо. И ГЕРБ може да е на власт, докато субекти като Цветанов и хората около него са удобни на САЩ. Може 6 месеца, може и години. На такива преди 100-150 г. народът им викал мекерета. А вие иначе си гласувайте, на никого не пречите. Говорете си каквото искате. Мислете си, фантазирайте. Ако започнете да пречите пък, или ви купуват, или ви шамаросват с някоя история за щипани жени и сте аут. Пак в техен стил.  \n    \n", "date": "2017.12.06", "title": "Дежурен инструктаж"}
{"url": "http://duma.bg/node/157086", "text": "Те си го избраха, те ще му сърбат попарата. \nПогледнато отстрани, така изглеждат нещата драматургично около сценката \"приватизационни сделки - промени в Конституцията - Корнелия Нинова лъже!\" Несведущи по темата няма. С вчерашна дата лидерът на БСП извади документи, с които показа, че някой, меко казано, бърка. Говори неистини, поднася гледни точки, прави инсинуации и крещи: \"Корнелия лъже!\" \nТака ли е? Само съдебната система може да направи заключения в областта, за която става дума. Всичко останало е постановка и пример за много, ама много добро обслужване на властта. \nТова обслужване започва по-отдалеч. Десислава Атанасова от ГЕРБ пише на Сотир Цацаров за \"Техноимпекс\" и той й отговаря. Шефът на правната комисия в парламента Данаил Кирилов от ГЕРБ мотивира инициативата на своята партия за конституционни промени, свързани с отпадането на давността за разследване на приватизационните дела, а от думите му става ясно, че искането е подплатено с информация от прокуратурата. Когато опозицията обаче настоява за изслушване на Сотир Цацаров например, Кирилов е категоричен, че правилникът не позволява на депутатите да искат справки от главния прокурор. Не позволява за едни. За други... \nКълбото вече се търкаля и не е ясно къде ще спре. Главният прокурор Сотир Цацаров грижливо и този път обслужи властимащите, които си го избраха. Дали ще го оставят сам да се мотае в кълчищата или ще го накиснат още? \nТрябва да сме пълни баламурници, ако смятаме, че прокуратурата, първо, е проверила всички приватизационни сделки, както твърди шефът на правната комисия. И, второ, че не разполага с данни за прекратени по давност производства за престъпления, свързани с приватизацията. Не сме будали да се връзваме, че идеята на ГЕРБ за приватизационните промени в Конституцията е продиктувана от неистово желание за тържество на справедливостта. Глупости! И тъй като е ясно, че в постановката ще се вадят папки по предназначение, на всички им светва лампичката, че главичкането с конституционните промени и приватизацията е гоооолям балон. Той ще гърми по адрес на определени хора и сделки. Прошнурованите папки ще бъдат отваряни от подчинените на Цацаров при нужда и по предназначение. \nКакво ще правят ГЕРБ и Сотир Цацаров? Как ще отговорят на твърденията на Корнелия Нинова? С нова порция \"справки\" и ще философстват. Какво ли предстои да чуем? Вече сме свикнали - като започне проверка, Цацаров вее байряка и Борисов надува перките. Като историята завърши с нищо - мълчание или нов удар в друга посока. \nКакво ще кажат от прокуратурата за сделките, за които попита Нинова? Дали за тях да не напише писмо Десислава Атанасова? Смее ли! Лесно е да сложиш на свинче звънче, трудно е да го научиш как да не дрънчи с него, когато се въргаля в калта с другите прасчовци.   \n", "date": "2017.12.06", "title": " На свинче звънче"}
{"url": "http://duma.bg/node/157049", "text": "\nСелските стопани в делтата на Нил поливат нивите си с кафявата мътилка, каквото в момента представляват водите на реката. Експертите предупреждават, че земеделската продукция - плодове, зеленчуци - от делтата на Нил са силно замърсени. Пречистването на вода от Нил за питейни нужди е много трудоемък процес, който може да се сравнява с обезсоляването на морската вода. \nКолко силно всъщност е замърсен Нил? И какви мерки трябва да бъдат предприети срещу замърсяването? \"Никога ли не си пил вода от Нил?\" Така се нарича една от най-известните песни на египетската певица Ширин. С нея е свързан и един скандал: на неин концерт публиката настоя Ширин да изпълни популярната си песен, а тя заяви, че е по-добре никога да не пият вода от Нил, защото могат да развият билхарциоза. \"По-добре пийте минерална вода\", посъветва изпълнителката публиката. \nБилхарциозата е инфекциозна болест, причинявана от ларви на червеи в топлите сладководни басейни. Шегата на певицата Ширин обаче имаше драматични последици: радиостанциите спряха да излъчват нейни изпълнения, певицата беше уволнена и срещу нея е заведено дело. И всичко това, защото е представила националната гордост Нил като причинител на болести. \nТочно в това обаче е проблемът. Експертите твърдят, че жизнената артерия на Египет е заразена. На север от Асуан има големи промишлени тръби, които достигат до бреговете на Нил. Канализационните тръби също бълват нечистотии в реката. Навсякъде се носи смрад. Години наред фирмата-производител на торове Кима изхвърля отпадните си води в Нил. От фирмата съобщават, че днес отпадъчните води се преработват в пречиствателна станция. Факт е обаче, че Нил мирише на химикали. Еколози срещу управляващи \"До Асуан водите на реката са сравнително чисти. Но по-нататък картината рязко се променя\", казва Ахмет Заки Абу Кенез от местна екологична организация за опазване водите на Нил. По думите му замърсяването се причинява от човека: не само в завода за торове, има също и други фабрики, които замърсяват реката - за хартия, за фосфор и за захар, а също и много мелници, които изхвърлят отпадните си продукти в Нил. \nОтпадните води от канализацията на домакинствата също се вливат в Нил. И цветът на реката се променя - от син до жълт. \"А когато достигнат до морето, водите на реката вече са оцветени в кафяво, дори черно\", казва Абу Кенез. \nЕгипетското правителство отхвърля обвиненията. Нито министърът на екологията, нито министърът за водните ресурси пожелаха да дадат интервю за телевизия АРД, въпреки многократните запитвания. Пред египетски вестник министърът на екологията Халед Фахми подчертава, че качеството на водата в Нил е в рамките на нормалното. Той твърди, че много фабрики вече са намалили значително количествата на изхвърляните в Нил отпадни води, и обещава нови мерки за запазване на чистотата. \nРека Нил е почти единственият водоизточник за над 90 милиона египтяни. \"Преди обаче хората да пуснат водата, за да си сварят чай или да си измият зъбите, водата трябва да бъде основно пречистена\", казва експертът от Дружеството за международно сътрудничество (GIZ) Хамоу Ламрани. \"Влошаването на качеството на водата е голяма тема в Египет. Много често законите не се спазват, а фабриките изхвърлят отпадните си води нефилтрирани директно в Нил. Разходите за пречистването на вода от Нил до питейна вода могат да бъдат сравнени с разходите по обезсоляването но морската вода\", казва той. Нитрати в плодовете и зеленчуците Голяма част от водата за домакинствата не се пречиства и се използва в селското стопанство. Широко разклонена мрежа от канали свързва нивите на селските стопани с реката. Качеството на водата е твърде съмнително и се влошава допълнително от торовете и пестицидите, които застояват в каналите. \"Селските стопани продават фурмите и мангото на търговците на едро, които снабдяват големите супермаркети. А супермаркетите продават вероятно заразени плодове, казва Хамоу Ламрани от GIZ. \nИзследване на университета в Кайро потвърждава силното замърсяване на водите на Нил. През 2010 година измерените количества нитрати в делтата на реката са надвишавали 20 пъти допустимите горни стойности на Световната здравна организация. \nТази снимка показва как са замърсени и бреговете на реката в района на Кайро \nДизелова помпа захранва с вода от Нил каналите за напояване в делтата на реката     \n", "date": "2017.12.06", "title": "Загива ли Нил?"}
{"url": "http://duma.bg/node/157050", "text": "Бившите помощници на Доналд Тръмп Кори Левандовски и Дейвид Боси разказват в своя книга, че всеки член на екипа на президента на САЩ рано или късно започва да се съмнява за избора си на работно място, пише в. \"Вашингтон пост\". \nЕксмениджърът на предизборния щаб на Тръмп Левандовски и бившият помощник на тогава още кандидата за президент Боси написаха книгата \"Нека Тръмп бъде Тръмп\" (\"Let Trump Be Trump\"), в която разказват за опита си за работа с него и за отношенията между приближените му. Книгата излезе в продажба официално вчера. \nВ нея, в частност, се разказва за предизборната кампания на Тръмп и сътрудниците му, \"хвърляни от криза в криза\". Повечето от тях били новаци в тази работа, учили се \"в крачка\" и в крайна сметка приели избухливия характер на Тръмп и маниера му на общуване. \n\"Рано или късно всеки, който работи за Доналд Тръмп, ще види такава негова страна, че ще запита защо изобщо се е захванал с тази работа. Гневът му никога не цели лично оскърбление, но понякога е трудно да бъде възприеман другояче\", пишат авторите. Те отбелязват, че и двамата са имали моменти, когато са \"искали да скочат с парашут от самолета на Тръмп\", но след това били свикнали, пише РИА \"Новости\". \nБившите съветници разказват в книгата си и за атмосферата на борда на този частен самолет: силно свири музика на Елтън Джон, говорителят глади костюма направо върху кандидат-президента, а шкафовете са препълнени с пакети с чипсове и бисквити, защото Тръмп, изпитващ силен ужас от микроби, яде само от отворени пред него опаковки. Авторите дават и типичното обедно меню на бившия си шеф: два хамбургера, два сандвича и шоколадов млечен коктейл. По думите им Тръмп изобщо се храни предимно с фастфуд, пържено пилешко, пица и диетична кола. \nКори Левандовски дава своята версия на причините за уволнението му от щаба. Според него това е било отмъщение на неговия наследник Пол Манафорт заради това, че Левандовски преразказал на Тръмп препоръката на Манафорт да не се появява в неделните телевизионни шоута, което вбесило кандидат-президента. За уволнението си мениджърът на кампанията бил уведомен от сина на президента Доналд Тръмп-младши. \nАвторът споделя и своите предположения за причините за последвалото уволнение на самия Манафорт. Левандовски свързва решението с идването в екипа на Стив Банън. Последният разбрал за подготвена в медиите публикация за работата на лобиста Манафорт в полза на украински политици и си е дал сметка, че в ръцете му е \"история за първа страница, която ще има ефекта на взривила се бомба\".   \n", "date": "2017.12.06", "title": "Гневът на президента"}
{"url": "http://duma.bg/node/157051", "text": "Върховният съд на САЩ даде карт бланш за критикувания закон на президента Доналд Тръмп срещу мигрантите от шест мюсюлмански държави. Така заповедта на Тръмп ще влезе изцяло в сила, въпреки че срещу нея са заведени дела в редица съдилища в Съединените щати, коментира АП. \nЗабраната е за гражданите на Чад, Иран, Либия, Сомалия, Сирия и Йемен. \nВърховният съд на САЩ взе своето решение със 7 гласа \"за\" при 2 \"против\" - на либералните съдийки Рут Бейдър Гинсбърг и Соня Сотомайор. Така той отмени две съдебни постановления на по-ниска инстанция, които блокираха частично забраната, докато бъдат разгледани жалби срещу нея. Те разрешаваха на граждани на въпросните шест държави, които имат роднински връзки с някого в Съединените щати, да влизат на американска територия. \nЗабраната, която ще влезе в сила, е третата версия на предизвикалата полемика политика, която Тръмп се опита да прокара за първи път една седмица след като встъпи в длъжност през януари, припомня Ройтерс. Мярката се отнася също за гражданите на Северна Корея и някои представители на венецуелските власти. Съдилища на по-ниска инстанция обаче вече дадоха зелена светлина тези разпоредби да влязат в сила. \nИрак също фигурираше в по-ранна версия на заповедта. Впоследствие обаче страната, която е ключов съюзник на САЩ в Близкия изток, бе извадена от черния списък. \nСудан фигурираше в първите две заповеди, но не попадна в третата. Това стана, след като Тръмп отмени американски санкции срещу тази държава заради нейния напредък в борбата срещу тероризма и в областта на човешките права.   \n", "date": "2017.12.06", "title": "САЩ - забранени за гражданите на 6 страни"}
{"url": "http://duma.bg/node/157052", "text": "Американският президент Доналд Тръмп отложи дългоочакваното решение за това къде да се намира американското посолство в Израел - в Тел Авив или в Ерусалим. Очакваше се в понеделник Тръмп да се произнесе по одобрения още през 1995 г. от конгреса закон за преместване на американската дипломатическа мисия в Ерусалим. Говорителят на Белия дом Хоган Гидли поясни, че решението ще бъде взето през близките дни, но не посочи конкретен срок.   \n", "date": "2017.12.06", "title": " Тръмп не бърза за Ерусалим"}
{"url": "http://duma.bg/node/157053", "text": "Министерството на правосъдието на Русия призна девет медии за изпълняващи функциите на чуждестранни агенти, съобщиха ТАСС и други медии, позовавайки се на ведомството. \nВ съобщението на ведомството се посочват следните медии, изпълняващи функции на чуждестранни агенти: \"Гласът на Америка\", \"Радио Свободна Европа/Радио Свобода\", \"Настоящо време\", татаро-башкирската служба \"Радио Свобода\", \"Сибирь. Реалии\", \"Idel. Реалии\", \"Фактограф\", \"Кавказ. Реалии\" и \"Крым. Реалии\". \nНа 2 декември президентът на Русия Владимир Путин подписа указ, с който възложи задача на правосъдното министерство да посочи медии, които са финансирани от чужбина. През последните седмици парламентът на Русия внесе промени в закона за медиите във връзка с действията на САЩ срещу руски медии, предимно срещу RT America.   \n", "date": "2017.12.06", "title": " Москва посочи девет медии за чужди агенти"}
{"url": "http://duma.bg/node/157054", "text": "Саудитският престолонаследник принц Мохамед бин Салман ал Сауд стана Човек на годината на сп. \"Тайм\". За принца от Саудитска Арабия са гласували 24% от читателите. На второ място с 6% е хаштагът #Metoo (И аз също), използван от участници в движението срещу сексуалното насилие, признали, че и те са били обект на злоупотреба. Трето място с 5% си поделят Dreamers (\"Дриймърс\") - младите нелегални имигранти в САЩ, дошли в страната като деца, заплашени сега от депортация, състезателят по американски футбол Колин Каперник, организирал кампания за борба с расизма и прокурорът Робърт Мълър, който разследва намесата на Русия в президентските избори в САЩ. \nРуският президент Владимир Путин получава 3% от гласовете. Той дели петото място с канцлера на ФРГ Ангела Меркел, президента на Франция Еманюел Макрон, папа Франциск и популярния американски водещ Джими Кимъл. \nПрезидентът на САЩ Доналд Тръмп е шести с 2% от гласовете. \nМиналата година начело в рейтинга беше индийският министър-председател Нарендра Моди.   \n", "date": "2017.12.06", "title": "Читателите на \"Тайм\" избраха за Човек на годината Мохамед бин Салман"}
{"url": "http://duma.bg/node/157055", "text": "Лидерът на украинското \"Движение на новите сили\" Михаил Саакашвили, който е бивш губернатор на Одеска област, призова вчера за сваляне на украинския лидер Петро Порошенко. \n\"Бандата на Порошенко се опитва да ме арестува по фалшиви обвинения, за да ме махне от Украйна. Ще дам живота си за свободата на Украйна. Искам да призова всички киевчани да излязат на улицата, да се съберат на майдана и да започне процес на освобождаване на Украйна от Порошенко и бандата му\", обяви Саакашвили. \nВчера той заплаши да скочи от покрива на 8-етажен блок заради обиска на жилището му. Във вторник сутринта служители на украинските служби са посетили жилището на бившия грузински президент  и губернатор на Одеска област в Украйна с цел да извършат обиск. Официално Саакашвили е заподозрян за участие в престъпна организация и прикриването на дейността й. Обвинението, което ще му бъде предявено, е за опит за държавен преврат. \nВпоследствие от Службата за безопасност на Украйна (СБУ) съобщиха, че Саакашвили е задържан. На място са пристигнали и около 30 негови привърженици, над 100 полицейски служители, пожарни автомобили и линейки. По време на задържането са арестувани и няколко от поддръжниците на Саакашвили. По думите на говорителя на украинското МВР Артьом Шевченко самият той е станал очевидец на един от инцидентите. \"Видях от непосредствена близост човек с нож, който се опита да спука гума на един от полицейските автомобили. Той беше задържан\", разказа Шевченко. Той съобщи и за задържана жена, която е разбила задното стъкло на друг полицейски автомобил. Общият брой арестувани засега не е известен, но стана ясно, че е се е наложило полицията да използва сълзотворен газ, за да разпръсне поддръжниците на Саакашвили. Те обаче организираха митинг, на който призоваха кмета на Киев Виталий Кличко да се намеси. Симпатизантите на лидера на \"Движение на новите сили\" дори успяха да измъкнат Саакашвили от автомобила на Службата за сигурност, където политикът беше вкаран след ареста му. Протестиращите успяха да го измъкнат, след като разбиха задните врати на микробуса. \nОказал се на свобода Саакашвили призова всички незабавно да се отправят към Върховната рада и да настояват за оставката на Порошенко. \nОсвобождаването на Саакашвили стана само няколко минути след края на брифинга на генералния прокурор на Украйна Юрий Луценко. Той от своя страна заяви: \"Разкрихме сътрудничество на редица политици, на първо място Саакашвили, с членове на престъпната група на Янукович, най-вече със Сергей Курченко. С тези пари Саакашвили и приближените му са финансирали организираните от тях протестни акции, чиято цел беше завземане на властта в Украйна\" (Янукович е сваленият по времето на Майдана бивш украински президент - бел. ред). По думите на доверен човек на Саакашвили били дадени 500 хил. долара за организиране на протести, чиято крайна цел била овладяването на властта в Украйна. \nГрузинският политик, очаквано, отхвърли всички обвинения, като ги нарече \"абсолютна лъжа\".  \nСаакашвили е състудент на настоящия украински президент Петро Порошенко и доскоро един от най-доверените му хора, като дори бе назначен за губернатор на Одеска област. Отношенията им обаче се влошиха, Саакашвили изпадна в немилост и бе лишен от всички държавни постове, включително и от украинско гражданство. Грузинският политик отговори на това, като започна директна атака срещу Порошенко, организирайки митинги, на които се настоява за импийчмънт на президента и създаване на специализиран антикорупционен съд. Миналия месец медиите съобщиха, че украинските власти имат намерение да депортират Саакашвили извън страната до края на годината. В родната си Грузия Саакашвили е следствен за престъпления по служба, а Тбилиси официално поиска екстрадицията му от Украйна през 2015 година. \nВчера Саакашвили успя да разговоря по телефона с близките си и със симпатизанти в Грузия и заяви, че с него \"всичко е наред\" и е решен да продължи борбата. \"Рано или късно ще потърсим сметка на всички олигарси и в Грузия, и в Украйна. Тези хора не знаят с кого си имат работа. Вижте как ме подкрепят украинците... Продължаваме борбата\", заяви Саакашвили в ефира на телевизионния канал \"Рустави 2\" в интервю по телефона.   \n", "date": "2017.12.06", "title": "Саакашвили вдигна бунт срещу Порошенко  "}
{"url": "http://duma.bg/node/157056", "text": "Турски танцьори поискаха убежище в Унгария \n11 млади танцьори, членове на детско-юношеското дружество за народни танци в Анкара, отказаха да се върнат в родината си след гастрол в Унгария и поискаха убежище в страната. Турските гости са имали участия в Будапеща и след края им 11 души са поискали убежище от унгарските власти.  Мадрид вече не търси Пучдемон \nИспания оттегли европейската заповед за арест на отстранения от власт председател на Женералитета на Каталуния Карлес Пучдемон и още четирима бивши министри от кабинета в Барселона, които избягаха заедно с него в Белгия. Източници от съда обаче поясниха, че заповедта за ареста им в Испания остава в сила. \nЖертвите в Сана станаха 234 души \nПри сблъсъци в йеменската столица Сана от 1 декември насам са загинали 234 души, а ранените са над 400, съобщиха от Международно движение на Червения кръст и Червения полумесец. Сблъсъците между бунтовниците хути и силите, верни на бившия президент Али Абдула Салех, продължават от миналата седмица насам, въпреки че в понеделник самият Салех беше убит. \nВиена разреши еднополовите бракове \nКонституционният съд на Австрия реши да отмени от 31 декември 2018 г. законодателните ограничения срещу регистрацията на еднополови бракове. От 1 януари 2019 г. еднополовите двойки ще могат да сключват граждански брак. Съдът обосновава решението си с това, че всички са равни пред закона. \nВ Египет арестуваха бивш министър \nЕгипетската полиция във вторник арестува бившия вътрешен министър Хабиб ал Адли, който се укриваше, за да избегне излежаване на присъда от 7 г. за присвояване на голяма сума пари. Начинът, по който бившият министър управляваше подчиненото му министерство, допринесе за избухването на въстанието през 2011 г., довело до свалянето от власт на дългогодишния египетски президент Хосни Мубарак. \n \n   \n", "date": "2017.12.06", "title": "Кратки новини"}
{"url": "http://duma.bg/node/157057", "text": "Върховният представител на ЕС за външната политика и сигурността Федерика Могерини заяви, че шест страни от Западните Балкани могат да се присъединят към ЕС до 2019 г., предаде ТАСС. \n\"Не мисля, че в бъдеще ЕС ще има 27 страни членки, смятам, че те ще са повече\", каза Могерини в интервю за телевизия Евронюз. \n\"И когато казвам, че след две години към края на нашия мандат ние ще постигнем напредък в отношенията с шестте западнобалкански страни - напредък, който няма да може да бъде поставен под съмнение, говоря сериозно. Наистина вярвам в това\", заяви Могерини. \nПо думите й ЕС има интерес Западните Балкани да станат част от европейското семейство. Разбира се, първо трябва да се извършат всички необходими реформи и в работата на политическите институции трябва да бъдат извършени сериозни промени. Държавните глави и гражданите в региона са готови за това, отбеляза тя. \n    \n", "date": "2017.12.06", "title": "Могерини се надява съюзът да се разрасне"}
{"url": "http://duma.bg/node/157058", "text": "Европейският съюз не може да бъде в ролята на сериозен играч в международната политика. Това заяви германският външен министър Зигмар Габриел на 5-ия Берлински форум за външна политика. \nВсеки вакуум в политиката се запълва бързо. Ако някой напусне пространството, веднага го запълва друг. В дадения случай това беше Русия. Нейната военна намеса през 2015 г. постепенно засили динамиката на сирийския конфликт, тя укрепи във военен план режима на Асад. \n\"Евросъюзът, Европа не са пълноценен фактор в международната политика. Тя (Европа) не може да влияе, докато сама не определи своите интереси.\" По думите на министъра европейските страни няма да бъдат в състояние да реализират политика, ориентирана към ценностите, в свят на \"икономически, военен и политически егоизъм\". \nГабриел също така отбеляза, че е невъзможно осигуряването на сигурността на Европа без Русия. \nТой допълни, че Европа не трябва да се подчинява на интересите на САЩ. В същото време Габриел отбеляза, че разногласията между Запада и Русия за мисия на ООН в Донбас остават много големи.   \n", "date": "2017.12.06", "title": " ЕС и Европа не са сериозен играч, твърди Габриел"}
{"url": "http://duma.bg/node/157059", "text": "Заместник външният министър на Русия Сергей Рябков заяви на заседание на Обществения съвет за международни отношения и дипломация по темата за отношенията между Русия и САЩ, че \"е възможно Русия и САЩ да навлизат в период, който е в много отношения съпоставим със Студената война\". По думите му Москва е притеснена от нивата на негативно отношение срещу Русия в САЩ и съзнателното култивиране на антируски настроения, особено в медиите. \n\"Това е буквално цунами, което заля Америка, и на нас ни предстои да разберем доколко тези настроения са проникнали в дълбочина в американското общество. Всички допитвания и изследвания на общественото мнение дават еднакъв резултат по този въпрос, но и нямаше много допитвания\", каза още Рябков. Той отбеляза и че ситуацията в отношенията между Москва и Вашингтон е \"крайно сложна и тежка\". По думите му външният министър Сергей Лавров на практика ежедневно води диалог със САЩ. \nРуските притеснения бяха потвърдени и от новия посланик на САЩ в Русия Джон Хънтсман. Доверието между САЩ и Русия в момента е нула, заяви в той интервю за в. \"Ведомости\". \nТой определя като основно предизвикателство пред себе си именно възстановяване на доверието между Вашингтон и Москва. \"Доверието е предпоставка за съвместна работа и придвижването напред на отношенията както между хората, така и между държавите. Без доверие нищо не може да се направи. Така че най-голямото предизвикателство пред мен е да разбера какво трябва да правя, за да бъде изградено доверие, позволяващо честно и открито да се обсъждат проблемите на една маса и да се намират практически решения по въпроси, по които имаме общ интерес. Но за това, образно казано, вие трябва добре \"да се заредите с доверие\". \nХънтсман допълва, че не би приел посланическия пост, ако целта би била запазването на статуквото в отношенията между двете страни. Като причина за запазване на нивото на отношенията между двете страни американският посланик отказа да изтъкне \"само една причина, но съм длъжен да кажа, че намесата в изборите на президент на САЩ през 2016 г. изигра голяма роля\". По-нататък в интервюто Хънтсман подчерта, че в основата на нулевото доверие между Вашингтон и Москва е ситуацията в Украйна. \nВ свое интервю наскоро - на 2 декември пред телевизия \"Санкт Петербург\" - Хънтсман заяви, че американските санкции срещу Москва могат да бъдат свалени след решаване на украинския въпрос. \"Ако успеем да решим въпроса с Украйна, а именно да постигнем договореност, която устройва и двете страни, ще получим положителен резултат\".   \n", "date": "2017.12.06", "title": "Рябков: Задава се нова Студена война  "}
{"url": "http://duma.bg/node/157060", "text": "Консултативен съвет за безопасната експлоатация на асансьорите е създаден към Държавната агенция за метрологичен и технически надзор (ДАМНТ) в началото на седмицата, съобщиха от агенцията. Основната му цел била да се създаде ефективно взаимодействие между различните асансьорни организации и агенцията. По този начин ще бъдат разработени и формирани общи политики и стратегии в областта на безопасната експлоатация и техническия надзор на асансьорните съоръжения, които ще са в интерес на устойчивото икономическо развитие на сектора, съобщиха от агенцията.  \nВсеки един от участниците в заседанието ще има възможност да обсъжда и да дава предложения както по нормативната база, така по други важни въпроси, касаещи безопасната експлоатация и техническия надзор на асансьорните съоръжения. В Консултативния съвет участие вземат представители на Българската асансьорна асоциация, Националния браншови съюз за поддръжка на асансьори, подемници и ескалатори, Асоциацията на производителите на асансьори, Софийската асоциация на асансьорните техници, Българската асоциация на асансьорните техници, Гражданското сдружение с нестопанска цел \"Професионална помощ по проблемите на асансьорните уредби\", Фондацията \"Асансьорна безопасност\", учебни заведения, подготвящи кадри за сектора, контролни и технически организации, инженерингови компании, управители на етажна собственост и други.     \n", "date": "2017.12.06", "title": "Обединиха в общ съвет браншовите асансьорни организации"}
{"url": "http://duma.bg/node/157061", "text": "България заема 18 място в ЕС по алкохолен дял в потребителската си кошница, показва доклад на \"Евростат\" за 2016 година. Миналата година сме похарчили общо 1,6 за алкохол от общите потребителски разходи. България е и сред страните членки с най-голям спад на разходите за пиене през 10-годишния период 2006-2016 година. \nДокладът обхваща 25 страни членки. Балтийските държави Естония, Латвия и Литва са с най-голям алкохолен дял в потребителската си кошница, а с най-малък дял са Италия, Гърци и Испания. \nСпоред статистиците през 2016 година европейците са похарчили за алкохол почти 130 млрд. евро, което е 0,9% от БВП на ЕС. При първите три държави Естония, Литва и Литва харчовете за пиене от общото потребление са достигнали съответно 5,6, 4,8 и 4,2 процента. Следват ги Полша и Чехия, където въпросният показател е 3,6 процента. В десетката са също Финландия, Унгария, Румъния, Словакия и Люксембург. След тях вървят Швеция, Кипър, Франция, Словения, Дания. Непосредствено пред нас е Великобритания, а след нас е Белгия. Тези две страни имат нашия показател по харчове за пиене - 1,6 процента. Следващите страни са Германия, Португалия, Австрия, а на последните три места са Италия, Гърция и Испания, където алкохолните харчове са под един процент. В последната Испания те са 0,9% от потребителската кошница.     \n", "date": "2017.12.06", "title": "На 18 място сме в ЕС по дял на алкохола в разходите"}
{"url": "http://duma.bg/node/157062", "text": "Международния валутен фонд (МВФ) започна от вчера редовната си мисия у нас. Експертите от МВФ ще проведат срещи с представители на Министерството на финансите, Българската народна банка, Комисията за финансов надзор и бизнеса. По традиция те оценяват перспективите пред икономиката ни и правят преглед на финансовата система. \nПрез октомври в рамките на доклада за световните икономически перспективи от фонда повишиха прогнозите си за развитието на българската икономика. \nЕкспертите на МВФ ще започнат детайлния преглед, дни след като рейтинговите агенции \"Фич\" и \"Стандарт енд Пуърс\" повишиха дългосрочния кредитен рейтинг на България в чуждестранна и местна валута и няколко дни, след като беше приет бюджетът за следващата година на две среднощни заседания.     \n", "date": "2017.12.06", "title": " МВФ започна редовната си мисия в България"}
{"url": "http://duma.bg/node/157063", "text": "През третото тримесечие на 2017 г. брутният вътрешен продукт (БВП) нараства с 3,9% спрямо съответното тримесечие на предходната година и с 0,9% спрямо второто тримесечие на 2017 г. Това показват данните на Националния статистически институт. Според експресните оценки на НСИ за третото тримесечие на 2017 г. БВП в номинално изражение достига 26,99 млрд. лева. Реализираната добавена стойност е 23,28 млрд. лeвa. По елементи на крайното използване най-голям дял в БВП заема крайното потребление - 68,7%, което в стойностно изражение възлиза на 18,2% от произведения БВП. \nПрез третото тримесечие на 2017 г. брутната добавена стойност в индустрията е 6,6 млрд. лв. и заема 24,6% относителен дял в БВП. В изследвания период на 2017 г. крайното потребление нараства с 0,9%. Износът и вносът на стоки и услуги увеличават равнището си спрямо предходното тримесечие съответно с 3% и 1,3%. \nПо предварителни данни през третото тримесечие на 2017 г. БВП на един зает се увеличава с 1,1% в сравнение със същото тримесечие на предходната година. Заетите в икономиката са 3 млн. и 716,9 хил. На един зает се падат 7261,5 лв. от текущия обем на БВП, като всеки създава средно 18,1 лв. БВП за един отработен час. Брутната добавена стойност средно на един зает през третото тримесечие на 2017 г. реално се увеличава с 0,5% и с 0,6% - за един отработен час спрямо съответното тримесечие на предходната година.     \n", "date": "2017.12.06", "title": "НСИ отчете 3,9% ръст на БВП, 3,7 млн. души са заети в икономиката"}
{"url": "http://duma.bg/node/157064", "text": "В България 4% от фермите стопанисват 80% от земеделските земи. Този извод направи доц. Огнян Боюклиев от Института за икономически изследвания (ИИИ) към БАН пред \"Блумбърг тв България\". По думите му 22 стопанства контролират 60% от нивите. Доц. Боюклиев коментира, че най-големият поземлен собственик, който контролира над 1 млн. дка, е българин и случаят е единствен по рода си в Европа. В същото време най-дребните ферми у нас осигуряват половината от заетостта. Според него 94% от стопанствата произвеждат продукция основно за лично потребление, а останалите 6 на сто -  за пазара. \nСамо в България и Чехия доскоро нямаше таван за субсидиите, коментира той концентрацията в ползването на земите. По думите му ограничението е приложено така, че по` миналата стопанска година са били засегнати седем юридически лица, а миналата - нито едно. Ученият препоръча да се работи върху добавената стойност и да се фокусираме върху доставките на качествена прясна храна, дошла от ферми, отдалечени най-много на 30-40 км от потребителя.     \n", "date": "2017.12.06", "title": "Учен: 4% от фермите у нас стопанисват 80% от земеделските земи "}
{"url": "http://duma.bg/node/157065", "text": "За 2016 г. по обем на продажбите на бира страната ни се нарежда на 12-о място в ЕС за миналата година по обем на продажбите на бира с продадени 5 550 000 хектолитра пиво. В класацията изпреварваме държави като Дания, Ирландия, Швеция и Словакия. Традиционен лидер е Германия с реализирани 85 532 000 хектолитра бира. Данните са от традиционния форум на Пивоварите на Европа \"Бирата служи на Европа\" в Брюксел. Основен партньор на тазгодишното й издание беше Съюзът на пивоварите в България (СПБ), съобщиха от съюза. У нас на глава от населението консумацията на пиво е 76 л през миналата година, докато на първите три места са Чехия със 143 л, Германия - 104 л и Австрия - 103 л. \nПивоварният сектор в Европейския съюз бележи ръст за 2016 г., като положителната тенденция от последните няколко години се затвърждава. Производството на пиво в ЕС за 2016 г. е над 400 млн. хектолитра - ниво, което се постига за пръв път от началото на икономическата криза през 2008 г. Износът на бира от страните членки също регистрира растеж и достига 51 400 000 хектолитра. \nВ страните от ЕС броят на пивоварните е 8500, като за 2016 г. е нараснал с 1100. Според анализаторите това означава, че всяка седмица отварят врати 20 нови обекта за производство на пиво, най-вече малки и средни предприятия. Секторът осигурява 2 300 000 работни места в Европа.   \n", "date": "2017.12.06", "title": "На 12-о място сме по продажба на бира в ЕС"}
{"url": "http://duma.bg/node/157066", "text": "Българската банка за развитие (ББР) ще разшири портфейла си от финансови инструменти чрез участие във финансирането на публични и публично-частни инфраструктурни проекти с национално и регионално значение. Това става възможно, след като Българската народна банка (БНБ) одобри промените в устава на държавната банка, които са приети с единодушие от общото събрание на акционерите на 13 ноември 2017 г., съобщават от ББР. \nС измененията, вписани в Търговския регистър в понеделник, се внася яснота в редица тълкувания, които ръководят кредитната дейност на банката, като й позволяват да развие нови посоки на работа, следвайки модела на европейските банки за развитие, се допълва в съобщението на банката. \nНовост при финансирането е въвеждането на праг, при който се изисква разрешение на надзорния съвет за одобряване на експозиции, надхвърлящи 5% от собствения капитал на банката. Целта на промяната е да се създаде по-добър контрол в кредитната дейност, както и ясно да се разграничат контролните функции на надзорния съвет. За първи път в устав на българска банка се въвежда и дефиниция за свързани с политически партии лица в изпълнение на надзорните препоръки на БНБ.   \n", "date": "2017.12.06", "title": " ББР ще финансира проекти от национално значение"}
{"url": "http://duma.bg/node/157067", "text": "В отговор на постъпило искане от Българска академия на науките (БАН), Съветът на директорите на \"Български Енергиен Холдинг“ (БЕХ) е взел вчера решение, с което дава съгласието си академията да публикува на интернет страницата си предадените материали по сключения между БЕХ и БАН договор за изготвяне на Национална стратегия в областта на енергетиката, съобщиха от холдинга Оттам подчертават, че ще бъде спазена поверителността на определена информация, касаеща дружествата от БЕХ група. \nВъв връзка с появила се информация, че междинният доклад на БАН, изпратен до БЕХ през септември, \"разиграва\" 90 различни сценария за проекта и нито един от тях не показва жизнеспособност на проекта, от академията заявиха, че ще искат разрешение за публикуване на резултатите от доклада. \n\"В момента, в който се разреши публикуването на материалите, ще отпаднат много от въпросите. Ще ни бъде много по-лесно да отговорим на всичко това, което притеснява обществеността или което тя не разбира. Не казваме стройте АЕЦ \"Белене\", а казваме, че има възможност за това при постигане на определени параметри\", обясни ръководителят на проекта проф. Александър Тасев.   \n", "date": "2017.12.06", "title": "БЕХ разреши да се публикува докладът на БАН за АЕЦ \"Белене\""}
{"url": "http://duma.bg/node/157068", "text": "Спад от 13,4 на сто в износа ни на електроенергия за януари-ноември, в сравнение със същия период на миналата година отчитат от Електроенергийния системен оператор (ЕСО), съобщиха от дружеството. \nПотреблението на ток у нас към края на ноември се увеличава с 4,2% на годишна база до 36,3 млн. мегаватчаса, а производството е 41,4 млн. мегаватчаса, което е увеличение от 1,63% спрямо януари- ноември 2016 година. Според данните на ЕСО основната част от произведената електроенергия се реализира на вътрешния пазар, а износът е за малко повече от 5,1 милиона мегаватчаса, което е намаление от 13,4% на годишна база.  \nОт данните на ЕСО е видно още, че основната част от произведената електроенергия се дължи на базовите централи. Тяхното производство се увеличава с почти 5% до 35,4 млн. мегаватчаса. Водните централи обаче намаляват своето производство - към края на ноември то достига до 3,1 млн. мегаватчаса, което е намаление от 27 на сто. Производството на електроенергия от фотоволтаици бележи повишение с 3,3%, а от биомаса - с 62,29 на сто. \nПреди дни беше публикуван доклад на Entso-E, организацията, която обединява операторите на преносни мрежи в Европа, за готовността за зимния сезон на Стария континент. Анализите на експертите показаха, че съоръженията в България са готови за студените месеци. Страната ни е ограничила работата на ВЕЦ-овете през сухите летни месеци и така е съхранила ресурс за зимата.   \n", "date": "2017.12.06", "title": " Спад от 13,4% в износа на ток на годишна база"}
{"url": "http://duma.bg/node/157069", "text": "Във входовете на жилищните сгради задължително да се поставя още един общ топломер, но той да е извън абонатните станции. Целта е потребителите да имат достъп до него, за да следят какво наистина е потреблението. Това е едно от предложенията за промени в Закона за енергетиката в частта му за топлофицирането, подготвени от Федерацията на потребителите в България (ФПБ). \nПредлагаме задължително да има втори топломер след абонатната станция, съобщи пред ДУМА изпълнителният секретар на федерацията инж. Емил Георгиев. \"С него хората ще имат възможност да разберат какви са им разходите. В момента има само един топломер на входа на абонатната станция. Достъп до него би трябвало да има само домоуправителят, но \"Топлофикация\" и тук се опитва да ги заблуждава и не ги допуска. Затова хората нямат информация какъв е разходът за топлинна енергия, какъв е разходът за топлата вода. А когато се сложи още един топломер, извън абонатната станция, и всеки има достъп до него, тогава предпоставките за подвеждане на хората ще се сведат до минимум. Оттам нататък отговорност на потребителите е да си следят разходите\", обясни инж. Георгиев. \nДругото предложение е да се сключва задължително договор с етажната собственост. Дали това ще бъде с топлинен счетоводител или със самата топлофикация, да решат потребителите, даде пример инж. Георгиев. Следващото ни важно предложение е собствениците да имат право да решават как да се разпределя топлинната енергия. Това може да е дялово разпределение, както сега налага законът, или на кубатура, но хората да решат, каза експертът. Федерацията ще предложи потребителите да имат възможност да решат и как да става отчитането - дистанционно или с посещение. Ние препоръчваме отчитането да се извършва месечно дистанционно, защото при това отчитане предпоставките за подвеждане на хората са най-малки, заяви Георгиев. \nИнж. Георгиев съобщи, че Федерацията на потребителите ще представи пред всички парламентарни групи своите предложения за промени в Закона за енергетиката. В хода на разговорите ние ще търсим и промяна на формулата, по която сега се изчисляват разходите за топлинна енергия, съобщи експертът. Освен това ще предложим много сериозни промени на Наказателния кодекс във връзка с кражбите. В момента се извършват колосални кражби на топлинна енергия. Но това няма да е само за парното, а и за водата, и за тока, обяви Георгиев. Това са нашите предложения, всички други, които ни се приписват, че подкрепяме, са инсинуации, заяви той. Причина за изявлението на Георгиев бяха оповестени вчера по-рано предложения за законови промени, за които се твърди, че са подкрепени от федерацията. Според тези предложения потребителите, които са остъклили балконите си и са ги приобщили към жилището, трябва да плащат повече за парно, защото кубатурата на апартамента им е увеличена. Другото предложение е собствениците на апартаменти, които не ползват парно и топла вода в топлофицирани сгради да не плащат за сградна инсталация, а сметките да се поемат от \"Топлофикация\", стана ясно вчера от информация на \"Епицентър\". Промените били изготвени от екип на Техническия университет и специалисти на неправителствени организации и били внесени в парламентарната комисия по енергетика на 23 октомври 2017 г. Според информацията проектът бил подкрепен от омбудсмана Мая Манолова, Федерацията на потребителите в България и Комисията за защита на потребителите. През ДУМА инж. Емил Георгиев  обаче заяви, че е чувал за подобни идеи, но те според него са абсурдни, освен това никога не са подкрепени от организацията, която той оглавява. Това са инсинуации, заяви той.   \n", "date": "2017.12.06", "title": "Предлагат поставяне на втори топломер извън абонатната станция  "}
{"url": "http://duma.bg/node/157075", "text": "Лекари от столичната спешна болница \"Пирогов\" вчера излязоха на протест срещу директора проф. Асен Балтов. Медиците обвиняват началника си в некомпетентно и хаотично управление и настояват за оставката му. Те твърдят, че директорът нарочно прави структурни промени, с които поставя на изпитателен срок опитни специалисти. Според лекарите става дума за реваншизъм. \nПротестиращите заплашиха с колективни оставки в ключови за болницата звена. Синдикалната секция на КТ \"Подкрепа\" в спешната помощ е изпратила писмо до министъра на здравеопазването Кирил Ананиев с редица искания, сред които и за оставка на Балтов. \nИзлезлите на протеста се оплакаха, че нямат консумативи и лекарства и че заплатите им значително са намалели. По думите им доверието към новото ръководство вече е изчерпано. Протестиращите медицински работници заявиха, че и днес ще се съберат да изразят недоволството си. \nОт ръководството на болницата отговориха, че няма да коментират протестите, докато не приключи проверката на здравното министерство, която бе разпоредена от министър Ананиев след писмото на протестиращите медици.   \n", "date": "2017.12.06", "title": "Лекари от \"Пирогов\" протестираха срещу ръководството"}
{"url": "http://duma.bg/node/157076", "text": "Държавна политика за изписване на генерични лекарства вместо оригинални може да намали разходите и на домакинствата, и на обществения фонд. Това съобщи икономистът Аркади Шарков от Експертния клуб по икономика и политика (ЕКИП). Анализ на експертите е съсредоточен засега само върху сартаните (лекарства за кръвно), за които НЗОК плаща 25%, а пациентите - 75. Проучването е за периода 2005-2016 г. Според анализа м.г. сумата, която касата е платила за тези медикаменти, е около 3,4 млн. лв., а пациентите са доплащали около 19,6 млн. лв. По думите на Шарков през 2016 г. разходите за оригинални лекарства за домакинствата са около 3 млн. лв., а за касата - 360 хил. лв. \"Прогенеричната политика може да намали тези разходи до 957 хил. лв. за домакинствата и до 318 хил. лв. за НЗОК, коментира икономистът, който припомни, че през 2009 г. касата е реимбурсирала 11 от тези продукти, а през 2016 г. - 81. По думите на Шарков данните показват, че НЗОК може да спести между 2 и 35% от годишния разход за реимбурсация за лекарствени продукти от групата на сартаните. 1 спестен лев от разходите на НЗОК за реимбурсиране е съпроводен от около 5,70 лв. спестяване при потребителските доплащания, са пресметнали експертите. \nОт ЕКИП припомниха, че генеричните лекарства са еквивалент на оригиналните, съдържат същото активно вещество и имат същите критерии за качество, безопасност и ефективност, но са по-евтини, тъй като производителите не са инвестирали в клинични изпитвания, както при иновативните.  \nСветослав Крумов от Българския фармацевтичен съюз подчерта, че организацията по принцип подкрепя прогенеричната политика, но припомни, че тя не е подходяща за биподобни и биологични лекарства, за инхалатори и др. приспособления.   \n", "date": "2017.12.06", "title": "Прогенеричната политика ще намали разходите за лекарства до 60%, смятат икономисти"}
{"url": "http://duma.bg/node/157077", "text": "Парламентарната група \"БСП за България\" днес ще внесе проект за решение на Народното събрание за мораториум върху лицензиране на нови частни болници. Това заяви Корнелия Нинова малко след пресконференцията на главния прокурор Сотир Цацаров и двамата министри. Решението е взето на вчерашното заседание на Изпълнителното бюро на БСП. Нинова заподозря, че докато текат проверките, ще продължат да изникват нови и нови частни лечебни заведения. \nВсичко, което днес се говори, преповтаря наши тези, включително отпреди няколко дни, докато обсъждахме бюджета, подчерта лидерът на БСП. Нинова припомни, че социалистите винаги са настоявали за спасяване на областните и общинските болници, да не се прехвърля ресурс и да не се източва към частните. \"При обсъждане на бюджета предложихме държавните, общински и областни болници да не са търговски дружества. Отново ще предложим това и ще повторим тази наша законодателна инициатива и дано се намери разбиране от другите парламентарни групи и да се приеме. Първата ни стъпка е забрана за лицензиране на тези частни болници, които са построени и чакат лиценз\", подчерта Нинова. Тя припомни, че преди да внесат предложенията си преди месец-два, между 10 и 12 са били частните лечебници, които са чакали лиценз. Данните не са от здравното министерство, а от структурите по места, така че може да има и повече такива болници, стана ясно от думите й. \n    \n", "date": "2017.12.06", "title": " БСП иска мораториум за нови частни лечебни заведения  "}
{"url": "http://duma.bg/node/157078", "text": "До 20 декември ще бъдат извършени проверки във всички болници в страната, които са държавна и общинска собственост. Очаква се резултатите да са на разположение на здравния министър Кирил Ананиев до 22 декември. От здравното министерство в проверките ще участват представители на РЗИ и на РЗОК, но не от регионите, в които са лечебните заведения, а на кръстосан принцип. В инспекциите ще участват и представители на МВР. Това стана ясно на пресконференция на министрите на здравеопазването и на вътрешните работи Кирил Ананиев и Валентин Радев и на главния прокурор Сотир Цацаров. Радев се обърна към медицинския персонал на лечебните заведения с молба за съдействие, тъй като терминологията в тази сфера била трудна за служителите на МВР.   \nНа 16 ноември в прокуратурата са постъпили 40 класьора с договори на 295 държавни и общински болници, приютили в сградите си частни. От тях 195 са със 100% държавно участие, 127 - със 100% общинско, а останалите са държавно и общинско участие. Законът за лечебните заведения им дава такова право, но единствено в случай, че частната болница изпълнява дейности, които не изпълнява държавната или общинската. В Благоевград например 2 държавни лечебни заведения имат 53 договора. Цацаров даде пример с врачанската болница, която се оказа, че има два договора с частни болници - \"Медикакор\" и \"Вивамедика\". Вместо да печели от наемите, държавната болница е пред фалит - получила малко повече от 1,1 млн. лв. от \"Медикакор\" под формата на остаряла и негодна техника, а печалбата на \"наемателя\" била 14,8 млн. лв. Подобна е ситуацията и с ловешката болница, където приходите на държавната са 1,3 млн. лв., а на частната \"Кардиолайф\" - над 13 млн. лв. Според Цацаров практиката \"болница в болница\" е един от начините за източване на обществен ресурс. Той заяви, че законът не позволява да бъде търсена наказателна отговорност за неизгодни договори, подписани със съгласието на директорския борд. Ще се търси наказателна отговорност за безстопанственост само на директори, които самостоятелно са подписвали неизгодни договори.   \nРиторичния въпрос на Цацаров защо болниците трябва да са търговски дружества Кирил Ананиев коментира, че е необходимо да се промени и начинът на финансирането им. По отношение болницата в Белоградчик, здравният министър заяви, че министър-председателят Бойко Борисов му разпоредил да намери начин да бъде възстановена работата й.   Цацаров предостави договор с аптека за месечен наем от 50 лв.    \n", "date": "2017.12.06", "title": "Проверяват всички болници за неизгодни договори "}
{"url": "http://duma.bg/node/157079", "text": "Депутатът от \"БСП за България\" инж. Любомир Бонев е притеснен за състоянието и безопасността на язовирите в Пернишко. Той разкри опасенията си на среща с областния управител на Перник Ирена Соколова, свързана с негов въпрос до министъра на икономиката Емил Караниколов. Социалистът пита осигурена ли е безопасната експлоатация на водоемите с цел недопускане на риск за живота и здравето на хората и стопанските субекти. \"Отговорът на министъра е притеснителен. В него се казва, че 8 язовира в региона са с \"неопределено техническо състояние\". Това е така, защото няма заключение и оценка на техническото състояние и сигурността на язовирните стени и съоръженията към тях\", заяви депутатът. \nИнж. Бонев заедно с колегата му Станислав Владимиров и лидера на пернишките социалисти Валентин Петков проведоха приемен ден с жители на Перник. Живеещите в две съседни сгради в центъра на града се обърнаха към тях с молба за помощ относно предотвратяването на строеж в двора на едната от постройките. Хората обясниха, че пространството между двата блока е твърде малко, за да се построи нова сграда там. \"На мястото има дървета. Теренът е много тесен и живеещите в новопостроения блок ще бъдат буквално на една ръка разстояние от своите съседи\", коментира Владимиров. Той пое ангажимент веднага да изпрати писмо до кмета с искане документите и строителните разрешения да му бъдат предоставени, за да потърси решение на проблема. \n    \n", "date": "2017.12.06", "title": "Любомир Бонев e притеснен за безопасността на язовирите в Пернишко"}
