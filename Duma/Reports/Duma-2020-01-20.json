{"url": "https://duma.bg/profsayuzna-vlast-n207293", "text": "Работа ли е на синдикатите не просто да подкрепят властта, а и да вършат работата й. Прави са родителите да питат с какво право лидер на образователен синдикат на КНСБ праща ултимативно писмо до директорите на училища и забавачки да организират подписки сред учителите в подкрепа за идеята на МОН и 4-годишните деца да са задължително в детска градина. Инициативата била съгласувана с МОН! Лоша или добра е идеята е друга тема. Един синдикат може да каже, да речем, има ли достатъчно учители и квалифицирани ли са за замислената стъпка. ДУМА неведнъж напоследък се диви на хъса, с който профсъюзи у нас правят общи планове с работодатели и власт ту за минималната заплата, ту за работното време, ту за демография, за енергетика и за каквото се сети човек. Ако съдим по всекидневните вече публични искания на работодателите за орязване на трудовите права на българина, ни става странно защо синдикатите също всеки ден не им се опълчват. Защо Такева не поиска задължителна подписка примерно срещу подмяната на историята с политически внушения в новите програми и учебници? Директори и учители се възмущават, но помежду си, страх ги е да говорят. Щото трябва да се яде. Дали пък не са получили някой синдикален ултиматум, съгласуван с МОН?            ", "date": "2020.01.20", "title": "Профсъюзна власт "}
{"url": "https://duma.bg/svinskiyat-grip-se-okaza-ustoychiv-na-antibiotitsi-n207283", "text": "Установена е устойчивост на симптомите на свинския грип към обичайното лечение. Това става ясно от изявления на лекари относно смъртта на 51-годишен пациент в смолянската болница. Друга пациентка със свински грип (от грипния щам H1N1) е приета в същата болница, но състоянието й е стабилно.  Личните лекари отчитат, че потокът на болните се увеличава. През неотложния кабинет в Смолян са преминали 40 души. Последната епидемиологична справка на МЗ от 17 януари показва, че случаите на остри заразни заболявания са 5748, докато в периода 30 декември 2019 - 5 януари 2020 г. са 3558. От МЗ поясняват, че общата заболеваемост от грип и ОРЗ за страната е 104,35 на 10 000 души, което е двойно повече от предходната седмица. Изследвани са 54 клинични проби (носогърлени секрети) и са доказани 22 грипни вируса, 9 от които са A(H1N1)pdm09 - пандемичния свински грип от 2009 г., 11 A(H3N2) и 2 B/Victoria (според американски медици за пръв път от зимата на 1992-93 г. преобладава грипен вирус В).", "date": "2020.01.20", "title": " Свинският грип се оказа устойчив на антибиотици"}
{"url": "https://duma.bg/zografski-s-lichen-rekord-za-sezona-v-svetovnata-kupa-n207296", "text": "Зографски завърши с 241,2 точки. Той бе 30-и след първите опити със 132,0 метра, но направи най-дълъг втори скок от 141,5 метра и това му позволи да прогресира с осем места в крайното класиране. Българинът спечели точки за Световната купа за трети път от 15-те състезания досега, като за последно той направи това на 22 декември, когато завърши 27-и на голямата шанца в Енгелберг, Швейцари. Той има е едно 30-о място в Тижний Тагил, Русия, на 7 декември. Победителят в \"четирите шанци\" Давид Кубацки (Пол) записа втора поредна победа за Световната купа в Титизее-Нойщад, след като вчера триумфира и в първото състезание в германския зимен център. Кубацки, който бе лидер след първите опити след 143,0 метра, завърши с 283,3 точки, след като преодоля 133,5 метра във втория си скок. Така той записа трети успех в кампанията и общо четвърти в кариерата си. Втори само на 3 десети от точката остана Рьорю Кобаяши (Яп) със 147,0 и 134,0 метра, а трети остана Тими Зайц (Слвн) с 271,6 точки (137,0 и 134,0 метра). Германецът Карл Гайгер, който днес завърши пети с 266,2 точки (137,5 и 134,0), остана лидер в генералното класиране в средата на сезона с 886 точки. Втори е Щефан Крафт (Ав) с 803 точки, пред Кобаяши със 795 точки и Кубацки със 764 точки. Със спечелените 9 точки Зографски прогресира до 46-ото място с 14 пункта. Следващият старт за Влади е в Закопане, Полша.", "date": "2020.01.20", "title": "Зографски с личен рекорд за сезона в Световната купа"}
{"url": "https://duma.bg/raznoboy-vav-vlastta-za-hazarta-n207273", "text": "Властта започна да излъчва разнобойни сигнали за идеята на депутата Валери Симеонов, която предвижда само държавата да организира хазартни игри. \"Смятам да предложа Комисията по хазарта да се превърне в едноличен орган. Тя допуска противоречиви решения, което показва, че има натрупани грешки в нейната работа и трябва да бъдат поправени\", коментира финансовият министър Владислав Горанов по повод идеите на доскорошния си колега в правителството. По-рано Валери Симеонов се похвали, че е срещнал подкрепа от Горанов, спортния министър Красен Кралев и най-вече на премиера Бойко Борисов.  Оказа се обаче, че все още няма окончателна позиция по внесените текстове: \"Опитът, който в момента проучваме, за да си изградим окончателно позиция, показва, че в доста държави в този тип игри има пълен държавен монопол. Не виждам пречка това предприятие, което и в момента организира лотарии, да може да развие капацитета си. Знаем, че Българският спортен тотализатор организира цифрови игри, има териториални поделения, много пунктове\", посочи лаконично Горанов. От ГЕРБ коментираха, че още не са се запознали със законопроекта на НФСБ, но на първо четене впечатление правели доста големи повторения на уж новите текстове със сега действащия закон за хазарта. Юристи от мнозинството дадоха пример с предложенията как хазартът трябва да стои далеч от училища. Тези ограничения съществували и сега.", "date": "2020.01.20", "title": "Разнобой във властта за хазарта"}
{"url": "https://duma.bg/oshte-200-mln-lv-darzhaven-dalg-n207272", "text": "Още 200 милиона лева дълг под формата на ценни книжа ще бъде поет от държавата в края на месеца. Това става ясно от публикацията на сайта на Българската народна банка за предстоящ на 27 януари аукцион. Министерството на финансовото министерство ще предложи книжа със срочност от 10 години и шест месеца (с падеж на 21 декември 2029 година) при фиксиран лихвен процент от 0,5 на сто. За тази година България може да поеме нов дълг от общо 2 милиарда и 200 милиона лева. Ако поръчките в предстоящата емисия бъдат одобрени, страната ни вече ще е емитирала нов дълг за 400 милиона лева.", "date": "2020.01.20", "title": "Още 200 млн. лв. държавен дълг"}
{"url": "https://duma.bg/gotvyat-nov-standart-za-kyufteta-i-kebapcheta-n207274", "text": "Готвят нови стандарти за месните продукти. Кюфтета, кебапчета и карначета ще трябва да съдържат по-малко количество мазнина за сметка на водата. От Българската агенция за безопасност на храните обясниха, че след промяната тези продукти ще станат по-качествени и по-здравословни. Кюфтето вече никога няма да е същото, защото според новите изисквания то вече ще съдържа повече вода и по-малко мазнина, което според експертите обаче няма по никакъв начин да се отрази на вкусовите му качества. \"Хората не трябва да се притесняват. Потребителите трябва да са спокойни, тези храни ще бъдат със същия състав, със същия вкус, но ще бъдат по-качествени и по-здравословни\", каза пред Нова телевизия главният експерт в Дирекция \"Контрол на храните\" Райна Иванова. Опитните майстори на скарата не искат да си помислят, че водата ще измести мазнината в кюфтетата. \"Има нови породи, с ново съотношение вода - мазнини при самите животни, също така ние изискваме да бъдат влагани по-качествени части от месото - това са от бут, от плешка, които са с по-високо водно съдържание, но пък имат по-ниска масленост, по-ниска мазнина\", каза Иванова. Щом се приемат новите наредби, кюфтето вече ще бъде значително по-здравословно, убедени са от агенцията по храните. \"Намалено е съдържанието на мазнини и увеличено съвсем малко водното съдържание в общата маса на продукта. Това не е допълнително влагане на вода при тези продукти - при тези продукти не се влага вода - това е в зависимост от новия породен състав на животните, които вече се отглеждат и в България. От значение е да бъдат по-качествени и по-здравословни храните, което пък е повик на Световната здравна организация\", добави главният експерт. От БАБХ уточняват, че новите стандарти не са задължителни и всеки производител може сам да преценява в каква степен да ги спазва.", "date": "2020.01.20", "title": "Готвят нов стандарт за кюфтета и кебапчета"}
{"url": "https://duma.bg/bsp-razshiryava-konsultatsiite-za-vota-na-nedoverie-n207285", "text": "БСП разширява консултациите за вота на недоверие с извънпарламентарни партии. Днес в Народното събрание социалистите ще се срещнат с АБВ, а по обяд ще разговарят с \"Движение 21\". Очаква се отговор от \"Демократична България\", които също са поканени за дебат. \"Получихме подкрепа и допълнителни мотиви от граждански организации. Време е да се обединим всички, които искаме промяна. Тя минава през смяна на сегашното безхаберно, некомпетентно и корумпирано управление. То вече е вредно за страната. Има толкова умни, подготвени и почтени българи. Нека им дадем възможност да реализират алтернативата\", призова председателят на БСП Корнелия Нинова. След срещите в АБВ и \"Движение 21\" вотът на недоверие ще бъде внесен в деловодството на парламента. Миналата седмица БСП проведе консултации с ДПС и \"Воля\". На срещите бяха представени мотивите на социалистите, които бяха събрани в 40 страници. От ДПС категорично подкрепиха исканата оставка на правителството, а хората на Веселин Марешки бяха уклончиви дали ще ще гласуват \"за\" или \"против\".  ", "date": "2020.01.20", "title": "БСП разширява консултациите за вота на недоверие "}
{"url": "https://duma.bg/sindikalistka-iznudvala-direktori-s-podpiska-n207292", "text": "Председателят на Синдиката на българските учители Янка Такева изнудва директори на училища и детски градини да правят задължителни подписки и да легитимират необходимостта от задължителна градина от 4-годишна възраст, сигнализираха родители до медиите. Те цитират писмо на Такева, в което се казва, че всички директори трябва да организират подписката сред учителите и персонала на подопечните им учебни заведения и да я представят в оригинал на синдиката до 24 януари. В писмото се посочва изрично, че подписката е подкрепена от МОН и за това са уведомени регионалните управления по образование. Към писмото е приложена подписката заедно с указанията за попълване, както и аргументи, които родителите определиха като \"нелепи\".  Родителите са възмутени и от задължителния характер на инициативата. Майките питат дали е допустимо Такева да се занимава с писма с ултимативно съдържание и какво ще стане с хората, които откажат да сложат подписа си. \"Това е манипулативна подписка, която има за цел единствено изкуствено да подкрепи идеята на МОН за въвеждане на институционализирането на децата задължително от четиригодишна възраст. Това единствено идва да каже, че е време да си подадете оставката\", обръщат се родителите към Янка Такева. Идеята децата да се обхванат задължително в детските градини от 4-годишна възраст е лансирана от управляващите от дълго време, но едва в края на миналата година министърът на образованието Красимир Вълчев излезе с конкретни срокове за реализирането й. Той съобщи, че задължителната втора група ще стане факт от учебната 2020-2021 г., промяната е записана в разпоредба за държавния бюджет, а предстои да се изготвят и изменения на Закона за предучилищното и училищното образование. В София и други големи градове обаче проблемът е в липсата на достатъчно места за всички деца в детските градини. ", "date": "2020.01.20", "title": "Синдикалистка изнудвала директори с подписка"}
{"url": "https://duma.bg/novi-techove-po-vodoprovoda-v-shumen-n207291", "text": "Около 10 нови теча са установени вчера по водопровода от язовир \"Тича\" след пускането на водата след ремонт на водопроводната мрежа на Шумен. Миналата седмица тежка авария остави 100 хил. души без вода в Шумен, Търговище, Велики Преслав и няколко села. \"Всичко това е в резултат на некадърното управление на ВиК в Шумен, което е под шапката на МРРБ. Дружеството е фалирало и трудно успява да поддържа системата, а сметките му са запорирани от \"Енерго-Про\", алармира тогава депутатът от \"БСП за България\" Иван Иванов. Без вода заради авария на два водопровода през уикенда останаха и жителите на Свищов. Беше направен байпас на старото съоръжение. Въпреки че новият полиетиленов водопровод все още не е въведен в експлоатация, той се проверява от спецпрокуратурата заради съмнения за безстопанственост при изграждането му. От община Свищов настояват за 3 млн. лв. безвъзмездна финансова помощ от държавата за завършване на ремонта по водопровода за избягване на по-сериозна водна криза в града. Правителството прокара нова идея за водната криза в Перник. Кабинетът реши общината да се захранва с вода от яз. \"Белмекен\". Идеята е реките от водосборната зона на водоема да бъдат отклонени към яз. \"Бели искър\", а след това през софийските тръби да се насочат към Перник. За целта трябва да се изградят допълнителен водопровод с дължина 13 км и помпена станция. Строителните работи ще струват около 25 млн. лв. Отклонението към Перник трябва да е при с. Мало Бучино. Властта смята, че проектът може да бъде изпълнен за 35-45 дни. Дори и с тази мярка водният режим вероятно ще бъде запазен. Премиерът Бойко Борисов твърди, че планът няма да повлияе на водоснабдяването на София. Нужно е обаче разрешение от Столичния общински съвет за право на преминаване. Предложението ще бъде представено на заседание на ресорната комисия в столичната община.   Отклоняването на количества от водосборната зона на яз.\"Белмекен\" е започнало още преди два месеца, обясни икономическият министър Емил Караниколов. Това е направено от държавното предприятие \"Язовири и каскади\" по разпореждане на МОСВ. \"Вследствие на това действие наличните обеми в \"Бели Искър\" са увеличени с 4 млн. куб. м за около два месеца. Водата, която се пренасочва, е около 500 литра в секунда. Решението е единственото, което може да се направи в момента, така че да обезпечим следващите няколко месеца в Перник да има вода, докато яз. \"Студена\" започне да се пълни\", подчерта Караниколов. Той уточни, че има готовност строителните дейности да започнат още следващата сряда, ако има разрешение на СОС. Новото съоръжение ще е на \"байпас\" и ще има възможност от яз. \"Студена\" да се подава вода и към някои софийски квартали, ако има нужда. Общинските съветници на БСП в София имат положително становище за транзита на вода от \"Белмекен\" през водопровода на столицата за Перник, съобщи председателят на столичните социалисти Калоян Паргов. По думите му подобни ситуации могат да възникнат и в други части на страната. Трябва да се помисли за връзка между различните водоеми, за да може да се прехвърлят количества вода от един в друг, за да се реагира в кризисни ситуации, смята Паргов.", "date": "2020.01.20", "title": "Нови течове по водопровода в Шумен"}
{"url": "https://duma.bg/zaplahi-i-oshte-nerednosti-v-stolichnoto-druzhestvo-po-chistota-n207286", "text": "Заплахи към ръководството на столичното дружество \"Чистота-Искър\" и продължаващи нередности стават известни от писма на управителя Стефан Пейков и служители на фирмата, цитирани от сайта \"Барикада\". Дружеството е единствената общинска структура, занимаваща се с част от почистването на столицата, от години се тресе от скандали, а преди няколко месеца стана ясно, че докладът за състоянието й е пратен на прокуратурата. Кметът Йорданка Фандъкова обаче отказа да обяви публично какви нарушения и злоупотреби са открити, като не предостави данни дори на общинските съветници.  От нови разкрития за работата на общинската фирма става ясно, че назначеният преди около година пореден управител Стефан Пейков е бил заплашван неведнъж с телефонни обаждания и есемеси. За тях той е подал сигнали към прокуратурата. За краткото време на мандата си Пейков е опитал да прекрати скандалния договор с фирмата на Румен Гайтански-Вълка \"Грийн Партнърс\", която на практика източва дружеството.  В отговор на запитване от синдикалната секция на КТ \"Подкрепа\" в дружеството управителят посочва за разкрито отклоняване, източване и кражба на дизелово гориво между юни и октомври миналата година за близо 20 000 лева. В ход са и проверки за нерегламентирано отклоняване на скъпоструващи части от машини, от сепариращата инсталация, електродвигатели и други, като те са извършвани основно по нареждания на длъжностното лице Валентин Тодоринов. Това име се появява неколкократно и в доклада на извършения одит, като се изразяват съмнения за родствена връзка със зам.-управителя на дружеството Кристина Петкова, която е съпруга на кмета на район \"Витоша\" Теодор Петков. До ръководството са подавани сигнали от служители на \"Чистота-Искър\" за организирана група, отговаряща и разпореждаща се с механизацията, транспорта и други материални активи, в която нарежданията са се давали отново от Тодоринов, пише \"Барикада\". По част от производствата все още не са наложени дисциплинарни наказания, тъй като виновните нарушители непрекъснато излизат в болничен. ДУМА припомня, че в края на 2019 г. мнозинството в СОС реши пак да смени управителя на дружеството, като за неговото място временно посочи загубилия изборите за кмет на район \"Изгрев\" Цветомир Жеков. В писмо до Фандъкова отпреди 10 дни обаче 227 служители на \"Чистота-Искър\" изразяват недоумението си от рокадата и смятат, че с нея ще се върне страхът в дружеството. Част от хората са свидетелствали за извършваните злоупотреби с обещанието, че няма да пострадат от безчинстващата в предприятието шайка.", "date": "2020.01.20", "title": " Заплахи и още нередности в   столичното дружество по чистота"}
{"url": "https://duma.bg/italianskite-boklutsi-bili-za-tets-bobov-dol-n207287", "text": "Контейнерите с отпадъци, които пристигнаха на пристанища в България, трябваше да бъдат прехвърлени в ТЕЦ \"Бобов Дол\", твърди управителят на \"Блацион\" ООД македонският гражданин Горан Ангелов. По-рано новоизбраният екоминистър Емил Димитров отиде на проверка в ТЕЦ-а и разпореди централата да спре част от мощностите си, докато не изпълни всички изисквания. Министърът обяви, че от \"Бобов дол\" няма вредни емисии, а ставало въпрос за неспазване на процедури при горенето на отпадъци. Твърди се, че централата е имала разрешение за експлоатация само за една от три машини и не е получила официален документ от екоинспекцията. \"Изземват пепелината. Ако някой е горил боклук, ще го хванем. Особено към италианския сме набелязали мерки, няма да си ги казваме сега\", заяви премиерът Бойко Борисов. \"Прокуратурата е установила, че в ТЕЦ \"Бобов дол\" има отпадъци, но не опасни. Установила е, че вредните емисии са в нормите. Ние установихме, че комплексното разрешително е изтекло. Работна група ще отиде да провери всичките разрешителни от РИОСВ-Перник, ще сверим с оригиналите\", обясни екоминистърът по повод проверките, които текат в ТЕЦ-а на бизнесмена Христо Ковачки.  \"Блацион\" ООД е вносител на отпадъците, които бяха открити на пристанищата във Варна и Бургас. Негови управители са македонските граждани Блаже Игнатов и Горан Ангелов. Ангелов твърди, че отпадъците така не били прехвърлени в ТЕЦ \"Бобов Дол\", защото при пристигането им на пристанището вече е бил изтекъл лицензът на централата за изгаряне на отпадъци. Жители на Дупница алармираха за незаконно сметище край подлез на АМ \"Струма\" на пътя за село Блажиево, където са изхвърлени големи количества животински отпадъци. Не е известно кой изхвърля остатъците, предполага се, че наблизо има нелегална кланица. Освен миризмата, се разпространяват зарази, коментират дупничани.", "date": "2020.01.20", "title": "Италианските боклуци били за ТЕЦ \"Бобов дол\""}
{"url": "https://duma.bg/aets-kozloduy-pred-kadrova-kriza-n207271", "text": "До няколко години АЕЦ \"Козлодуй\" може да се изправи пред сериозен проблем с осигуряването на достатъчно кадри. До 2025 г. предстои пенсионирането на над 780 специалисти, което е 22% от персонала на централата. Става въпрос най-вече за служители, заети пряко в експлоатацията и ремонта на двата блока, заемащи ръководни позиции и притежаващи огромен ръководен, административен и експлоатационен опит. Това става ясно от въпрос на депутата от ГЕРБ Красен Кръстев до енергийния министър Теменужка Петкова, в който народният представител иска да разбере как ще се обезпечи работата на централата. Работи се по проблема, каза по време на парламентарния контрол Петкова. От юни 2019 година на сайта на дружеството е обявен постоянен прием на документи за работа по 31 приоритетни специалности от висшето образование. От 2017 година АЕЦ \"Козлодуй\" предоставя стипендии на студенти от специалността Ядрена енергетика и Ядрена техника и ядрена енергетика, които след завършване се ангажират да работят в централата, поясни министърът, без да уточнява дали тези специалисти ще бъдат достатъчни. Компютърните системи на АЕЦ \"Козлодуй\" ще бъдат обновени от американската компания \"Уестингхауз\". Стойността на обществената поръчка е 63,5 млн. лв. без ДДС. Срокът за изпълнение е 3 години, съобщиха междувременно от централата. Американската компания ще включи и български фирми за подизпълнители. Засега не е ясно какво точно ще правят те. От АЕЦ \"Козлодуй\" обясняват, че с обновяването на компютърните системи ще бъдат осигурени нови възможности за управление на енергийните мощности, както и капацитет за тяхното надграждане.", "date": "2020.01.20", "title": "АЕЦ \"Козлодуй\" пред кадрова криза"}
{"url": "https://duma.bg/kratki-novini-n207259", "text": "ЕС намалява значително предприсъединителната помощ за Турция през тази година заради газовия спор в Средиземноморието и военната офанзива на Анкара в Сирия. Брюксел е решил да намали първоначално планираната сума за 2020 г. със 75 на сто. Съкращенията не засягат плащанията, които ЕС извършва към Турция по силата на споразумението за бежанците. Президентът на Венецуела Николас Мадуро в интервю за американския в. \"Вашингтон пост\" заяви, че е готов за директен диалог с президента на САЩ. \"Ако има уважение между правителствата, обмен на достоверна информация, след това бъдете сигурни, можем да създадем нов тип отношения\", каза Мадуро. Най-малко 70 военни са загинали и 150 са ранени при ракетен удар срещу военен тренировъчен лагер в Йемен от движението \"Ансар Аллах\" (хуситите). Това съобщи ТАСС, като се позовава на информация на телевизионния канал Ал Арабия. Най-малко осем души загинаха, а седем бяха ранени след пожар в дом за възрастни хора в Западна Чехия в ранните часове на неделя. Причините за пламването на пожара все още не са ясни. Принц Хари и Меган Маркъл няма да използват повече титлите \"кралско височество\" и няма да получават финансиране от кралския двор, съобщиха от Бъкингамския дворец. Херцогът и херцогинята на Съсекс освен това възнамеряват да върнат 2,4 млн. паунда за ремонта на \"Фрогмор котидж\" в Уиндзър. Земетресение от 5 по Рихтер разлюля Гърция. Центърът на труса е бил на 6 км от село Валсамата на остров Кефалония в Йонийско море. Той е бил на дълбочина 5 километра. Няма данни за пострадали и нанесени материални щети.", "date": "2020.01.20", "title": "Кратки новини"}
{"url": "https://duma.bg/pushachite-v-gartsiya-se-zhalvat-n207261", "text": "Гръцката асоциация на собствениците и потребителите в ресторантьорството (PASKEDI) е подала петиция до висшия административен съд на Гърция, с искане за отмяна на решението за прилагане на забраната за пушене, наложена м. г. от новото правителство. \"Откакто забраната започна да се прилага строго, баровете, кафенетата, ресторантите понесоха сериозни финансови щети\", заявява ресторантьорската асоциация. Тя настоява правителството в Гърция да приеме по-меки ограничения. \"Законът за борба с тютюнопушенето нарушава свободата на хората\", твърдят от PASKEDI.", "date": "2020.01.20", "title": " Пушачите в Гърция се жалват"}
{"url": "https://duma.bg/gibraltar-se-gotvi-da-vleze-v-shengen-n207260", "text": "Гибралтар може да се присъедини към Шенгенското пространство, след като Великобритания напусне Европейския съюз. Това заяви премиерът на британската задморска територия Фабиан Пикардо, цитиран от \"Спутник\". \"Обсъдихме въпроса преди Брекзит. Има ли смисъл за ЕС гражданите на Съюза да нямат достъп до територия с площ от 6,2 кв. км в Южна Испания? Не мисля така\", посочи той. Пикардо изтъкна, че включването на Гибралтар към Шенгенското пространство би било положителна стъпка независимо от позицията на Обединеното кралство. Според него Гибралтар трябва да има \"гъвкава граница\" с европейските страни. Присъединяването на Гибралтар към Шенген би улеснило свободното придвижване през границата с Испания. Териториалният спор за Гибралтар между Испания и Великобритания продължава от 300 години. На референдумите, проведени през 1967 и 2002 г., 99% от жителите на територията пожелаха да останат към Обединеното кралство. Испания обаче смята Гибралтар за своя територия и предложи на Великобритания да установят съвместна власт върху територията.", "date": "2020.01.20", "title": " Гибралтар се готви  да влезе в Шенген?"}
{"url": "https://duma.bg/putin-e-protiv-vlast-do-zhivot-n207264", "text": "Президентът на Русия Владимир Путин е против оставането на власт до живот. Той обяви това  на среща с ветерани от Втората световна война. Путин допълни, че в средата на 80-те години съветските лидери са оставали на власт до смъртта си, без да могат да осигурят необходимите условия за трансформацията на тази власт. Според него връщането към подобна ситуация е нежелателно.", "date": "2020.01.20", "title": "Путин е против  власт до живот"}
{"url": "https://duma.bg/tramp-impiychmantat-e-nezakonen-n207265", "text": "Адвокатите на президента на САЩ Доналд Тръмп, в отговор на предложение за участие в процеса на импийчмънт, нарекоха обвиненията срещу него нарушение на конституцията на САЩ и опит за намеса в изборите. \"Искането на Камарата на представителите за импийчмънт е опасна атака срещу правото на американския народ да избере свободно своя президент. Това е неприкрит и незаконен опит за анулиране на резултатите от изборите през 2016 г. и намеса в изборите през 2020 г., които са след няколко месеца\", заявиха те. \"Искането за импийчмънт само по себе си е невалидно от гледна точка на конституцията. То дори не повдига обвинения за престъпления или нарушения на закона, да не говорим за \"особено тежки престъпления и неправомерно поведение\", а всичко това се изисква от конституцията\", се казва още в изявлението на защитата на американския президент. Според юристите на Тръмп, импийчмънтът няма нито процедурни, нито конституционни основания. Те посочват, че в понеделник, 20 януари, Тръмп ще представи по-подробно основна юридическа позиция, а Камарата на представителите ще може да му отговори във вторник, когато се очаква да започнат изслушванията в Сената. Камарата на представителите обвини Тръмп за злоупотреба с власт и възпрепятстване на разследване в Сената. Според обвинението украинският президент Владимир Зеленски е бил принуждаван да разследва бившия американски вицепрезидент и един от вероятните съперници на Тръмп за следващ мандат Джо Байдън и неговия син покрай бизнеса им в страната. Импийчмънт беше поискан само с гласовете на демократите, докато републиканците, които имат мнозинство в Сената, възнамеряват да оправдаят президента. В събота демократите в Камарата на представителите в американския Конгрес публикуваха нови документи по процедурата за импийчмънт. Председателят на комисията по разузнаване Адам Шиф, който ще представлява Камарата на представителите на съдебния процес в Сената, заяви, че материалите са предоставени от предприемача Лев Парнас. Той е делови партньор на личния адвокат на президента Руди Джулиани. Парнас призна по-рано, че се е срещал с официални лица в Украйна и е упражнявал върху тях натиск със знанието на президента. \"Тръмп прекрасно знаеше какво се случва\", коментира той в интервю за MSNBC. Самият Тръмп заяви, че не познава Парнас и не смята, че когато и да било е общувал с него. В материалите, предоставени на демократите от Парнас, има снимки, на които той е заедно с Тръмп, и поздравителна картичка, подписана от президента. Пред журналисти в Белия дом Тръмп коментира, че участва в събития по набиране на средства, на които се правят хиляди снимки и че от това не следва, че познава Парнас.", "date": "2020.01.20", "title": " Тръмп: Импийчмънтът е незаконен"}
{"url": "https://duma.bg/oshte-17-zarazeni-s-noviya-virus-v-kitay-n207262", "text": "Комитетът по здравеопазване на китайския град Ухан в провинция Хубей съобщи за още 17 случая на инфекция с новия тип коронавирус. Сред 17-те нови пациенти са 12 мъже и 5 жени, като най-младият пациент е на 30 г., а най-възрастният - на 79. Симптомите при пациентите са започнали да се проявяват около 13 януари - първоначално заразените са имали температура и кашлица. В края на декември китайските власти съобщиха за огнище на пневмония с неизвестен произход в Ухан. Към 19 януари общият брой на случаите нараства до 62 души, от които двама души са починали.", "date": "2020.01.20", "title": "Още 17 заразени  с новия вирус в Китай"}
{"url": "https://duma.bg/veteranite-v-rusiya-shte-poluchat-po-75-000-rubli-za-75-g-ot-pobedata-n207263", "text": "Еднократно плащане за 75-годишнината от Победата във Великата Отечествена война ще възлиза на 75 хиляди рубли (2150 лева) за всеки ветеран и 50 хиляди рубли (1430 лв.) за работниците от тила. Това заяви руският президент Владимир Путин. През декември 2019 г. вицепремиерът на Русия Татяна Голикова обяви данните за 1 ноември 2019 г. Според тях броят на участниците и инвалидите от Втората световна война в Русия по това време е бил 60 842 души, а общо ветераните - 1 милион 89 хиляди.", "date": "2020.01.20", "title": " Ветераните в Русия ще получат  по 75 000 рубли за 75 г. от Победата"}
{"url": "https://duma.bg/sofiya-e-na-297-myasto-v-sveta-po-skapotiya-n207267", "text": "София е на 297 място сред 440 града в света по най-скъпи разходи за живот. Морската ни столица Варна е на 333 място, Пловдив - на 339, а Бургас - на 358 място. Това показва статистическият индекс \"Numbeо\", който публикува класация на най-скъпите градове в света. Той взема под внимание цените в магазините и ресторантите, транспортните тарифи, сметките за комунални услуги и покупателната способност на местното население. В сравнение с нашата столица няколко други балкански града са малко под нея в класацията. Например Букурещ е на 304 място, Белград -  на 308, Тирана - на 314, следвана от Сараево на 315 позиция. В челната петорка са швейцарски градове - Цюрих, Базел, Лозана, Женева и Берн.", "date": "2020.01.20", "title": "София е на 297 място   в света    по скъпотия"}
{"url": "https://duma.bg/berlin-ne-iska-vtora-siriya-n207266", "text": "Външният министър на Германия Хайко Маас призова външната военна подкрепа за враждуващите страни в Либия да бъде прекратена, за да не се превърне държавата във втора Сирия, съобщава \"Спутник\". Според него без въпросната външна помощ враждуващите страни в Либия няма да могат да продължат да воюват. Федералният канцлер Ангела Меркел покани в неделя на конференция в Берлин петте постоянни членове на Съвета за сигурност (Китай, САЩ, Франция, Великобритания и Русия), а също Италия, Обединените арабски емирства, Турция, Египет, Алжир и Конго. На форума бяха поканени и лидерите на двете враждуващи страни в Либия - Файез Сарадж и Халифа Хафтар, както и няколко международни организации, като ООН, ЕС, Африканския съюз и Лигата на арабските държави. Според предварителен проект на споразумение, изтекъл в медиите преди срещата, страните трябва да разоръжат военните си сили, международната общност трябва да спре да доставя оръжие в Либия и всички страни трябва да се ангажират с подновяване на политическия процес. Трябва да се създадат и четири \"технически групи\" от участниците в конференцията, които да наблюдават спазването на приетите решения.  По думите на премиера на международно признатото правителство в Триполи Фаиз Сарадж международната общност \"трябва да предприеме мерки, включително като изпрати военен контингент за защита на мирното либийско население\". Според него военната операция трябва да бъде под егидата на ООН, а експерти трябва да определят какви сили ще участват в нея - на ЕС, Африканския съюз или Арабската лига. ЕС трябва да обмисли изпращането на войски в Либия за налагане прекратяване на огъня в северноафриканската страна, заяви шефът по външната политика на блока Жозеп Борел. Външният министър на Италия Луиджи ди Майо предложи да бъдат въведени международни санкции срещу тези, които се опитват да продължат гражданския конфликт в Либия. В събота Националната петролна компания на Либия обяви извънредно положение, тъй като Либийската национална армия на Хафтар е блокирала износа на петрол от пет пристанища. Със затварянето на терминалите износът на либийски петрол намалява наполовина.", "date": "2020.01.20", "title": " Берлин не иска \"втора Сирия\""}
{"url": "https://duma.bg/kupuvame-e-vinetki-do-30-dni-predvaritelno-n207269", "text": "От 22 януари ще бъде възстановена възможността електронни винетки да се купуват 30 дни преди датата на активирането им, както за леки коли, така и за камиони, съобщиха от АПИ. Отложената покупка на винетки бе временно спряна заради актуализация на компютърните системи на пътната агенция. От 31 януари 2020 г. ще бъде спряна продажбата на месечни винетки за тежкотоварните автомобили, тъй като от 1 март за тях ще бъдат валидни таксите на тол системата. ", "date": "2020.01.20", "title": "Купуваме   е-винетки  до 30 дни   предварително"}
{"url": "https://duma.bg/shefat-na-mvf-idva-nova-golyama-kriza-n207270", "text": "Ръководителят на Международния валутен фонд Кристалина Георгиева предсказа нова Велика депресия. За това съобщиха световните медии. Тя е направила това по време на изказването си в Института по световна икономика Петерсън във Вашингтон. Георгиева е предупредила за нов пик на глобалната икономическа криза. Според нея тази криза може да възникне заради нестабилността в икономиката и неравенството на жителите в много държави по света. \"По някакъв начин тази тревожна тенденция напомня ситуацията в началото на 20 век, когато развитието на технологиите и интеграцията доведоха в началото до \"златен век\", но после и до финансова катастрофа\", е заявила Георгиева.    ", "date": "2020.01.20", "title": "Шефът на МВФ: Идва нова голяма криза"}
{"url": "https://duma.bg/989-mln-evro-investitsii-do-noemvri-n207268", "text": "Преките чуждестранни инвестиции в страната са се увеличили през ноември с 36,7 млн. евро при тяхно нарастване със 122,1 млн. евро година по-рано, сочат данни на БНБ. За единадесетте  месеца на 2019 годината те са нараснали с общо 989,2 млн. евро след доста по-скромно повишение с 521,6 млн. евро през януари - ноември 2018-а година. Най-големите нетни преки инвестиции в нашата страна през първите единадесет месеца на 2019 година идват от Нидерландия (за 432,1 млн. евро), следвана от Германия (231,8 млн. евро) и Обединеното кралство (192,7 млн. евро).", "date": "2020.01.20", "title": "989 млн. евро  инвестиции   до ноември "}
{"url": "https://duma.bg/datata-n207251", "text": "1600 - СВЕТАТА ИНКВИЗИЦИЯ ОБЯВЯВА ДЖОРДАНО БРУНО ЗА ЕРЕТИК. Италианският философ, астроном и математик първи отстоява идеята за безкрайността на вселената. Неговите космологични теории надминават хелиоцентричната система на Николай Коперник и определят Слънцето като една от многото свободно движещи се други звезди. За твърденията си Бруно е изгорен на клада. 1902 - РАЖДА СЕ НАЗЪМ ХИКМЕТ, ТУРСКИ ПОЕТ (УМИРА 1963 Г.). Писател, сценарист, драматург и обществен деятел. Основоположник на турската революционна поезия, лауреат на Международната награда на мира (1950 г.). Наричан е \"комунист романтик\" или \"романтичния революционер\". Често е арестуван заради политическите си убеждения и прекарва голяма част от живота си в затвора или в изгнание. Поезията му е преведена на над 50 езика. 1912 - НАД САНКТ ПЕТЕРБУРГ ПОЛИТА ПЪРВИЯТ БЪЛГАРСКИ ДВУПЛОЩЕН САМОЛЕТ. \"Княз Борис Търновски\" е конструиран от свищовлията Сотир Черкезов (1882-1962). Първият български авиатор завършва с отличие Всерусийския императорски аероклуб. С подкрепата на сънародници от Болград разработва свой модел самолет. Издига се с него на 300 м и каца успешно - само 8 години след полета на създадения от братя Райт \"Флайър\". 1920 - РАЖДА СЕ ФЕДЕРИКО ФЕЛИНИ, ИТАЛИАНСКИ РЕЖИСЬОР (УМИРА 1993 Г.). Представител на неореализма в италианското кино. Започва кариерата си като асистент на друг голям режисьор - Роберто Роселини. Едни от най-добрите му филми са \"Осем и половина\", \"Сладък живот\", \"Амаркорд\" и др. Няколко месеца преди смъртта си получава \"Оскар\" за цялостно творчество. 1946 - ОСНОВАНО Е ЦРУ НА САЩ (CIA). Създадено е като организация за сдържане на комунизма. Въпреки острата опозиция на Държавния департамент, ФБР и Пентагона, службата е на директно подчинение на президента. Занимава се с операции под прикритие, добиване и обработка на разузнавателна информация за чужди правителства, организации, фирми и граждани. 1983 - УМИРА ГАРИНЧА, БРАЗИЛСКИ ФУТБОЛИСТ (Р. 1933 Г.). Мануел Франсишку душ Сантуш е смятан за един от най-великите играчи в историята на футбола, независимо че левият му крак е с 6 см по-къс от десния. Прякорът му на португалски означава птичка. Умира като забравен и беден герой. 1984 - УМИРА ДЖОНИ ВАЙСМЮЛЕР, АМЕРИКАНСКИ ПЛУВЕЦ (Р. 1904 Г.). Първият човек в историята на плуването, преплувал 100 м под 1 мин. Печели пет златни олимпийски медала (от летните игри през 1924 и 1928 г.) и един бронзов във водната топка. Подобрява общо 67 световни рекорда. След като приключва състезателната си дейност, става актьор, като играе ролята на Тарзан в 12 различни филма. Неговият характерен вик се използва и до днес.", "date": "2020.01.20", "title": "Датата"}
{"url": "https://duma.bg/tur-2020-na-lili-ivanova-zapochva-ot-vidin-n207249", "text": "Тур 2020 на Лили Иванова и нейния екип започва през април. Спектаклите ще бъдат в най-големите спортни зали във Видин, Бургас, Сливен, Гоце Делчев, Самоков, Пазарджик, Велико Търново, Добрич, Шумен, Русе и Благоевград, в летните театри във Варна, Плевен и Античния театър в Пловдив, в София - в зала 1 на НДК. През юли програмата на турнето ще бъде представена и на откритата лятна сцена в ресторант \"Лебед\" в Панчарево, научи ДУМА от Николай Недеков, асистент на Лили Иванова. Концертната обиколка на примата на българската естрада започва на 8 април от Видин, на 27-и в Бургас, 29-и в Сливен, на 12 май в Гоце Делчев, на 20-и в Самоков, на 17 юни в Пазарджик, на 15 юли в Панчарево, на 12 август в Пловдив, на 19-и във Варна, на 8 септември в Плевен, на 4 октомври във Велико Търново, на 6-и в Добрич, на 8-и в Шумен, на 10-и в Русе, на 13-и в Благоевград, на 27 и 28 ноември в София.", "date": "2020.01.20", "title": "Тур 2020 на Лили Иванова започва от Видин"}
{"url": "https://duma.bg/svrachite-istorii-na-yordan-radichkov-n207250", "text": "Книгата на Йордан Радичков \"Хора и свраки\" и изложбата с оригиналните рисунки на автора към нея ще бъдат представени на 27 януари от 19 ч. в галерия-книжарница \"София прес\", научи ДУМА от Олимпия Даниел. Изложбата ще покаже за първи път на публиката 18 оригинала на рисунките на Радичков, които допълват сврачите му истории. \"Хора и свраки\" се появява през 1990 г. във времето на бурните за страната промени. Първата книга за възрастни, която авторът илюстрира сам, оставя отпечатък в историята на българската литература и съзнанието на читателите с един цитат, който ще се превърне в най-разпознаваемата фраза на Йордан Радичков. \"Човекът представлява едно много дълго изречение, написано с голяма любов и вдъхновение, но пълно с правописни грешки.\" Поради една или друга причина той заживява своя самостоятелен живот, откъснат от целия текст, озаглавен \"За човека\" от сборника \"Хора и свраки\". Цитатът продължава така: \"Човешката Библия е съставена от тези именно изречения, писани с патос и пълни с правописни грешки. Тя тъкмо заради това е написана по този дивен начин и затуй се чете от всички с увлечение. Дори безграмотната сврака може да се види как стои върху някой препинателен знак посред безбрежната Библия и като гледа писмената, потъва в дълбок размисъл.\" Именно тая безграмотна сврака ще кацне на бюрото на писателя, за да разкаже своите истории, поместени в сборника \"Хора и свраки\". С историите в книгата Йордан Радичков успява да обрисува цялото съществуване на човека, което бива неизменно съпътствано от живота на свраката и нейните мъдри, макар и безграмотни, прасврачи наблюдения.  В \"Хора и свраки\" читателят ще намери още множество непреходни бисери, цитати и сентенции, от които е извезана всяка история в книгата. Настоящото издание излиза с оригиналните илюстрации на Йордан Радичков, които са създадени специално за неговите сврачи истории.  Книгата ще бъде представена от Радослав Чичев, a за изложбата ще говори Антон Стайков. Оформлението на книгата е дело на художничката София Попйорданова. Творбите са предоставени от семейството. Изложбата се организира с подкрепата на СБХ и ще може да бъде разгледана до 4 февруари.", "date": "2020.01.20", "title": "Сврачите истории  на Йордан Радичков"}
{"url": "https://duma.bg/drama-za-miliardi-n207252", "text": "Енергийна драма - газово-електро-водна - кънти в ефира и мрежата свободна. На 4.12.2019-а премиерът Бойко Борисов (Б.Б.) успокои Цветанка Ризова: \"Открихме връзката с Турция (11 км), с всички измервателни и подстанции\". Кризата от 2009-а няма да се повтори. На 8-и в \"Неделя 150\" председателят на ПП АБВ Румен Петков (Р.П.) и проф. Атанас Тасев (А.Т.) поспориха умишлено ли бавим \"Балкански поток\", както Путин ни нарочи в Сочи. Евролоялност, закъсняла обществена поръчка, година, минала в обжалвания, копачът и тръбодоставчикът се разбрали \"зад кадър\". Несъобразяване с \"времевия хоризонт\", строителство \"в спешен порядък\", вихрушките \"случа\" и \"по отношение\" ме вдигат като Ванга. Иван Костов отказал \"Синия\", дуетът Борисов-Станишев заприщил \"Южния\" (\"щото на некви бандюги от оня край на света не им било на аванта\", сърди се форумът) и 200 млн. губим от такси за пренос по \"Трансбалканския\" на 16 млрд. кубически метра газ за Турция, занарежда Р.П. \"продължение на втората тръба на \"Турски поток\", защото, като задоволява 18% от газовите й потребности, \"Русия упражнява влияние и разделя Европа\" (Дейвид Хейл). 12-те автоматични заваръчни станции на \"Аркад\" осигуряват по 5 км на ден и газ, въпреки резервите на Р.П., ще профучи до края на май, но \"ще си платим и за любовта към евроатлантизма\", бъбрят си форумци, глухи за успокоенията, че ще бъде засегната само нова тръба през Черно море до българския бряг. Интерконекторът \"в посока Зайчар\" и двата американски компресора по 308-те км до Сърбия ще закъсат за резервни части, ако производителите им влязат в забранителен списък. Такъв отрицателен ефект от присъствието на Б.Б. при откриването на \"Турски поток\" допусна в \"Още от деня\" на 8.01.2020-а енергийният експерт Васко Начев. В \"Денят on air\" на 9-и той предположи и причината за раздразнението на Путин. Докато строим \"Балканския\", \"Газпром\" ни плаща за спрения през Украйна газов транзит към Турция. Опрости ни и 900 млн. евро загуби от спирането на \"Южен поток\". Пестим и 70 млн. от такси през Румъния, тъй като нашите 2,9 млрд. кубически метра (пазарът ни може да поеме най-много 3,3-4 млрд. кубически метра) влизат от 1-ви през \"Странджа 2\". Без такса и на цената при Исакча, продължава А.Т. Но пак Русия диктува откъде да минава газът й, недоволства Руслан Стефанов, експерт в Центъра за изследване на демокрацията. От \"Турски поток\" нагнетяваме за Гърция и Северна Македония, връщаме компресиран газ и на ликвидния турски пазар; обърнахме потока на север, можем да поемем повече и по старото трасе, но бързаме с новото, за да получим 400 млн. лв. от пренос на 3 млрд. кубически метра към други страни, пояснява на 5-и в \"Неделя 150\" изпълнителният директор на \"Булгартрансгаз\" Владимир Малинов. за двустранна търговия на \"Газов хъб Балкан\" ЕАД сме зависими от руския газ. Да беше и американският с 30% по-евтин, щяхме да зависим от него. Диверсификация - да, щом и втечненият поевтинее. На Полша го доставят като американски, ще влиза у нас през Александруполис, с танкери от терминала на \"Ямал СПГ\", огромен завод за втечнен газ на едноименния полуостров в Карско море. Оттам потеглят по 33 000 тона на денонощие. По Северния морски път Русия превозва енергоносители с атомни ледоразбивачи. През Украйна, по тръба от съветско време, вече спомагателна и резервна, минава 40% от руското влияние. Бори го щатската \"икономизирана политика\". Разходите за санкциите срещу \"Турски\" и \"Северен поток 2\" (замразяване на авоари, блокиране на трансакции, глоби, отказ на визи и недопускане до американския пазар) са в $738 - милиардния бюджет на Пентагона - $330 млрд. по време на Виетнамската война, сега - десеторно над руския. Припомних си борбата с упадъчното западно влияние. Безуспешна - по икономически причини. Днес сме \"в ситуация на\" рокада. \"Олсийс\" ще тръбополага в Мексиканския залив по американски проект, \"Газпром\" ще довърши германския - последните 200 км по дъното на Балтийско море. Нищо ново. С всички сили пречеха и на \"Северен поток\". И на Кримския мост, но на Бъдни вечер влак номер 7 потегли от Санкт Петербург и по Коледа спря в Севастопол. ТЕЦ-овете ни бързо трябва да минат на синьо гориво, а не да горят боклуци. За форума \"зеленият пакт, зелената сделка, климатичният и въглеродният неутралитет\" са 15-годишни напудрени фрази, но положението е на кантар. След пет години парниковите газове трябва да са 100 г на киловатчас, а \"Марица Изток 2\" изпуска 1,4 кг. 35 млрд. евро в бюджета на ЕС са за изоставащите с въглищно електропроизводство. Нужни са трилиони, а Европейската инвестиционна банка обещава 100 млрд. зелени инвестиции. Докато Урсула фон дер Л. се прави на Грета Т. (иска да е личност на годината, хихика форумът), захраниха с каспийски газ тръбата през Румъния, тръгна \"Силата на Сибир\". 3а 300 км от Якутия до Северен Китай и над трилион кубически метра газ за 30 години, Амурският газопреработващ завод заизвлича по-ценните компоненти, а плаващата 700-мегаватова АЕЦ \"Академик Ломоносов\" стигна бреговете на Чукотка. Дали стратегическото руско-китайско партньорство (стокообменът им ще надхвърли $200 млрд.) ще вразуми САЩ? Екстериториалните им санкции също могат да бъдат заобиколени. Ножът е опрял до кокала, щом и Радан Кънев е \"за\" АЕЦ \"Белене\". Щяла да гарантира енергийния баланс след спиране на въглищните ТЕЦ-ове и ВЕЦ-овете ни при суша. Проект, покорно спрян през 2012-а, проточил се двойно, с бюджет, скочил тройно, но и президентът Тръмп, подготвен от Майк Помпео, е съгласен. С турбина \"Арабела\" и гориво на \"Уестингхаус\". Но форумът контрира тезата на А.Т. по Bloomberg TV: ядрената енергия намалява въглеродния, но увеличава радиационния отпечатък. Отработеното ядрено гориво се съхранява хиляди години в депо, струващо милиони. Преглъщам пред перспективата след петилетка да съм на тъмно и студено, затрупан от фина прах и безводие.   безконтролно източване за промишлени нужди. За десет години, при тройно увеличена цена на водата, са подменени 6,5% от тръбите. Цената на полувековната безстопанственост набъбна до 12 млрд. Шокирани прокурори тепърва ще нищят ползата от скъпия подводен ремонт на \"Студена\"-та язовирна стена (32 млн.) и харченето на 500-те млн. за ремонта на всички язовири. За да усвоява европари, \"лошият стопанин\" обединява в холдинг фалиралите водни дружества. Със 70% течове по 70% етернитови тръби на 65 г. (26 000 от необходимите 30 000 кубометра на ден се губят) и 13 млн. лв. вземания, задълженията на \"ВиК - Перник\" са 90% от приходите му, а 60% от разходите на \"ВиК - Добрич\" са за електричество. Хидролози твърдят, че вода има, но губилищата са много и без специализирани организации за изпреварващи проучвания и проекти (Комитетът по геология, \"Водпроект\" и \"Водоканалпроект\" бяха първите жертви) държавата не може да управлява водния сектор. Безнадеждно амортизираната ВиК мрежа ще разпилее и 4-те млн. кубометра, които плитки сондажи при опашката на яз. \"Студена\" ще извличат от подземния карстов басейн с площ 17 квадратни километра и обем 60-90 млн. кубометра, според алтернативния план на проф. Костадин Щерев, разпитван в \"Преди всички\" на 19.12.2019-а. \"За да се успокоят хората, като видят, че се работи\", Б.Б. подменя в движение 80 км тръби и ремонтира пречиствателните станции на Перник. Покрай 30-те, между капките се шмугнаха и 55 млн. за нов правителствен самолет.  Не с \"финален въпрос\", завършвам с надежда новинарския си крос. Станислав Стратиев разреса българската участ и ни остави да се оправяме с българския модел. Дано общият ни английски не ни насади на най-лошия вариант.", "date": "2020.01.20", "title": "Драма за милиарди"}
{"url": "https://duma.bg/arfata-razkazva-za-vtori-pat-v-peroto-n207248", "text": "След успеха на проекта \"Арфата разказва\", който през 2019-а изпълни до краен предел литературния клуб \"Перото\", тази година той има своето продължение на 22 януари от 19 ч. На сцената ще чуем арфистките Кохар Андонян и Илияна Селимска. Освен изпълнения на класически арфи, във втория концерт ще бъдат включени и келтски арфи, които в последните години са изключително популярни. Отличават се с нежна, подобна на съвременната арфа звучност, но по-тихо и с типичното за Ирландия звучене. В програмата са предвидени изпълнения, които  обхващат едни от най-стойностните произведения за арфа: Б. Андрес - La Gimblette; традиционни ирландски пиеси; А. Ортис - \"Habanera Gris\", \"Merengue Rojo\" и др.  Арфистките са възпитанички на Националната музикална академия \"Проф. Панчо Владигеров\", с много концерти зад гърба си, на родната и международната сцена. Билети за концерта може да бъдат купени на касите на Билетния център на НДК, онлайн на tickets.ndk.bg и на място, час преди събитието, на цена от 12 лв., научи ДУМА от Николета Николова.", "date": "2020.01.20", "title": "\"Арфата разказва\" за втори път в \"Перото\""}
{"url": "https://duma.bg/saga-s-nachalo-i-bez-kray-n207253", "text": "За пореден път Народното събрание, в този състав и управляващо мнозинство, доказа, че не е в състояние да разработи, обсъди и приеме качествени закони. Това беше илюстрирано на заседанието на 18.12.2019 г. Тогава беше обсъден проект и прието решение за изменение на Решение на НС от 19.09.2017 г. Преди това Решението е изменяно още 2 пъти, като е удължаван срокът за изпълнение. Аналогията е подобна с ремонтите на ремонта на пътища, улици, топлоизолации на сгради и много други обекти. Идеята за нов Закон (Кодекс) за поземлените отношения се роди по време на второто правителство на ГЕРБ с министър на земеделието и храните Десислава Танева, председател на комисията за земеделие и храни в НС Румен Христов, негов заместник е Цвета Караянчева. МЗХ сключва договор на 30.11.2015 г. с адвокатското дружество \"Георгиев, Тодоров и Ко\" да изготви Анализ на земеползването в България и на законодателството в Австрия, Полша, Унгария и България. Анализът (близо 1000 стр.) е изготвен, платени са 465 хил. лв. с ДДС. Сключва се със същото дружество нов договор да изготвяне на Кодекса за поземлените отношения.  Кодексът е подготвен, но по него са направени 345 забележки и не е приет. Извършени са нарушения при договарянето и министърът на земеделието и храните (от служебното правителство) проф. Христо Бозуков предава материалите на прокуратура, където те отлежават повече от 3 години. През 2017 г. работата по този закон се подновява и започва втората серия на сагата. Началото е провокирано от питане (юли 2017 г.) на левите народни представители проф. Светла Бъчварова и Георги Гьоков към министър Румен Порожанов за политиката на министерството за създаване ред в поземлените отношения. На питането е отговорено на 8 септември. На същото заседание 61 народни представители от парламентарната група \"БСП за България\" внасят предложение за разискване по питането и проект за решение. Председателят на НС (Димитър Главчев) насрочва разискване за следващото заседание за парламентарен контрол (15 септември). Този ден не се е състоял. В последния момент заседанието е насрочено за 19 септември (вторник). Мнозина ще кажат, че това няма значение. Според мен има, защото оттук започват игрите на депутатите от ГЕРБ. В последния момент те разбират, че не са готови за разискване и нямат собствен проект за решение по питането, а депутатите от \"БСП за България\" имат. Времето от 15.09 до 19.09.2017 г. Герберите използват за подготовка на собствен проект за решение и на 18 септември по електронен път го изпращат на всички депутати, за да се обсъжда на следващия ден. Прието е предложеното решение на ГЕРБ, направено от Цвета Караянчева, макар че то е по-лошо от проекта на \"БСП за България\".  Ето неговото съдържание: I. В срок до 31 декември 2017 г. министърът на земеделието, храните и горите да внесе доклад в НС, включващ: Анализ на нормативната регулация на обществените отношения в земеползването - относно собствеността, ползването, опазването и управлението на земеделските земи в България. II.      Стратегия за управление и развитие на поземлената собственост в България. III. В срок от 10 месеца след приемане на доклада по точка I министърът на земеделието, храните и горите да внесе в НС проект на един законодателен акт, уреждащ обществените отношения в земеползването - относно собствеността, ползването и управлението на земеделските земи в България. Целта е да се гарантира защитата на земеделската земя като национално богатство и се създаде основа за устойчиво развитие на земеделието.  При разискванията първи говори Георги Гьоков (един от питащите). След него взема думата Цвета Караянчева (още не беше председател на НС). Ето и нейните първи думи: \"Чух, много трябва, но не чух как\". С други думи, ние (ГЕРБ) ще ви кажем какво и как. Преди нея по време на работите по Кодекса за поземлените отношения (през 2017 г.) тогавашният министър на земеделието г-жа Десислава Танева заяви, че Кодексът за земята, изготвен от адвокатското дружество \"Георгиев, Тодоров и Ко\", е най-фундаменталният труд след реституцията на земята след 1990 г. и всяка спекулация с него показва непознаване проблемите на поземлените отношения. Времето от 19.09.2017 г. до 5.12.2019 г. беше използвано за подготовка и обсъждания на закона вече с ново име - Закон за собствеността, поземлените отношения и опазване на земеделското имущество. Но при поредното удължаване (27.02.2019 г.)  Закон за земеделските земи. Всички очаквахме, че настъпва края на подготовката на закона, още повече, че беше предложен за поредното обществено обсъждане до 05.12.2019 г., с оглед до края на годината чрез МС да влезе в НС. Законът има 388 члена и 48 допълнителни преходни разпоредби. В началните дни на декември се появиха първите коментари на предстоящото внасяне на проектозакона в НС, че се вдига забраната за покупка на земеделска земя от чужденци. Но следващите дни се съобщаваше, че забраната остава. Изненадата дойде на 11 декември 2019 г., когато в Комисията по земеделие, храни и гори от Александър Мацурев (ГЕРБ) Е ПРЕДЛОЖЕН ЗА ОБСЪЖДАНЕ Проект за изменение на Решението на НС от 19.09.2017 г. Същото обсъждане се пренася в пленарната зала на 18.12.2019 г. с докладчик Мария Белова. Накрая НС решава:  \"въз основа на анализа и стратегията по т. I и във връзка с необходимостта от съобразяване на законодателната рамка с изискванията на новата обща селскостопанска политика, министърът на земеделието, храните и горите, след необходимото обществено обсъждане да внесе в Министерския съвет проект на законодателен акт, уреждащ обществените отношения в земеползването в България\".  По това решение могат да се направят много коментари и зададат редица въпроси. Моите са следните: \"Нима народните представители не знаят, че Стратегия за управление и развитие на поземлените отношения няма разработена и не е приемана. Цвета Караянчева като новоизбран председател на НС на 11.01.2018 г. заблуди НС, че МС на 3 януари е одобрил доклада с анализа и стратегията. Още не мога да си обясня как е станало това, когато този доклад е постъпил в МС на 28.12. Пояснението е, че е одобрен в оперативен порядък. Изглежда, че депутатите  от коледните и новогодишните празници, и не можеха да осъзнаят, че те трябваше да приемат доклада с анализа и да видят, че липсва стратегията? По този начин е постъпено и с последния Проект за решение. Изводът е, че МС не разглежда основни проблеми на земеделието, а НС ги обсъжда и приема. Не се вижда, че с изменението на т. II се изменя съдържанието (философията) на закона. Новият закон трябва да \"урежда обществените отношения в земеползването в България\". Думите собственост, поземлени отношения липсват. С други думи, остава крупното арендаторство.  При разискванията много от депутатите изразиха опасения, че по закона няма да може да се постигне консенсус, защото собствениците били много - 2-3 милиона, ползватели стотина хиляди, а микрособствениците двестатина хиляди. Уважаеми депутати - трудностите идват от онези, които народът нарича олигарси, те говорят, че собствеността по Конституция е неприкосновена, ние сме правова държава и договорите за аренда не могат да се прекратяват. Забравя се, че те са срочни. По време на последното обществено обсъждане на проектозакона си позволих да попитам по телефона един отговорен юрист от министерството защо в законодателния акт не са намерили място поне някои от препоръките, залегнали в Резолюцията на ЕП от 27.04.2017 г. Той ми отговори, че не знае за тази резолюция. Казах му, че я има в МЗХГ и къде да я потърси. Той добросъвестно ми отговори: \"г-н Христов, ние работим каквото ни наредят\". Коментара оставям на читателите.  Патриотите се радват, че законът няма да се обсъжда и приема в подготвения вариант и по този начин ще остане съществуващата забрана чужденците да купуват земеделска земя. Кажете, спряна ли е наказателната процедура, която ни заплашва да платим  и 600 евро за всеки просрочен ден. Ако е вярно, всички българи ще се радват. Но аз не вярвам. Затруднявам се как да оценя поведението на министър Танева, която е един от идеолозите на този закон, но не се яви нито в комисията, нито в пленарната зала. Г-жа Каратанчева се задоволи да ръководи парламентарното заседание и накрая да гласува за изменение на точка II от решението (19.09.2017 г.), приета по нейно предложение, т.е. гласува против  себе си. Основателен е въпросът защо се стигна до този абсурд? Отговорът не е труден. Не беше изяснено какъв закон искаме. Акцентът беше поставен върху обединяване на няколко закона и премахване някои несъответствия между тях. Подминахме и Резолюцията на ЕП от 27.04.2017 г. Не потърсихме помощ от европейските институции и не ползвахме опита на нито една европейска държава с добро законодателство в поземлените отношения. Работи се в условия на конфронтация и противопоставяне между партиите, а след това и в обществото. Според последното решение на НС работата по подготовка на нов Закон ще продължи. Аз споделям скептицизма, който изказаха повечето от депутатите в пленарната зала. Ако все пак работата започне, тя трябва да бъде предшествана от приемане на Стратегия (или Концепция). Според мен основните жалони са: размер на собствеността; размер на ползвана земя; регулиране пазара на земята; създаване на Държавно-обществен орган за земята; регламенти от Резолюцията на ЕП, които трябва задължително да изпълним; земята да гарантира хранителни продукти за изхранването на населението и износ на стоки с висока добавена стойност, за да се оттласнем от последното място, което заемаме в Европа. Могат да се добавят и още.               ", "date": "2020.01.20", "title": "Сага с начало и без край"}
{"url": "https://duma.bg/100-godini-shumenska-komuna-n207254", "text": "Днес, 20.01.2020 г., се навършват 100 години от началото на управлението на Шуменската комуна. Законово основание за нейното създаване е резултатът от проведените общински избори на 07.12.1919 г., където от всичко избраните 16 съветници в Общинския съвет, 9 са на БКП: Еньо Марковски, Хюсни Хасанов, Вичо Папазов, Крум Арнаудов, Димитър Добрев, Илия Пастърмаджиев, Съби Писков, Васил Калдъръмов, Стефан Енев и Леон Фархи. Първоначално за кмет на Шуменската комуна е избран Стефан Янев, а през 1920 г. - Крум Арнаудов. Шуменската комуна развива своята дейност в изключително тежка обстановка. Местното  население понася несгодите на втората национална катастрофа от войната. Много са жертвите на фронта, ранените и осакатените. Шуменци още помнят разстрелите на противниците на войната на гарнизонните стрелбища край Кьошкьовете и Топхането. Както в цялата страна, така и тук, върлуват спекулата, разрухата, повсевместната бедност и глад. При такава обстановка Шуменската комуна активно се труди и редовно се отчита пред избирателите си, съобразно своята програма. Членовете й си поставят високи цели - да бъдат \"творци на нов живот, със светла красота\". Една от първите и най-важни грижи е изхранването на населението. Противно на правителството, което спира помощите на общините, Комуната в Шумен открива общински фурни, където 1 кг хляб бедните граждани заплащат по един лев, а богатите по 1,92 лв. Комуната организира и зеленчукова градина, където зеленчуците се продават с от 1 до 5 лв. по-ниски цени от пазарните. Заедно и с други помощи, Комуната поема 50% от разходите за изхранване на 16 250 бедни граждани (тогава населението на Шумен е 35 000 души). Регулирани са общинските данъци и налози. Увеличени са приходите за бюджета 1920-1922 г., като се предвижда това да стане главно за сметка на заможните граждани. От тях (стотина) е следвало да постъпят около 5 400 000 лв. налози. Комуната разкрива бюро  Социални грижи\", което издирва и настанява на работа безработни граждани. Специални грижи се полагат за решаване на жилищния въпрос на бежанците от Тракия, Македония и Добруджа. Още през 1920 г. се взема решение за построяване на \"Детска колония\" в местността Висока поляна. Към Комуната, но за сметка на работодателите, е назначен лекар, който наблюдава здравеопазването на работниците в предприятията. Голяма подготвителна работа се извършва по водоснабдяването и благоустройството на града, коригиране на река Поройна, електрификация, като Комуната отпуска 1 000 000 лв. Тази социална програма и политика на Комуната не се харесва на буржоазната върхушка. По нейно настояване още на 20 октомври 1921 г. окръжният съд в града взема решение да се закрие комуната и през януари 1922 г. тя е незаконно разтурена от централната и местната власт. Двегодишно й съществуване се превръща в ярка светлина в историята не само на Шумен, но и на България. Тя заслужава нейните замисли и нейните действия да бъдат изучавани и прилагани в управлението на общините и страната. От   И  - Шумен", "date": "2020.01.20", "title": "100-години Шуменска комуна "}
{"url": "https://duma.bg/art-aleya-predstavya-gredi-assa-n207247", "text": "Изложбата \"Selfie\" - асамблажи, колажи, фротажи, на Греди Асса се открива на 21 януари в столичната галерия \"Арт алея\", ул. \"Гладстон\" 51а. Творбите ще може да се разгледат до 8 февруари, научи ДУМА от Светлана Ганева.", "date": "2020.01.20", "title": "\"Арт алея\" представя Греди Асса"}
{"url": "https://duma.bg/obir-za-profilaktika-n207257", "text": "Незнайни обирджии отарашили митницата в Благоевград. Никой не смее да каже колко точно пари са прибрали, но явно не са били малко, след като по пътя бандитите са ръсили бижута и хич не са си губили времето да ги събират. Вече се промъкнаха изречения, че са откраднати \"всички веществени доказателства, иззети в последните 10 години от всички митници в Югозападна България\". Щеше да е смешно, ако не беше тъжно - нали си давате сметка колко дела може да се забатачат още повече заради липсващите доказателства? Ако пък са от приключили производства, защо не са върнати? Сега, ако митничар или охранител е \"щипвал\" по нещо от склада, никой няма да разбере... Разни чуждоземски екшънчета често описват сложни схеми за мащабни обири. Нашенските обаче винаги са с пошъл сценарий и тук кражбата е банално проста. Прескочили оградата, качили се по аварийна стълба и влезли през отворен прозорец. Скука! Поне една чистачка да имаше, да ги погне с метлата, малко екшънче да вкара. Има и малко филмов нюанс - СОТ-ът се включил, охраната обаче отзовала екипите...  Профилактичен ще да е бил тоя обир. Да покаже, че и нашите бандити имат смелост и въображение. Те не са виновни, че да обереш държавна институция в България е лесно. А иначе какъв хубав сценарий за филм можеше да излезе! Сега даже и легенди няма да се разказват. Разследващи и прокуратура в момента са заети с показни акции другаде - броят тръби, мерят канализации, четат прашасали документи и досиета. Защото стотици хиляди българи са без вода. Предизвестен резултат от безхаберие и мързел. Но вече минимализират щетите - голяма част от плячката била менте. А някъде някой митничар ще \"прочиства\" складовете от безмитни цигари, алкохол и тук-таме марихуана. Че защо да чака бандитите, мат'рялът не бива да е зян...", "date": "2020.01.20", "title": " Обир за профилактика"}
{"url": "https://duma.bg/nuzhen-li-e-vot-na-nedoverie-sega-n207255", "text": "Тези дни са особено трудни за перничани. Може би и за мнозина българи, които повече от десетилетие оцеляват на ръба под управлението на Борисов. Но особено трудно е за перничани, които днес избират между това да имат работа в \"Стомана\" и другите предприятия или да имат вода, а вече и чист въздух. Наистина жесток избор. Между насъщния и съществуването. А скоро и този избор вече няма да го има по обективни причини - периодът на суша ще продължи може би по-дълго от очакваното и оскъдните пролетни води няма да напълнят \"Студена\" и условно - да вържат сметките на Борисов и на частния бизнес в района, че някак си водната криза ще отшуми сама по себе си. От водна криза са заплашени и други райони в страната - Ботевград, Ловеч, Шумен,  дори Варна. Даже в яз. \"Искър\", който се пълни от пълноводни рилски води, нивото на водата е отстъпило с около 60-70 м навътре. Защото от няколко години е сушаво, а 2,5 млн. софиянци и всички предприятия в столицата и областта ползват вода както обичайно, без ограничения. По Искърската каскада има цели три ВЕЦ-а, които продължават да харчат питейна вода, за да произвеждат ток на \"пълна пара\", както се казва.  От НЕК отказват да кажат на журналистите дали има поне някакви превантивни ограничения за ползването на питейна вода за производството на ток от язовирите в страната, които до един са свили обемите си. В YouTube, пък и навсякъде в мрежата, е пълно с любителски и професионални видеоклипове, които свидетелстват за това. Google Maps, както и данните от европейската програма \"Коперник\" за мониторинг на атмосферата, хидрологията и земната повърхност показват застрашително намаляване на обемите на повечето язовири в страната. Но чиновниците от НЕК зор не си дават. Те не били отговаряли за водата в язовирите, защото за нея отговаряла държавата, чухме да казват в един репортаж по БСТВ....  държавните чиновници от НЕК е един много сериозен въпрос. Защото те получават заплатите си от данъците, които всички ние плащаме. И ако утре се окаже, че няма вода за пиене, защото подопечните им ВЕЦ-ове си правят бизнеса с тока на гърба на всички нас, арести и присъди няма да им се разминат. Борисов с радост ще ги хвърли на кучетата, както направи с Нено Димов. В тази връзка да попитаме - за водната криза в Перник само Димов ли е виновен? А министър Петя Аврамова и министър Николай Нанков, който изхарчи десетки милиони уж да оправя стената на язовир \"Студена\", а нищо не свърши?  В резултат на политически перчения и празни пиар акции водата намалява навсякъде в страната, но властта, кабинетът на Борисов, продължава безхаберно да подценява надвисналата отвсякъде криза. Борисов смята, че като зрелищно вземе главата на министър Нено Димов, ще реши проблемите. Но това не пълни язовир \"Студена\", за който се знаеше, че опасно намалява обема си още от началото на лятото, когато от БСП в парламентарната  зала заваляха първите тревожни въпроси за предстоящата водна криза. Досега поне няколко пъти депутатите на БСП са поставяли остро въпроса по време на парламентарния контрол в петък и още много пъти лично лидерът на БСП Корнелия Нинова е алармирала за предстоящата водна криза и е изисквала спешни мерки от правителството на Борисов. Но за премиера предупрежденията от БСП винаги са били повод за политическо надиграване, за някакво пехливанско боричкане. Борисов всеки път подхожда тесногръдо, защото приема враждебно всяка критика към управлението като атака срещу себе си. В политиката това недорасло и, меко казано, детинско поведение има сериозни последици, които неизменно плаща не Борисов, а всички ние, целият народ. И водната криза в Перник доказа, че подобен махленски подход към обективните трудности и опасности, пред които днес е изправена държавата, могат да имат пагубни последици за живота и здравето на хората. Как може да знаеш, че има проблем с водата в \"Студена\" и да оставиш решението за превантивен воден режим \"за след местните избори\" наесен, на новия кмет?! Това стана.  за да оставиш 100 000 души без вода с една цел - да си начешеш политическата краста? Колко пъти Борисов постъпва по подобен начин и с други важни за страната проекти. Както поради лични политически амбиции и страсти, така и поради чиста некомпетентност.  За Борисов е обичайно да се прави, че не вижда проблемите, докато не стане ясно на всички, че пак ги е вързал на възел в кърпичката си, в която събира чуждестранни политически подаяния. Тогава той отново яхва коня и се втурва да уволнява министри, сякаш те не са си свършили работата.  Борисов се оказа опасен не само за държавата, но и за нашето здраве, защото в  последната година България се превърна и в бунището на Европа. Днес много повече българи отказват да участват в тези безплодни циркове и действително са загрижени за бъдещето. Именно на тази тревога отговаря БСП, като предприема логичното политическо действие - да поиска вот на недоверие на Борисов и правителството му. Защото той не решава проблемите, а неминуемо се превръща в част от тях.", "date": "2020.01.20", "title": "Нужен ли е вот на недоверие сега?"}
{"url": "https://duma.bg/za-dvata-salama-n207258", "text": "Още от времето на Мирослав Найденов като министър на земеделието преди десетина години се нароиха куп хранителни стандарти. При влизането ни в ЕС единственото изискване към храните бе те да са безопасни, а качеството (БДС) бе в забвение. Не че качествени продукти липсваха на пазара. И се пръкнаха най-различни стандарти, като например този за местните продукти \"Стара планина\" и т.н. Тези стандарти обаче не са задължителни. А и досега не сме чули отчет колко предпочитани са те от българските потребители. Особено от по-бедните. Преди близо две години, явно за да демонстрира грижа какво яде населението, властта обяви, че се готви нов стандарт за минималното съдържание на месо например в кренвиршите. Тогава пишман експертите дори не можаха да кажат какъв ще бъде този минимален процент - 50 или 70%. Направиха поредната работна група, но единственото, до което стигнаха след дълго протакане на работата, бе, че подобен стандарт може да има само за висококачествените скъпи месни продукти. Сиреч на бедния българин няма да се гарантират поне 50% месо в наденицата. Иначе, който има достатъчно средства, винаги може да си купи качествен продукт за трапезата. Сега от БАБХ разбираме, че се готви пореден нов стандарт. Този път за кюфтета, кебапчета и карначета. Понеже през годините се променили породите животни за месо, щяло да има ново изискване за съдържанието на мазнини и вода в продуктите. Световната здравна организация го препоръчвала. И така мазнината щяла да се намали за сметка на водата. Отново всичко се правело от грижа за здравето на потребителите. Все още не сме чули думата на производителите. Но, видите ли, новият стандарт нямало да бъде задължителен. И така поредната работна група ще потвърди отново, че у нас стандартът на салама е висок само за богатите.", "date": "2020.01.20", "title": " За двата салама"}
{"url": "https://duma.bg/ubiets-na-motivatsiya-n207256", "text": "Въпреки внушаваните предимства на все по-агресивното навлизане на новите технологии във всекидневието на деца и възрастни, налице са и сериозните социални последици от масовото използване на глобалната мрежа. Проблемът с пристрастяването към интернет почти незабележимо се превърна в световен феномен. Макар че индикации за появата и разпространението му датират още от 1991 г., когато редовните потребители (най-вече в САЩ) получиха достъп до високоскоростен широколентов вход във виртуалното пространство. Някои продължават да не обръщат внимание на подобни зависимости, неглижират ги и дори отричат явните заплахи за качеството ни на живот. Напоследък обаче не са рядкост проучванията, които не просто целят да фиксират статистически тази опасност, а и алармират за застрашителния ефект от неконтролируемото висене онлайн. Данни от най-нови изследвания сочат, че сърфирането из уеб пространството намалява образователните способности на подрастващите. След многочасовата отдаденост на социалните платформи не просто не им остава време за учене. Безразборното и безпределното ровене из сайтовете в мрежата убива мотивацията да се прави каквото и да било. Така възпитаници на престижни гимназии и университети тотално отказват да отворят учебник и подсъзнателно рискуват академичните им постижения да бъдат сведени до нулеви или дори отрицателни стойности. Всеки днес е наясно, че популярната от времената на социализма шеговита максима \"Учи, за да не работиш\" категорично не може да се приложи. И не само заради увеличаващите се изисквания за образователен ценз, който вече по никакъв начин не гарантира трудоустрояване и добри доходи. Но и понеже човечеството все по-осезаемо е изправено пред перспективата вузовете да са полупразни, а желанието за следване да е сменено с безпокойство и самота, прозиращи от нищо невиждащите по-далеч от цифровата си джаджа очи на млади хора.", "date": "2020.01.20", "title": "Убиец на мотивация"}
{"url": "https://duma.bg/i-darvetata-spyat-n207241", "text": "Специалисти провели изследване с лазер с инфрачервена светлина, за да установят поведението на дърветата през нощта. Тези представители на флората били наблюдавани между здрач и ранните часове на утрото. Установено било, че клоните и листата на дърветата увисват нощем с 10 сантиметра по-ниско. Сутринта те отново заемат предишната си позиция. Дали става въпрос за някакъв вид биологичен часовник при дърветата, все още остава загадка за учените. Знае се, че малките растения затварят цветовете си, а листата им увисват надолу. Те също следват ритъма на деня и нощта. Биологичният часовник на хората дава знак, когато имат нужда от сън. Животните също спазват определени времеви цикли, определящи колко време да спят, както и колко да са будни.", "date": "2020.01.20", "title": "И дърветата спят"}
{"url": "https://duma.bg/yaytse-predricha-nov-apokalipsis-n207240", "text": "Бразилец откри удивително яйце, снесено от кокошка от негова ферма, върху черупката на което имало загадъчни символи и цифри, съобщиха местни медии. След като новината се разчува, собственикът Раймундо Алюсено става герой. Мъжът признава, че е видял много чудеса в живота си, но всичките са се вписвали в реалните отклонения и изненади на природата. Все още никой не е разгадал значението на символите. Има скептици, които не вярват, че те са се появили случайно. Според други обаче има намесена божествена сила, а посланието всъщност е датата на Апокалипсиса.", "date": "2020.01.20", "title": "Яйце предрича нов Апокалипсис"}
{"url": "https://duma.bg/tomash-napuska-tsska-sf-n207280", "text": "ЦСКА-Сф гласи трансфер на португалския защитник Нуно Томаш, стана ясно при заминаването на ДчервенитеУ за лагера в Марбея. Той не замина с тима на Милош Крушчич за подготовката в прочутия испански курорт, което е ясен знак, че през пролетта няма да играе на \"Армията\". Томаш бе привлечен преди година от португалския Беленензеш. 24-годишният португалец остана в София, за да финализира трансфера. През пролетта той игра в 15 мача на ДчервенитеУ за първенство и за Купата на България, но през новия сезон се появи само в 4 срещи в efbet лига и в 5 от Лига Европа. Направо в Марбея към групата ще се присъединят Тони Уот и Раул Албентоса, които през почивката след първия лагер в Турция се прибраха за ден при семействата си. В групата е и младежкият национал Тонислав Йорданов, който през есента бе пратен на обиграване в Литекс. Пропусналият подготовката в Турция Жеферсон също замина за Марбея. Там \"червенитеУ ще играят 5 контроли. Засега са сигурни 3 спаринга: с Нюрнберг (Гер) - на 21 януари, с Шонан Белмаре (Кит) - на 26-и, и с Джонбук Хюндай Моторс (ЮКор) - на 29-и. Другите мачове са на 24 януари и на 1 февруари. В Марбея се готвят 3 отбора от Чехия Ц Виктория Пилзен (втори през есента), Яблонец (трети) и Спарта Прага (четвърти), и един от тях ще бъде уреден за съперник.   Витаутас Черняускас, Густаво Бусато, Илия Шаламанов; Защитници: Петър Занев, Иван Турицов, Пламен Гълъбов, Божидар Чорбаджийски, Жанио Бикел;   Тонислав Йорданов, Ахмед Ахмедов, Кристиян Малинов, Мартин Смоленски, Брадли Мазику; Греъм Кери; Рубен Пинто, Едвин Джеси, Тиаго Родригес, Валентин Антов, Евандро, Денис Давидов, Томи Юрич, Вив-Соломон Отабор, Тони Уот, Жеферсон, Али Соу, Рафаел Енрике.", "date": "2020.01.20", "title": " Томаш напуска ЦСКА-Сф"}
{"url": "https://duma.bg/valeri-bozhinov-zamina-za-turtsiya-sas-septemvri-n207281", "text": "33-годишният нападател Валери Божинов замина на лагер в Турция с отбора на лидера във Втора дивизия Септември София. Бившият национал игра през есента за Ботев Враца, но напусна, след като вторият му баща Сашо Ангелов хвърли оставка като треньор на отбора. Бившият национал, провъзгласил се за Божигол, започна подготовка с третодивизионния Вихрен Сандански, но после се прехвърли в столичния Септември с надеждата да си намери клуб в чужбина. В последните дни Божинката даде интервюта за италиански медии и изтъкна, че пак му се играе на Апенините.   Той е рекордьор в българския футбол с най-много сменени клубове, след като е играл в италианските Ювентус, Фиорентина, Лече, Парма, Верона, Виченца и Тернана, в Манчестър Сити (Анг), Спортинг Лисабон (Порт), Партизан (Сърб), Мейджу Хака (Кит), Лозана (Швейц), Риека (Хърв) и българските Левски и Ботев Вр. Със Септември за Анталия не замина друг бивш национал на България - юношата на Левски и бивш капитан на ЦСКА Иван Бандаловски. Той е предпочел да остане в София в очакване на преговори за нов отбор. С отбора, воден от Милен Радуканов, замина и завърналият се от наем в Левски Асен Чандъров. Септември ще играе контроли в Турция със Спартакус Ниредихаза (Унг) на 25 януари, с Рипенсия Тимишоара (Рум) - на 29-и; с Академия Пандев (С Мак) - на 1 февруари, с Фарул Констанца (Рум) - на 5-и, с Термалика Нечича (Пол) - на 8-и, и с Нефтехимик Нижнекамск (Рус) - на 12-и.", "date": "2020.01.20", "title": " Валери Божинов замина   за Турция със Септември"}
{"url": "https://duma.bg/mladozhenets-instsenira-otvlichaneto-si-za-da-izbyaga-ot-svatbata-n207242", "text": "Колумбиец инсценира собственото си отвличане, за да избегне брачния хомот, съобщи ДПА. Приятели на бъдещия младоженец, който е на 55 години, подали сигнал в полицията, че мъжът е отвлечен в южния град Питалито. Според показанията им двама въоръжени на мотоциклети отвлекли човека броени часове преди сватбата му. Служители на органите на реда започнали разследване и затворили пътищата, извеждащи от града. Младоженецът бил намерен в къща на свой роднина, съобщи говорител на полицията пред местния тв канал Каракол. Приятелите, съобщили за отвличането, признали, че са излъгали, за да помогнат на мъжа, който \"не искал и да чуе за женитба\", съобщи местният \"Ел Тиемпо\". Оказва се, че мъжът за втори път инсценира отвличането си, за да не мине под венчило. Срещу него би могло да бъде повдигнато наказателно обвинение.", "date": "2020.01.20", "title": "Младоженец инсценира отвличането си, за да избяга от сватбата"}
{"url": "https://duma.bg/bozhkov-na-sreshta-sas-sini-fenove-n207282", "text": "Лично Васил Божков се срещна с феновете на Левски. Бизнесменът, чийто холдинг от една година ръководи \"сините\", се видя с привържениците в 12.00 часа на стадион \"Георги Аспарухов\". Божков бе обещал лично на лидерите на агитката да се срещне с тях. Представители на Националния клуб на привържениците на Левски не скриха изненадата си от изявеното желание за среща. Голяма част от феновете щяха да бойкотират събитието, тъй като не искат да говорят с някой друг от ръководните фактори. Милиардерът влезе директно на паркинга вътре на Сектор \"А\" и така избегна среща с журналистите. Той за първи път се появи лично на \"Герена\", откакто пое клуба, като не е гледал нито един мач на живо на стадиона досега. В групата на феновете бяха бившият вицепремиер Евгений Бакърджиев, бившият председател на \"Тръст Синя България\" Васил Колев, председателят на НКП Степан Хиндлиян, предшественикът му Владимир Владимиров - Гугутката, лидерът на Сектор Б Любомир Костадинов-Младежа, както и представители на фракциите \"София-Запад\" и \"Ултрас Левски\". Срещата продължи почти два часа, но участниците обявиха, че няма да има изявления пред медиите, а само декларираха, че е разглеждана и обсъдена концепция за дългосрочно сътрудничество между организираните привърженици на Левски и клуба. На срещата освен Божков присъствал и изпълнителният директор на клуба Павел Колев, както и финансовият директор на \"Нове Холдинг\".  По-късно обаче Спортал обяви част от нещата, които бизнесменът е споделил пред привържениците. Той поискал подкрепа от феновете, след като преди два дни стана ясно, че бизнесът му е сериозно застрашен. Законопроектът, внесен от Валери Симеонов и още 6 депутати в Парламента, предвижда всички лотарийни игри, с изключение на бинго, кено и томболи, да могат да се организират само от Държавно предприятие \"Български спортен тотализатор\".  Премиерът Бойко Борисов, финансовият министър Владислав Горанов и министърът на спорта Красен Кралев подкрепиха исканията на Симеонов. Националната лотария е генерален спонсор на Левски от една година. \"Държавата ми взима бизнеса и иска да ме фалира. Фалират ли ме, няма как да давам пари за Левски, той умира\", коментирал Божков, но част от феновете не се съгласили с това негово мнение. \"Дал съм 22 милиона лева за една година. Имаме план за 5 години, за да оздравим клуба, да имаме стадион. Не виждам кой ще дава по два милиона всеки месец\", заявил Божков. \"Разберете, че положението е много тежко. \"Главболгарстрой\" и \"Виваком\" всеки момент могат да пуснат дела за обявяването на клуба в несъстоятелност. Не го правят заради нас, тъй като им обясняваме, че ще се изложат. Погасяваме задължения, но всеки ден има подводни камъни. Дали даден мениджър или бивш футболист, все искат пари от клуба. Срещнете се с Бойко Борисов, той може да бъде разубеден. На мен не ми вдига телефона. Трябват 5000-10000 човека, а не 500. Вие знаете какво да правите\", заявил Божков, но без да уточнява дали му трябват за протест или нещо друго. Както е известно, финансовият министър Владислав Горанов бе разпоредил на Агенцията за държавна финансова инспекция да направи проверка по повод сигнал от собствениците на efbet Цветомир и Боян Найденови, според които Държавната комисия по хазарта (ДКХ) е пропуснала да събере около 250 млн. лв. такси от най-голямата частна лотария у нас. В момента текат проверки във всички хазартни фирми на Васил Божков, като има образувано досъдебно производство. Очаква се скоро да стане ясно, дали държавата е била ощетена, и ако е, какъв е точният размер. Бившият собственик на ЦСКА бил категоричен пред феновете, че не е влязъл в Левски под натиск на Бойко Борисов, каквито слухове имаше преди година. \"Не ме е карал. Аз му казах, дай да го взема и да оправя Левски. Миналата година, когато акциите бяха в Христо Йовов и Димитър Иванков, вие започнахте да негодувате, а той (Борисов) ми се обади и ми каза: \"Няма да го взимам аз, взимай го ти\", това беше разговорът между нас. Божков разкрил, че почти бил договорил Ивелин Попов. \"Да. Лично аз водех преговори с него. Той се съгласи да играе в Левски, но има проблем с руския му клуб\", разкрил още бизнесменът пред привържениците. Той говори два часа със \"сините\" фенове, предстои нова среща Нито една от фракциите обаче не е обявила точна позиция, тъй като иска да разговаря с всичките си членове. Именно поради това е насрочена нова среща във ВИП-а на стадион \"Георги Аспарухов\" за сряда, която ще започне от 19.00 часа. На нея отново ще присъства Васил Божков, който ще очаква вече окончателната позиция на всички фенклубове на Левски, съобщи още Спортал.", "date": "2020.01.20", "title": "Божков на среща   със сини фенове"}
{"url": "https://duma.bg/popov-otpadna-vav-vengen-n207278", "text": "Алберт Попов не завърши слалома за Световната купа по алпийски ски във Венген. Талантът ни стартира с № 18 и завърши 18-и в първия манш, но бе прекалено агресивен във второто спускане, пропусна врата в средата на дистанцията и не успя да запише точки в слалома за четвърти път от началото на сезона. Клеман Ноел (Фр) постигна втора победа през сезона, като изпревари Хенрик Кристоферсен (Нор). Ноел направи много силен първи манш и натрупа 67 стотни преднина пред норвежеца, който бе най-бърз във втория. Ноел обаче се спусна хладнокръвно с последния стартов номер и запази аванс от 0,40 сек. пред Кристоферсен. Трети на подиума се качи Александър Хорошилов (Рус), докато лидерът Алекси Пентюро (Фр) пропусна врата и подобно на Попов не завърши втория манш. Така Пентюро остана с 613 т. и отстъпи върха в генералното класиране на Кристоферсен, който има 691.   Алберт Попов е 27-и на слалом и 75-и в общото класиране с 55 т.  Следващия уикенд белият керван ще се пренесе на легендарната писта в Кицбюел, където в 3 поредни дни ще се проведат стартове от Супер-Г, спускане и слалом. Тогава жените пък ще имат 3 старта за СК в Банско. ", "date": "2020.01.20", "title": " Попов отпадна във Венген"}
{"url": "https://duma.bg/balgarin-s-parvi-uspeh-na-enduro-n207279", "text": "Историческо събитие за родния мотоциклетен спорт се случи в Ла Коруня в третия кръг от Световния шампионат по Супер Ендуро. В северозападния испански град габровският мотоциклетен ас Теодор Кабакчиев се представи феноменално и донесе първа победа за страната ни в кръг от сериите на Международната федерация по мотоциклетизъм (FIM). Той триумфира с първо и две втори места в трите състезателни манша на клас ДДжуниърУ (пилоти до 23 години), като събра 54 т. Той изслуша националния химн на подиума и се завърна в топ 3 на генералното класиране, като вече е само на 13 т. от лидера Тай Кулинс (САЩ, ТМ). До края на шампионата има още 2 кръга. В квалификациите габровецът даде най-добро време от 14-те пилоти и така си осигури и добра позиция на стартовата решетка. В първия манш обаче той бе затиснат на втория завой и се измъкна едва седми, със сериозно изоставане от водещия Кулинс. Българинът претърпя две падания заради конкуренти, но с прецизно каране постепенно стопи пасива и, възползвайки се от грешките на останалите, успя да завърши втори, като в последната обиколка изпревари и втория във временното класиране Леон Хентчел (Гер, Хускварна). Първи финишира Доминик Олшови (Пол, КТМ). Във втория манш Теодор показа може би най-доброто си каране в световния шампионат до момента. С щ23 той стартира от втора редица, но преодоля технично скупчването при каменната секция на втория завой и излезе пети от нея. Във втората обиколка Кабакчиев вече беше трети, а след третата поведе и до края беше перфектен, за да завърши първи и така спечели втора победа в манш от световния шампионат. На финала асът ни имаше аванс от 49 секунди пред Милан Шмюсер (Гер, Шерко) и 50 сек. пред Хентчел. В третия манш Кабакчиев тръгна трети, но още във втората обиколка излезе начело и до края на 6-те минути водеше колоната, следван отблизо от Милан Шмюсер (Гер, Шерко). В предпоследната обиколка допусна грешка и немецът го изпревари, за да триумфира с 14 секунди пред българина, който пък завърши на половин минута пред Адриен Жакон (Фр, КТМ). Кабакчиев спечели кръга с 54 т., пред Хентчел 41 и Жакон 39. Лидерът Кулинс завърши 8-и с 21 т. и бе изпреварен от Хентчел в генералното класиране със 138 т. Кулинс е втори със 133, а Кабакчиев се изкачи трети със 125. Следващият кръг от световните серии по Супер Ендуро на FIM е на 1 февруари в Будапеща.  ", "date": "2020.01.20", "title": "Българин с първи   успех на ендуро"}
{"url": "https://duma.bg/kreshtim-ot-strah-s-evolyutsionna-tsel-n207243", "text": "Крещенето от страх е еволюционно обусловено и е свързано с въпроса за оцеляването, смятат експертите. Телата ни се нуждаят от начин да се подготвим, да избягаме или да се защитим от някаква заплаха. Способността да можем бързо да разпознаем, да реагираме на заплаха и да се измъкнем е от съществено значение, за да останем живи. Най-често срещаният начин да се справим със страха е реакцията \"борба или бягство\". Тогава се ускорява сърдечният ритъм, а зениците се разширяват. Всичко това се случва, за да имаме възможност да се подготвим или да избягаме от нещата, които ни застрашават. Смята се, че да крещим от страх е начин да се отървем от нещо, когато нямаме време дори да разберем какво е, но ни идва много внезапно и твърде силно. Ако подскачате от страх или имате специфична фобия, която се отразява на живота ви, съществуват неща, които можем да направим сами и които да ни помогнат. Най-важното нещо е да осъзнаем, че е най-добре да приемаме нещата със собствено темпо. Това може да означава, че няма нужда да се сблъскваме с този страх в момента, а ще го направим, когато сме готови. Ако се страхуваме от височини например, може да започнем с изкачването само на 10 сантиметра от земята. Ако осъзнаем, че така сме само по-малко притеснени отпреди, значи се движим в правилната посока. Друг ефективен метод за справяне със сърцебиенето и паниката е да раздвижим тялото си, за придобием чувството, че имаме известен контрол. Дори подскоците може да помогнат при такива случаи. Това, разбира се, не гарантира, че няма да се уплашим отново, когато видим паяк или клоун, или пък се качим нависоко. Така че най-добре е да спрем да се притесняваме прекалено много.", "date": "2020.01.20", "title": "Крещим от страх с еволюционна цел"}
{"url": "https://duma.bg/strastta-kam-internet-prechi-na-obrazovanieto-n207244", "text": "Изследвания, проведени в Университета на Суонси и Миланския университет, показват, че студентите, които използват прекомерно цифрови технологии, са по-слабо мотивирани да напредват в обучението си и са по-притеснени на тестовете. Този ефект се влошава от засиленото чувство на самота, предизвикано от прекомерното използване на цифрови технологии. В проучването участваха 285, записани на редица курсове, свързани със здравето. Изследването откри отрицателна връзка между зависимостта от интернет и мотивацията за учене. Студентите, които признават за по-голямо време, прекарвано в глобалната мрежа, са затруднени да организират продуктивно времето си за подготовка и бяха по-разтревожени от предстоящите изпити. Проучването установи също, че пристрастяването към интернет е свързано със самотата и тя затруднява способността за учене. Около 25% от учениците съобщават, че прекарват поне четири часа на ден онлайн, като останалите посочват, че времето, посветено на глобалната мрежа, е между един до три часа дневно. Основните приложения на интернет, които студентите използват, са социалните платформи (40%) и търсенето на информация (30%). Пристрастяването към новите технологии е свързано с повишеното чувство за самота. Резултатите показват, че тя от своя страна сериозно затруднява ученето. Изследването предполага, че самотата играе голяма роля в положителните нагласи към академичния живот изобщо. По-лошите социални взаимодействия, за които се знае, че са свързани с интернет пристрастяване, влошават самотата и влияят върху мотивацията за включване към образователната среда.", "date": "2020.01.20", "title": " Страстта към интернет пречи на образованието"}
{"url": "https://duma.bg/sreshta-razgovor-s-endzhi-palmai-n207246", "text": "Среща разговор с фотографката Енджи Палмаи ще се състои днес, 20 януари, от 19 ч. във ФотоСинтезис арт център в София, бул. \"Васил Левски\" 57. Вход свободен, работен език английски. Гостуващият артист от Будапеща ще сподели своя опит в областта на изкуството и творчеството, стила и фотографията. Тя ще говори за визуалния език на различни модни и лайфстайл марки, културни връзки, изследвания и концепции за визуално разказвачество. Ще направи и миниуъркшоп за това как се редактират фотографски проекти и как чрез изображенията да открием нови връзки. На 22 януари от 18.30 ч. в галерията на Унгарския културен институт, ул. \"Аксаков\" 16, ще бъде открита фотоизложбата на Енджи Палмаи \"The Journey Matters\", с участието на авторката. Събитието по случай Деня на унгарската култура ще открие Надежда Павлова, член на УС на Фотографската академия.", "date": "2020.01.20", "title": "Среща разговор с Енджи Палмаи"}
{"url": "https://duma.bg/izlizat-piesi-ot-doayenite-na-kitayskiya-teatar-na-xx-vek-n207245", "text": "Книгата с легендарните китайските пиеси \"Буря\" и \"Чайна\" от доайените на китайския театър на XX век Цао Ю и Лао Шъ ще бъде представена на 22 януари от 18.30 ч. в Китайския културен център в София, ул. \"Г. С. Раковски\" 77. Книгата e първият по рода си том на китайски пиеси, публикуван на български език. Той е съставен с двойна цел: първо, да представим двата най-важни образци от съвременната китайска класическа драма; второ, да се въведе целият феномен на т.нар. разговорна драма чрез няколко съпътстващи текста, специално написани за книгата от водещи китайски тетроведи, както и оригиналните предговори към тези пиеси. Съставителка е проф. д-р Калина Стефанова, превод от китайски Евелина Хайн и Евгений Карауланов. Това е книга първа от \"Въведение в съвременната китайска драматургия\" и начало на библиотека \"Виж Китай\" на издателство \"Български бестселър\".", "date": "2020.01.20", "title": "Излизат пиеси от доайените на китайския театър на XX век "}
{"url": "https://duma.bg/balkan-podchini-levski-lukoyl-n207277", "text": "Шампионът Балкан пречупи в \"Ботевград Арена\" вицешампиона Левски със 77:71 (13:21, 25:23, 24:15, 15:12) и така оглави еднолично класирането в НБЛ. Шампионите и \"сините\" имаха равен баланс преди дербито. Двата тима стартираха колебливо и домакините поведоха с 11:9, но гостите направиха серия от 12:2 и завършиха първата част с 21:13. Столичани продължиха по инерция и дръпнаха с 33:23, като запазиха водачеството до почивката, но балканци съкратиха пасива си до 38:44 до паузата. След нея те допуснаха само 15 т. в коша си срещу отбелязани 24 и излязоха напред с 62:59. Играчите на Константин Папазов догонваха в резултата през цялата последна четвърт и дори на два пъти успяха да изравнят, но след 66:66 Балкан направи серия от 9:0, за да триумфира като победител в дербито със 77:71. Американецът Дайшон Найт бе най-резултатен за Балкан с 20 т., Кейси Бенсън дебютира с 13, а Крис Минков се размина с “дабъл-дабъл” - 12 точки и 9 борби. Брендън Йънг вкара 16 т. за гостите, Данило Тасич добави 14 т. в първия си мач за “сините”, а Райън Райт завърши с 12.", "date": "2020.01.20", "title": " Балкан подчини Левски ЛУКойл "}
{"url": "https://duma.bg/81-va-pobeda-na-furkad-za-sk-n207275", "text": "Мартен Фуркад спечели преследването на 12,5 км за Световната купа по биатлон в германския зимен център Руполдинг. 31-годишният французин измина трасето за 31:26,8 мин. с безпогрешна стрелба. Така Фуркад постигна пета победа през сезона и осемдесет и първа в кариерата си за Световната купа. Единствен легендата Оле Ейнар Бьорндален има повече от него - 95. Кентен Фийон-Майе завърши втори също без грешка при 20-те изстрела и с изоставане от 17,6 сек. осигури дубъл за Франция. Ветле Шостад Кристиансен (Нор) изпревари Симон Дестьо (Фр) и Бенедикт Дол (Гер) в ожесточена битка и заслужи третото място. В челната десетка място намериха още двама французи - Емилиен Жаклен е шести, а Антонин Гигона - осми. Между тях успя да се вклини Тарей Бьо от Норвегия, а неговият съотборник Йоханес Дале е девети. Топ 10 затвори Александър Логинов (Рус) с пасив от 1:08,7 мин. от Фуркад. От нашите стартира само Димитър Герджиков и завърши 53-ти от 56 финиширали с пасив от 5:26,7 (4 грешки).   Фуркад води в генералното класиране с 507 т., пред Фийон-Майе 436, Дестьо 435, Тарей Бьо 391, Логинов 390 и др. Владимир Илиев е 26-и със 126, а Краси Анев е 52-ри с 34. ", "date": "2020.01.20", "title": "81-ва победа на Фуркад за СК "}
