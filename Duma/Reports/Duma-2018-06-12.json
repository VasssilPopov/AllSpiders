{"url": "http://www.duma.bg/node/168697", "text": "Финландската банда \"Blind Channel\" ще подгрява американската петорка \"Hollywood Undead\" на концерта в София, който ще се състои на 26 юни в столичната зала \"Универсиада\", както ДУМА писа. \n\"Blind Channel\" е една от най-успешните и модерни рок формации във Финландия. Популярното радио YleX описва бандата като \"най-дивата и изпълнена със страст\". Музикантите са печелили редица конкурси и покоряват публиката в цяла Европа с изключително енергичните си изпълнения на живо. Дебютният албум \"Revolutions\" получава изключително позитивни отзиви както от критиката, така и от феновете. Групата е правила много успешни турнета в Европа с банди като \"Simple Plan\", \"Amaranthe\" и \"Enter Shikari\". В началото на 2018 г. \"Blind Channel\" издаде новия си албум \"Blood Brothers\". \nБилетите за концерта на \"Hollywood Undead\" в София са на цена от 50 до 90 лв. и се продават в мрежата на Ticketpro и Eventim, както и онлайн.   \n \t\n", "date": "2018.06.12", "title": "Финландци подгряват американци в София"}
{"url": "http://www.duma.bg/node/168701", "text": "Едни от най-добрите български поп, рок, джаз и хип-хоп изпълнители ще свирят на \"Радио парк фест\", който ще се състои на 15, 16 и 17 юни на Голямата поляна в Южния парк. Специален гост в събитието ще бъде легендата на македонската музика - виртуозният китарист Влатко Стефановски, който ще свири с Биг бенда на БНР. \nНачалото ще даде младият и популярен Ангел Ковачев, който миналата година издаде дебютния си албум \"Небесен\" и ще го представи на фестивала. Зрителите ще имат възможността да чуят и Прея, която се замисля за музикална кариера, след като случайно се явява на кастинг за телевизионното шоу \"X Factor\". Публиката ще чуе на 15 юни и Bobo&The Gang. Рапърът с нигерийски корен има вокален потенциал за соул, който смесва с рага и фънк. \nРут Колева ще огласи сцената на фестивала на 16 юни. След успешното европейско турне изпълнителката спечели специалната награда на конкурса на БНР \"Пролет\" 2018\", което й осигури възможността да представи България на престижния фестивал \"Евросоник\" в Грьонинген, Холандия, през януари 2019-а. БНР ще подари на зрителите и великолепни мигове със Стефан Вълдобрев и \"Обичайните заподозрени\" - една от най-успешните български лайв банди в състав Стоян Янкулов-Стунджи, Веселин Веселинов-Еко, Иван Лечев и Мирослав Иванов. Класацията на \"БНР Топ 20\" избра инди рок групата \"Dead Man`s Hat\" да свири на \"Радио парк феста\". \nНа третия фестивален ден на голямата сцена в Южния парк ще се изявят музикантите от \"Saint Electrics\" - Мирослав Иванов (китари, вокали, кийборд), Гриша Георгиев (водещ вокал и бас) и Деян Драгиев (барабани) \nГрупата \"Jeremy?\", която в момента е на върха на класацията \"БНР Топ 20\", ще представи своя нов втори албум на 17 юни. По време на концерта присъстващите ще станат свидетели и на лазерно шоу. \nНа тридневния фестивал DJ Marten, който отскоро е в екипа на Радио София, и DJ Rawland ще подгряват публиката. Входът е свободен, като на територията на парка ще има храни и напитки, щандове с български и чужди брандове от различни сфери на бизнеса.     \n \t\n", "date": "2018.06.12", "title": "Най-добрите свирят на \"Радио парк фест\" "}
{"url": "http://www.duma.bg/node/168696", "text": "Група млади творци представя пространствени инсталации, скулптури и обекти, създадени в диалог с природата на черноморския плаж \"Корал\". Експозицията ще бъде открита днес, 12 юни, от 19 ч. в галерия \"Юзина\" (ул. \"Московска\" 11). Изложбата е резултат от пленер, на който бяха проведени множество творчески работилници, семинари и лекции на различни теми, свързани с поезията на природата, музиката и изобразителните изкуства, защитаващи идеята за по-чисти и незастроени плажове. \nПроектът \"Биоморфни форми - да запазим Корал 2018\" е част от \"Майски дни на дизайна\" на НБУ и развива идеи от ленд арта. Творците в експозицията са обединени от визията за алтернативен подход към дизайна и любовта към чистата природа на плаж \"Корал\". Изложбата може да бъде разгледана до 17 юни.   \n \t\n", "date": "2018.06.12", "title": " Изложба представя творби за \"Корал\""}
{"url": "http://www.duma.bg/node/168749", "text": "България е втората по популярност страна сред руските купувачи на жилища в периода от второто тримесечие на 2016 г. до първото тримесечие на 2018 г. Това показват данни на портала за имоти \"Tranio\" въз основа на търсенията на жилищни имоти в руската търсачка Яндекс. България е била най-популярната страна сред руснаците, които са искали да закупят жилище в чужбина през 2016 г. Общо за периода те са търсили информация за жилищни имоти в страната ни 980 хил. пъти. От \"Tranio\" отбелязват, че България остава много привлекателна сред руските купувачи на жилища, като обичайно губи популярността си към края на годината и си възвръща позициите през първото тримесечие. Порталът отбелязва, че страната ни е една от най-популярните туристически дестинации сред руснаците, като през 2017 г. те са я посетили 500 хил. пъти. \"Tranio\" цитира българския министър на туризма Николина Ангелкова, според която 400 хил. руснаци притежават имот в България, въпреки че по официални статистически данни броят им е значително по-малък - едва 74 хил. Порталът отбелязва, че ръстът на пазара на имоти по крайбрежието в България до голяма степен се дължи на руските купувачи. \nИспания е била най-популярната страна сред руските купувачи на жилище между второто тримесечие на 2016 г. и първото тримесечие на 2018 г. с над 1 млн. търсения в Яндекс. Испания е привлекателна за руснаците заради достъпността на цените на жилищата, близостта до морето, добрия транспорт и висококачественото образование за децата. Освен това испанските банки предоставят ипотечни кредити на чуждестранни граждани и придобитият имот може да бъде отдаван под наем. \nГермания е третата по популярност държава за закупуване на жилище от руснаци с близо 530 хил. запитвания през последните две години. Популярността на страната расте въпреки високите цени и конкуренцията за привлекателни оферти на пазара. Ипотечните кредити с ниска лихва - между 1,5-2% стимулират търсенето на имоти и това води до повишаване на цените. Според София Буланова, инвестиционен консултант в Tranio, имотите в растящите средни и големи градове в Източна Германия имат по-голям потенциал за купувачите, които планират да отдадат имотите си под наем или да ги препродадат в дългосрочен план. \nВ първата десетка са още Италия, Черна гора, Гърция, Финландия, Чехия, Франция и Полша.  \n    \n \t\n", "date": "2018.06.12", "title": "България и Испания са най-желани за купуване на жилище от руснаци "}
{"url": "http://www.duma.bg/node/168747", "text": "Цените на внасяните у нас стоки от САЩ може да се повишат в резултат на търговска война с ЕС, прогнозира вчера председателят на Съюза на икономистите в България проф. Татяна Хубенова. Ефектът от митата, които ЕС ще наложи на някои стоки, няма да е значим, но тепърва трябва да се прецени, добави тя. \nВ краткосрочен аспект сме свидетели на рязка промяна и изостряне на политическите отношения между големите капиталистически страни, свързани с решението на САЩ да се въведат мита от 25 процента на стоманата и стоманените изделия и 10 процента мито за алуминиевите изделия. ЕС и Канада отговориха с подобни мерки, Китай също е готов да наложи мита, посочи тя. В международните търговски отношения се наблюдава голям подем на \"икономическия национализъм\", добави Хубенова.     Събитията от срещата на страните от Г-7 са обясними, не са неочаквани. Предстои да има предоговаряне на световния търговски ред в Световната търговска организация, посочи още проф. Хубенова. Администрацията на Тръмп провежда политика на изолационизъм, но тя е обречена на провал, защото ще увеличи безработицата в САЩ и политическата подкрепа към него ще намалее, каза проф. Стефан Стефанов от съюза. \n    \n \t\n", "date": "2018.06.12", "title": "Търговската война може да оскъпи стоките от САЩ"}
{"url": "http://www.duma.bg/node/168745", "text": "Зала \"Универсиада\" е обявена за публична продан за малко над 15,6 млн. лева. Обявата е публикувана от частния съдебен изпълнител Стоян Якимов. Търгът ще се проведе в канцеларията на Софийския районен съд на 13 юли. Желаещите да участват трябва да осигурят 10% от сумата, а срокът за подаване на заявките е от 12 юни до 12 юли. \nЕдноличен собственик на дружеството \"Универсиада\" ЕАД е \"Велдер Билд\" ЕАД, което има задължения към Корпоративна търговска банка (КТБ) за 8,5 млн. лева, се вижда от доклада за некоректните длъжници, публикуван на сайта на банката през 2017 г. \"Велдер билд\" беше част от бизнес групата \"Велдер\", която се управляваше от Иван Джиджев. Внесеният капитал на \"Универсиада\" ЕАД е 7,34 млн. лева, показва справка в Търговския регистър. Представител на дружеството и управител на залата е треньорът на баскетболния \"Левски Лукойл\" Константин Папазов. Там неговият отбор, който стана шампион в първенството, играе домакинските си мачове. \n    \n \t\n", "date": "2018.06.12", "title": " Продават зала \"Универсиада\" за 15,6 млн. лева"}
{"url": "http://www.duma.bg/node/168746", "text": "През периода януари-април износът на България за трети страни намалява с 15,6% в сравнение със същия период на 2017 г. и е на стойност 4,8 млрд. лв. Основни търговски партньори на България са Турция, Китай, Сърбия, Македония, Русия и САЩ, които формират 55% от износа за трети страни. Само през април износът намалява с 9,7% спрямо същия месец на предходната година, показват данните на НСИ. Най-голям спад към края на април има в секторите \"Минерални горива, масла и подобни продукти\" - 65,3%, и \"Безалкохолни и алкохолни напитки и тютюн\" - 49%.  \nСъщевременно вносът в края на април намалява по-малко - с 2,3% в сравнение с година по-рано и е на стойност 6,7 млрд. лв. Най-голям е стойностният обем на стоките, внесени от Русия, Турция, Китай и Сърбия. Само през април вносът на България от трети страни се увеличава с 3% спрямо предходната година и е за 1,7 млрд. лeвa. Най-голямо увеличение е отчетено в секторите \"Безалкохолни и алкохолни напитки и тютюн\" - 46%, и \"Мазнини, масла и восъци от животински и растителен произход\" - 35,7%. Външнотърговското салдо на България с трети страни за четирите месеца е отрицателно и е в размер на 1,9 млрд. лв. Общо за ЕС и трети страни през първите четири месеца на годината са изнесени стоки за 16,6 млрд. лв., което е ръст от 3,5% спрямо година по-рано. Общото външнотърговско салдо също е отрицателно и е за малко над 3 млрд. лв. \nПрез периода януари - март износът на България за ЕС се увеличава с 13,1% спрямо същия период на 2017 г. и е в размер на 8,9 млрд. лв. Основни търговски партньори на България са Германия, Италия, Румъния, Гърция, Франция и Белгия, които формират 68,6% от износа за държавите членки на ЕС. Най-голям годишен ръст е отбелязан в секторите \"Храни и живи животни\" - 42,9%, и \"Необработени материали, негодни за консумация (без горивата)\" - 25,7%. Вносът на България от ЕС през периода се увеличава с 11,4% спрямо същия период на 2017 г. и е на стойност 9,8 млрд. лв. Най-голям е стойностният обем на стоките, внесени от Германия, Италия, Румъния, Испания и Гърция. Външнотърговското салдо на България с ЕС за периода януари - март 2018 г. е отрицателно и е на стойност 842,8 млн. лева.   \n \t\n", "date": "2018.06.12", "title": "С над 15% спада износът ни към държави, извън ЕС"}
{"url": "http://www.duma.bg/node/168698", "text": "Световното по футбол чука на вратата, а един от най-големите и всепризнати специалисти в тази област - футболната легенда Рууд Гулит, разкрива в книга \"Как да гледаме и разбираме футбола\" (ИК \"Сиела\", превод Христо Димитров). Холандецът дава полезни съвети как да гледаме футболен мач не просто като зрители, а като мениджъри, които умеят да разчитат играта и да предвидят крайния резултат на всеки двубой. В книгата си Гулит пише за ключовите елементи от разчитането на играта - колко е важно да следим случващото се на терена, а не просто движението на топката, колко ключова е предварителната схема с подредбата на футболистите, която издава в голяма степен тактиката на мениджъра, как да следим дали играчите спазват тази схема и ако не - успяват ли да противодействат на съперника и др. Детайлите, смята Гулит, са от особено значение, защото те показват къде се корени грешката, която невинаги е само у този, който изглежда виновен на пръв поглед. Гулит разказва подробно и за професионалния си път, говори още за психологията на терена, колко е важна хитростта на основния играч във всеки отбор и др.   \n \t\n", "date": "2018.06.12", "title": " Рууд Гулит съветва как да гледаме футбол"}
{"url": "http://www.duma.bg/node/168699", "text": "Младата изпълнителка Мила Роберт провокира с авторски проект в стил сатиричен поп. Песента  - \"Наше си е, Саше\" престоява в очакване две години, докато не се появява точният човек с точния аранжимент - Явор Карагитлиев. Тази среща провокира Мила Роберт да я запише. Не е посветена на конкретен човек, но всеки в живота си е имал  поне по \"едно Саше\" и може да се разпознае в историята на песента. \nИдеята за видеото е вдъхновена от самотата. Мила избира супермаркет за снимките на видеоклипа, защото обича да се разхожда там. \"Уютни са ми. Там човек може да е сам, да е объркан, колкото си иска, и да се върти в кръг\", разкри изпълнителката. Самата песен Мила написва в самота - няма никакво Саше, а й се искало да има. Парчето бързо набира популярност сред младите хора в интернет, повечето от тях го определят като свой \"химн на лятото\". \nПроекта \"Наше си е, Саше\" Мила Роберт финансира сама: през април прави изложба с 33 картини върху платна и дърво, рисувани с масло в \"Творческа къща Grozarde\", продава ги и влага средствата във видеореализацията. В клипа  участват състуденти на авторката от НАТФИЗ. Само 22-годишна, Мила Роберт вече изпълнява функциите на продуцент, автор на текста, съавтор на музиката, режисьор и монтажист на видеото. С първия си сингъл - кавър версия на \"Нашия сигнал\" на Емил Димитров, младата изпълнителка получава номинация в категорията \"Дебют\" на Годишните музикални награди на БГ Радио.   \n \t\n", "date": "2018.06.12", "title": " Мила Роберт провокира с хита \"Наше си е, Саше\""}
{"url": "http://www.duma.bg/node/168700", "text": "За гостуването си в Пловдив на 19 и 20 юни Стинг пристига със собствен шеф готвач, който ще се погрижи на масата на изпълнителя да присъстват любимите му ястия с най-висококачествени български продукти. Звездата пристига за съвместен концерт с Шаги, както ДУМА писа. Почитателите ще имат възможност да се насладят в Античния театър както на най-обичаните хитове на двамата изпълнители, така и на песни от новия им съвместен албум \"44/876\", който излезе на 20 април. \nОрганизаторите на концерта от \"София мюзик ентърпрайсис\" напомнят, че деца до 18 години със закупен билет за концерта ще бъдат допуснати единствено след представяне на попълнена декларация за придружител, която може да се намери в сайта на   или на място. \nАнтичният театър ще отвори врати в 18,30 ч. Поради големия интерес към събитията добре е феновете да дойдат по-рано, за да заемат навреме местата си. Концертът ще започне около 20 ч. и няма да има съпорт група. \nПоради лимитирания капацитет и спецификата на Античния театър, възможността за безплатен достъп на деца до 10 години не е валидна и за двата концерта.   \n \t\n", "date": "2018.06.12", "title": "Стинг идва със собствен готвач"}
{"url": "http://www.duma.bg/node/168705", "text": "Последният ден на месец май ще се запомни с впечатляващо музикално събитие, което се осъществи на сцената на Софийския музикален театър. То беше сътворено от тридесетина възпитаници на Вокалния факултет на Националната музикална академия \"Проф. Панчо Владигеров\" и с участието на няколко солисти, хора и оркестъра на Музикалния театър. \"Главният виновник\" за успеха на световната премиера на мюзикъла \"Малкият принц\" беше една млада, 28-годишна, и явно надарена музикално личност, с афинитет към музикално-сценичния жанр - композиторката Емелина Горчева. И, разбира се, останалият постановъчен екип начело с либретистката Йоанна Мирчева, диригента проф. д-р Ивайло Кринчев, режисьорката доц. д-р Виолета Горчева, хореографите д-р Радослав Радев и Румен Григоров, сценографите и костюмиерите Чавдар Чомаков и Михаела Занева. \nВъпреки \"студентския си статус\" всички участници певци показаха не само отлична вокална школовка, но и професионално убедително сценично поведение. Те достойно защитиха репутацията на българската музикално-образователна система и конкретно на българската вокална школа, която се ползва с популярност по света наравно с италианската, руската, немската и френската певческа школа. \nРецензираното събитие не е инцидентно в близо 100-годишната Музикална академия. То представлява продължение на една положителна практика - понастоящем налагана като \"новост\" в българската образователна система - за многогодишно сътрудничество между нея и Сливенската опера, което нееднократно е доказвало своята взаимноизгодна целесъобразност. \nПо време на целия спектакъл от сцената струеше позитивна енергия, която се излъчваше от артистичната всеотдайност и ентусиазъм на младите артисти. Наблюдавайки искреността на техните сценични действия, през цялото време си мислех, че този спектакъл трябваше да бъде включен в културната програма на българското председателство на Европейския съвет. Той нагледно щеше да даде възможност на европейските политически лидери непосредствено да се убедят в истинската музикална надареност, притежавана от младите българи, които и понастоящем създават богатството на българската култура. Уви, това можеше да се случи, ако някой далновиден български ръководител поемеше \"риска\" да го предложи, а не да се върви по утъпкания път на шаблона... \nЗа първи път чувах и виждах артистичните изяви на младите певци - дори не зная техните имена - и поради това не съм в състояние да правя по-комплексни оценки за техните постижения. Но спокойно мога да споделя, че всичките са много добре подготвени за резултатна професионална дейност, която им дава възможност \"да полетят\" към световните сцени. Главният извод от тази констатация е, че българската държава трябва да им създаде адекватни условия за продължаване на тяхното артистично развитие у нас, тъй като изпълнението на тази важна национална задача е възможно само от надарени индивиди и от съответните обществени условия!   \n \t\n", "date": "2018.06.12", "title": "Благодаря ви, млади български творци!  "}
{"url": "http://www.duma.bg/node/168704", "text": "\nПо времето на социализма българските композитори творяха, без да бъдат ограничавани в схоластични рамки или партийни канони. Може би затова произведения от рода на \"Албена\", \"Мария Десилава\", \"Службогонци\" и днес звучат актуално и са атрактивни за публиката. Имаше опери за хан Крум и хан Аспарух, за Зографа Захарий, имаше и оперетни бисери от рода на \"Българи от старо време\" и \"Време за любов\". \nМалцина обаче знаят, че една дама с професионално музикално образование е написала опера за светите братя Кирил и Методий. Става дума за самоковката Живка Клинкова. Родена е през 1924-та, отиде си през декември 2002 г. Завършва Държавната музикална академия, където е ученичка на проф. Димитър Ненов, проф. Едмондо ди Веки, композиторите Парашкев Хаджиев и Веселин Стоянов. Специализира композиция в Берлин в началото на 60-те. Участва в международните курсове за нова музика в Дармщат. Цял живот черпи вдъхновение от Рила планина. \nЖивка Клинкова свързва съдбата си с ансамбъл \"Филип Кутев\" още от основаването му през 1951 г. - там работи като композитор и диригент. Пише всякаква музика - оперна, балетна, симфонична, камерна. Посяга и към забавния жанр. Лауреат е на Световния младежки фестивал в Букурещ през 1953-та. По стечение на обстоятелствата операта за светите братя не прозвучава на българска сцена, но е изпълнена концертно в град Бидгошч в Полша. За целта е ангажирана филхармония \"Поморска\", която има афинитет към музиката на славянските народи. Цялостното художествено ръководство е поверено на директора на филхармонията Мечислав Новаковски. Тогава - в началото на 80-те години на миналия век, възниква идеята за представяне на заглавието и в България - в побратимения с Бидгошч наш град Сливен. Замисълът не се осъществява. Живка Клинкова получава висока оценка и от папа Йоан Павел II за операта \"Св. св. Кирил и Методий\", чиято партитура се съхранява и днес във Ватикана. \nЛюбопитно е да цитираме мнението на музиковеда Михаил Юровски за операта \"Св. св. Кирил и Методий\": \"Хоралните партии удивляват със своите мащаби и рядко срещани специфични мелодии. Главните действащи лица в музикалната област се характеризират с певческо-декламаторски стил. Най-интересни са следните сцени: диспутът на Кирил и Методий с папа Адриан ІІ и триезичниците, изповедта на Методий в Рим, сънят халюцинация на Константин, в който с помощта на една инструментално-музикална форма - сюита, се характеризират седемте основни добродетели на човешкия живот: красивото, богатството, силата, страстта, плодовитостта, славата и мъдростта. \nОттогава - далечната 1986-а, операта на Живка Клинкова за светите братя не е изпълнявана. Инициативен комитет на самоковски интелектуалци се опитва да провокира музикалните институции у нас да дадат нов живот на това интересно заглавие. Засега напразно...     \n \t\n", "date": "2018.06.12", "title": "В Полша аплодирали българска опера за братята Кирил и Методий"}
{"url": "http://www.duma.bg/node/168702", "text": "Започна единадесетата лятна провокация към детско-юношеските фантазии - Националният конкурс за детска рисунка \"Нарисувай ми слънце\". Инициативата е на Сдружението за български семейни ценности, традиция и култура \"Българче\" - издател на сп. \"Аз съм българче\". Могат да участват деца на възраст от 6 до 16 г. Фокусът тази година е върху категорията \"Най-добър екип\", като за нея не важи възрастовото ограничение. \nТрадиционно в конкурса има три категории за рисувачи: \"Най-усмихнато слънце\", \"Най-нестандартна техника\", \"Най-добър екип\". В тях малките художници създават слънцето в роля по свой избор. Ограничение в броя рисунки, които могат да изпратят, няма. За пишещите хлапета е категорията \"Детство мое\", в която всеки може да се представи с не повече от две творби - в жанр по избор. \nТворбите се изпращат в редакцията на адрес: София 1164, п.к. 23 - за конкурса \"Нарисувай ми слънце\", до началото на новата учебна година. Класацията тече до края на октомври, а резултатите ще бъдат огласени в Деня на Народните будители 1 ноември.   \n \t\n", "date": "2018.06.12", "title": "Конкурсът \"Нарисувай ми слънце\" очаква нови таланти  "}
{"url": "http://www.duma.bg/node/168703", "text": "Книгата \"Алтернативата. Защо трябва да променим света, в който живеем?\" на Димитър Стоянов ще бъде представена на 14 юни от 18 ч. в книжарница \"Хеликон\" в София, на мястото на бившето кино \"Витоша\", бул. \"Патриарх Евтимий\" 68. \nЗащо господстващият днес обществен строй, основан на неолиберален капитализъм и модерна демокрация, е с изчерпани възможности и подмяната му с по-прогресивна система е наложителна? По какви причини съчетанието на съвременния капитализъм с утвърдилата се на Запад политическа система оказва пагубно влияние на обществото? Трябва ли да се гледа на съвременното устройство на света като на природна даденост, или човечеството трябва да се стреми към неговото усъвършенстване? Има ли алтернативи на днешния модел и в каква посока следва да бъдат търсени? Има ли сред тях място социалистическата обществена формация? Това са част от въпросите, на които авторът на \"Алтернативата\" търси отговор. \"Книгата се доближава до своеобразна политическа и философска поезия. Тя е резултат от съчетанието между това, което наричаме хладна равносметка, и общозначими добродетели. Очаквам да научите от тази книга повече, отколкото сте знаели досега. Поне така е за мен\", посочва проф. Андрей Пантев. \nДимитър Стоянов е дългогодишен преподавател в Техническия университет в София, професор. Изпращан е с мисии като експерт на ООН в ДР Конго, Египет и Либия. Говори руски, френски, немски, английски, италиански, испански и сръбски. Женен е, с три деца. \n    \n \t\n", "date": "2018.06.12", "title": "\"Алтернативата\" на Димитър Стоянов с премиера в книжарница \"Хеликон\""}
{"url": "http://www.duma.bg/node/168706", "text": "Режисьорът на анимационни филми Румен Петков е починал, съобщава Актуално.ком. Той беше известен като създателят на първия български говорещ анимационен филм \"Приключенията на щъркела Чоко и жабока Боко\", както и на комикси в сп. \"Дъга\". Носител е на \"Златна палма\" от Кан (1985) за \"Женитба\", който режисира със Слав Бакалов. В началото на 90-те години напуска България, за да продължи кариерата си в САЩ. Там работи по проекти на \"Юнивърсъл\" и \"Картуун нетуърк\", режисира епизоди на \"Лабораторията на Декстър\", \"Джони Браво\", \"Уди Кълвача\" и др. Други негови филми са \"Алтернатива\", \"Архипелаг\", \"Мodus Vivendi\", \"Маймуни\", \"Дъгата\" и \"Планетата на съкровищата\" - първият български пълнометражен анимационен филм. Носител е и на Гран при от Международния фестивал за анимация в Отава, Канада. От 1998 г. преподава в Калифорнийски университет за изкуствата.   \n \t\n", "date": "2018.06.12", "title": "Почина аниматорът Румен Петков"}
{"url": "http://www.duma.bg/node/168708", "text": "В ямболската галерия \"Стойчев\" ще гостуват художници от Горна Оряховица - \"ГОАРТ\". Изложбата се открива днес, 12 юни, в 18,30 ч. Началото на сдружение \"ГОАРТ\" е сложено на 18 октомври 2007 г. в първата съвместна изложба на художниците от Горна Оряховица - Ваня Трифонова-Балтова, Илия Банков, Ирена Янкова, Искрен Арабаджиев, Роза Абаджиева, Стефан Балтов, Петър Крусев, Пепа Хаджитодорова, Янко Янков, Петър Петров. Творци, обединени от общата страст към изкуството и различни в изразните си средства - живопис, графика и склуптура, и словото на проф. Радослав Радев. \n    \n \t\n", "date": "2018.06.12", "title": "Художници от Горна Оряховица гостуват в Ямбол"}
{"url": "http://www.duma.bg/node/168707", "text": "На 81-годишна възраст почина именитият български композитор и фолклорист Петър Льондев, съобщи БНР. Творчеството на проф. Льондев е признато за класика в жанра на детските и фолклорните хорови песни, прочути и изпълнявани от наши и чуждестранни формации по цял свят. Изпълнители на негови песни са и американският джазмен Чък Къриа, сакс квартет \"Аполо\". Песента му \"Кавал свири\" е включена в компактдиска на швейцарския продуцент Марсел Селие, спечелил \"Грами\" през 1989 г. В продължение на 32 години проф. Льондев работи в Института за музикознание при Българската академия на науките като научен сътрудник. В този период записва над 40 000 народни песни и инструментални мелодии, половината от които нотира. Той е автор на редица статии и научни трудове в областта на българската музикална фолклористика. Носител е на високи творчески и държавни награди.   \n \t\n", "date": "2018.06.12", "title": "Напусна ни композиторът Петър Льондев"}
{"url": "http://www.duma.bg/node/168748", "text": "Масовият бензин А95 вече се продава на средна цена от 2,26 лева по бензиностанциите у нас. Рязкото покачване датира от месец април. Съпоставено с последното тримесечие на миналата година, увеличението е от близо 10 процента. Така цената на горивото бележи тригодишен връх. За последно бензинът се продаваше на тази цена през август 2015 година. Тенденцията е идентична и при дизела. Средната му цена е 2,28 - отново тригодишен връх.  \nАнализаторите изтъкват две основни причини за поскъпването - повишената цена на петрола на световните пазари и традиционното повишение на цените на горивата по бензиностанциите заради очакваното увеличено потребление. Най-високите цени на горивата у нас поддържа област Шумен. Една от големите бензиностанции там предлага масовия бензин А95 за 2,34 лв. за литър, а дизела - за 2,38 лева. Друга област с рекордни цени e Благоевград. Там основните горива се търгуват на цени между 2,25 - 2,30 лв. за литър. Като цяло най-високи са цените в Западна България. Областите Монтана, Враца и Ловеч са сред първенците по най-скъп бензин и дизел. В област Русе обаче цената е с 18 стотинки по-ниска от средната за страната. В Софийска област все още могат да се намерят и цени от 2,18 - 2,19 лв. на литър за основните горива \nЦените на бензина и на дизеловото горива са поскъпнали с 20-30 ст. за литър спрямо същия период на миналата година. По-голямата част от това повишение стана в рамките на месец. В края на миналата седмица средната цена в страната за масовия бензин А95 бе 2,23 лв. за литър, а за дизеловото гориво - 2,25 лв. за литър. Спрямо средата на май в първите две седмици на юни нарастването е със 7-8 стотинки за литър. \n    \n \t\n", "date": "2018.06.12", "title": "Шумен и Благоевград с най-високи цени на бензина у нас"}
{"url": "http://www.duma.bg/node/168709", "text": "Автори от Република Македония, които живеят, работят или учат в България, откриха изложба в Центъра за изкуства, местни занаяти и традиции в старата част на Созопол. Публиката ще види творби на Марияна Иванова, Мариян Дзин, Перица Георгиев, Зоран Мише, Иво Пецов, Слободан Милошески, Горан Тричковски и Павел Целкоски. В рамките на фестивала в киноклуба на читалище \"Отец Паисий\" ще има прожекции на македонските филми \"Златна петорка\" (2016, реж. Горан Тренчовски) и \"Пикасо\" (1987, реж. Альоша Симяновски). С проекта \"Свързване\" КИЦ на Република Македония в София участва на реномирания Международен франкофонски фестивал \"Солей\" в Созопол за четвърти път. \n    \n \t\n", "date": "2018.06.12", "title": " Експозиция на македонски автори в Созопол"}
{"url": "http://www.duma.bg/node/168710", "text": "Най-награждаваният и успешен хърватски роман \"Унтерщат\" излиза на български (превод Таня Попова, изд. \"Персей\"), а авторката му Ивана Шоят-Кучи пристига, за да го представи лично в София и Пловдив. Това е роман за свободата на избора, за любовта и омразата, които оставят диря в живота на човека. \"Унтерщат\" е пътуване във времето между двете световни войни. Жени от един род, но принадлежащи към различни поколения, се сблъскват на фона на безсмислието на войните и диктатурите, които водят само до човешки трагедии. Заглавието си романът носи от немското название на частта на Осиек, наречена Долни град (Unterstadt). Тази дума е избрана, защото в творбата се описва животът на четири поколения жени от семействата Рихтер и Шнайдер, с немско потекло. \n\"Унтерщат\" получава най-големите литературни награди в Хърватия: годишната държавна награда \"Владимир Назор\", \"Ксавер Шандор Джалски\" за най-добър роман, \"Фран Галович\" - за най-добра книга с родолюбива тематика, \"Йосип и Иван Козарац\" за книга на годината. \nИвана Шоят-Кучи е една от най-значимите хърватски писателки днес. Родена е през 1971 г. в Осиек, където учи математика и физика в Педагогическия факултет. Осем години е живяла в Белгия, където се дипломира със специалност френски език. Авторка е на три романа, три сборника с разкази и четири поетични книги.  \nСрещата на Ивана Шоят-Кучи с читатели, писатели и интелектуалци в София ще бъде на 13 юни от 18 ч. в зала \"Пенчо Славейков\" на НЧ \"Пенчо П. Славейков 1921\" в кв. \"Лозенец\", бул. \"Черни връх\" 35, в литературния салон \"Вечери на Кръста\". На 14 юни писателката ще бъде специален гост на фестивала \"Пловдив чете\" - във \"Винтидж хаус\" от 19 ч.   \n \t\n", "date": "2018.06.12", "title": "Срещи с писателката Ивана Шоят-Кучи в София и Пловдив"}
{"url": "http://www.duma.bg/node/168743", "text": "Италия споделя позицията за \"двоен подход\", приета от НАТО във връзка с Русия. Това заяви италианският премиер Джузепе Конте след среща с генералния секретар на НАТО Йенс Столтенберг, проведена в италианската столица. \n\"Обсъдихме деликатната тема за отношенията с Русия. След кризата в Украйна през 2014 г. НАТО прие позицията за \"двоен подход\" – от една страна, \"твърдост в осъждането на нарушенията на международното право, а от друга – диалог. Ние потвърждаваме нашата ангажираност към този подход, настоявайки за поддържане на постоянни контакти по линия - Съвета на Русия - НАТО, включително на най-високо военно равнище, за да не допуснем недоразумения и изостряне на напрежението\", каза Конте. \nТой отбеляза, че Русия има ключова роля в разрешаването на международните кризи. \"Невъзможно е да не се признае, че без участието на Руската федерация рзрешаването на почти всички кризи е изключително трудно, ако не и невъзможно\", каза италианският премиер. В същото време той подчерта, че санкциите не трябва да са самоцел, а инструмент, който \"не трябва да потиска развитието на диалога с руското гражданско общество\".   \n \t\n", "date": "2018.06.12", "title": "Италия подкрепя НАТО в изграждането на отношения с Русия"}
{"url": "http://www.duma.bg/node/168744", "text": "В нарушение на закона президентът на САЩ Доналд Тръмп къса официални документи, а после служителите от администрацията ги лепят със скоч, съобщи \"Политико\". Изданието се позовава на бивши нейни служители. \nТръмп е свикнал да къса на парченца важни документи, включително писма, меморандуми, официални документи, които по закон трябва да бъдат предадени на архив. Служителите ги събират и лепят, за да не бъдат обвинени в нарушаване на законодателството. Все още никой не е успял да уговори Тръмп да не хвърля прочетените документи в кошчето или на пода. \nПървите 5 месеца от мандата на Тръмп служителят Соломон Ларти и подчинените му от отдела за обработка на документите се занимавали с лепенето им със скоч край маса, върху която били изсипани купчини накъсани листа. Ларти е кадрови държавен служител с почти 30-годишен стаж, но никога не е виждал подобно нещо. Те възстановявали документите парченце по парченце, както се сглобява пъзел. \"Понякога листата бяха скъсвани по средата, но понякога бяха късани на малки парчета\", уточнява \"Политико\". Възстановените документи се изпращали в Националния архив. Тази пролет обаче Ларти и най-близкият му помощник изненадващо били уволнени. Годишната заплата на Ларти била 65 969 долара. \n\"Политико\" отбелязва, че при Барак Обама документацията \"цяла и запазена\" е била изпращана в Националния архив на САЩ. \nМеждувременно след скандалната среща на Г-7 Доналд Тръмп публикува поредица от остри коментари за съюзниците на САЩ и световната търговия. \n\"Честната търговия вече може да бъде наричана глупава търговия, ако не е реципрочна. Съжалявам, не можем да оставим нашите приятели или врагове да се възползват повече от търговията. Трябва на първо място да поставим американския работник!\", писа той. \n\"Не е честно за народа на Америка! 800 милиарда долара търговски дефицит. Защо трябва аз, президентът на САЩ, да позволявам страните да продължат да трупат огромни търговски излишъци, което правят от десетилетия, докато нашите фермери, работници и данъкоплатци трябва да плащат такава голяма и нечестна цена?\" \nСедмици преди срещата на върха на НАТО в Брюксел президентът написа още: \"САЩ поемат почти всичките разходи на НАТО - защитават много от същите държави, които направо ни разкъсват в търговията (те плащат само частица от цената и се смеят!). ЕС има 151 млрд. долара излишък - трябва да плаща повече за отбрана!\" \n\"Ние защитаваме Европа (което е нещо добро) с цената на големи финансови загуби, а те ни удрят в търговията. Задава се промяна!\", предупреди Тръмп. \nВ същото време дъщерята на посланика на САЩ в Русия Джон Хантсмън нарече Тръмп диктатор. Като водеща в предаване по телевИзия \"Фокс\" Еби Хантсмън заяви за срещата Тръмп - Ким: \"Независимо какво ще се стане на тази среща между двама диктатори, това, което виждаме сега, е история.\" Впоследствие тя се извини за грешката.      \n \t\n", "date": "2018.06.12", "title": "Тръмп къса документи, другите ги лепят "}
{"url": "http://www.duma.bg/node/168736", "text": "Група от около 20 анархисти от скандално известната групировка \"Рубикон\" са се опитали да нахлуят в Министерството на защитата на гражданите в гръцката столица Атина, съобщават гръцките медии. \nАнархистите, които са хвърляли листовки и са крещели лозунги в подкрепа на члена на терористичната организация \"17 ноември\" Димитрис Куфондинас, са влезли в двора на сградата, преди да бъдат отблъснати от полицията. \nВ изявление на \"Рубикон\" се посочва, че действията им били в отговор на отказа на гръцките власти да пуснат Куфондинас в отпуска от затвора.   \n \t\n", "date": "2018.06.12", "title": "В Гърция анархисти щурмуваха министерство"}
{"url": "http://www.duma.bg/node/168711", "text": "Изцяло обновено е експозиционното пространство в къщата музей \"Владимир Димитров - Майстора\" в с. Шишковци с цел превръщането й в музей, отговарящ на съвременните представи за културен туризъм. С новата документална експозиция се допълва представата за Майстора, придобита за него в Художествената галерия в Кюстендил, където се осъществява срещата с неговото творчество. Акцентът е поставен върху Майстора и с. Шишковци, което за Рисувача е \"столицата на рая\". Къщата музей е мястото, където посетителят може да почувства атмосферата, в която художникът, влюбен в земята и хората на България, създава най-значимите си творби. \nЕкспонираните материали, с които е работил авторът - неговата палитра, работна престилка, фотоси и текстове, излезли изпод ръката му, са мост към възприемането му не само като художник, но и като човек и личност. В стъклени конструкции са експонирани народни носии, които са препратка към духа на времето, в което живее и твори Майстора, като така е отдадено дължимото и на народната традиция, която за него е извор на вдъхновение. Експозицията е съвременен поглед към живота на художника и мястото, където той създава шедьоврите си, вдъхновен от труда на хората, тяхната същност и неподправеност, както и от красотата на дефилето на река Струма и с. Шишковци. \nОткриването на новата документална експозиция е на 13 юни от 11 ч. По същото време ще бъде дадено началото на студентския пленер \"С духа на Майстора\", който се осъществява със съдействието на обществеността и кмета на селото и ще продължи до 22 юни. Участниците ще имат възможност да посетят Художествената галерия и да се запознаят със забележителностите на Кюстендил. На 19 юни от 19 ч. студентите ще участват в среща с творчеството на кюстендилски поети и музикални изпълнители \"Поезия и музика край Струма\" в с. Шишковци, организирана от НЧ \"Асклепион 1998\" - Кюстендил. \nКюстендилската галерия \"Владимир Димитров - Майстора\" е инициатор на пленера, чието начало бе поставено през 2014 г. За пета поредна година студенти от НХА ще черпят вдъхновение от красивата природа на Земенското дефиле, Скакавишкия водопад и Кюстендилското поле. Сътвореното там, по стъпките на Рисувача, ще бъде представено в галерията. Откриването на изложбата е на 22 юни от 18 ч. \n    \n \t\n", "date": "2018.06.12", "title": "Откриват обновената къща музей на Майстора в Шишковци  "}
{"url": "http://www.duma.bg/node/168740", "text": "Кораб, превозващ 629 мигранти, стои изоставен в Средиземно море, след като новият вътрешен министър на Италия му е отказал разрешение да пусне котва в пристанищата на страната. Матео Салвини, който е лидер на крайнодясната партия \"Лига\", настоя, че Малта трябва да приеме кораба \"Акуариус\", но тя е отказала да го стори. \nМалта пък изтъкна, че германската благотворителна организация \"SOS Mediterranee\" е спасила мигрантите в либийски води, което означава, че те попадат под юрисдикцията на Италия. \nИталия е основният вход за мигрантите, прекосяващи Средиземно море от Северна Африка към Европа. \"Лига\" обаче обеща на избирателите по време на неотдавнашните парламентарни избори в Италия, че ще предприеме твърда позиция към имиграцията. \n\"SOS Mediterranee\", която управлява кораба \"Акуариус\", заяви, че корабът е бил инструктиран от Италианския морски спасителен координационен център да остане в сегашната си позиция - на 35 морски мили от Италия и 27 морски мили от Малта. \nОтбелязва се, че мигрантите са били натоварени на кораба след шест различни спасителни операции край бреговете на Либия. \nПредставителството на Агенцията за бежанците на ООН в Италия призова \"замесените държави и участници бързо да намерят решение, за да позволят на мигрантите и бежанците на борда на кораба да слязат безопасно и бързо\". \nМного от мигрантите бяха спасени във водите, контролирани от Либия, обичаен маршрут за нелегални мигранти, опитващи се да влязат в Европа от Субсахарска Африка. Около 400 мигранти са били спасени от италианските военноморски сили, италианската брегова охрана и търговски кораби, преди да бъдат прехвърлени на \"Акуариус\". \nСред онези, които са спасени и качени на кораба, са 123 непридружени непълнолетни, 11 по-малки деца и седем бременни жени. Непълнолетните са на възраст между 13 и 17 години и идват от Еритрея, Гана, Нигерия и Судан. \nПрез миналата седмица министър Салвини подчерта, че Рим трябва да увеличи депортациите на мигранти, а италианското правителство също така иска да премести търсещи убежище в целия ЕС - схема, която вече е отхвърлена от някои страни членки. Салвини предупреди, че обмисля действия срещу организации, които спасяват мигранти в морето. По-рано той ги обвини, че са в таен сговор с трафиканти на хора. \nКритиците на правителството изтъкват, че планът му за репатриране на мигранти е неприложим и рискува да подстрекава расизма и да политизира хуманитарен въпрос. \nСпорното споразумение между бившето правителство на Италия и властите в Либия доведе до спад в общия брой на пристигащите от миналото лято насам, но италианските власти посочват, че през тази година са регистрирани 13 500 мигранти. \nМеждувременно германските власти също заговориха за необходимост от промяна в политиката за предоставяне на убежище в страната. Поводът за това е убийството на момиче, за което е заподозрян иракски кюрд, кандидатствал за убежище. Германският канцлер Ангела Меркел призова за по-бързи депортации на хората, на които е бил отказан бежански статут. \n\"Политиката за убежище в Германия трябва да бъде преработена из основи. Ние все още нямаме подходящ правилник за бъдещето\", каза от своя страна германският вътрешен министър Хорст Зеехофер. Има информация, че министърът ще представи днес пред медиите план от 63 точки по темата, призоваващ мигрантите без документи да не бъдат допускани в Германия на границата и да бъдат приети по-строги правила за депортиране.     \n \t\n", "date": "2018.06.12", "title": " Рим не прие кораб с 629 африканци  "}
{"url": "http://www.duma.bg/node/168752", "text": "Началната заплата за учители става 920 лв., след като министърът на образованието и науката Красимир Вълчев и председателите на национално представителните синдикални и работодателски организации подписаха вчера Колективния трудов договор (КТД) в системата на предучилищното и училищното образование. \nУвеличение на парите е планирано от 1 януари 2019 г., но при добро финансово изпълнение на бюджета може да влезе в сила от началото на следващата учебна година, обеща Вълчев. Предвиденият ръст на минималните заплати на учители и останалите педагогически специалисти е от 760 на 920 лв. Старшите учители и възпитатели трябва да получават стартови възнаграждения от 955 лв., а главните - от 1005 лв. Зам.-директорите ще вземат по 1065 лв., а директорите - по 1140 лв. \nДопълнителни възнаграждения са заложени за педагозите, които участват в екипите за обхват и приобщаване на деца и ученици. Предвижда се наставниците, класните ръководители, учителите, които се занимават с документацията и консултации с родители в детските градини, както и педагозите, които обучават деца със СОП, също да получават средства над заплатите си. В документа е записано повишаване на средствата за квалификация на преподавателите, като те трябва да бъдат не по-малко от 1,2% от парите за заплати на педагогическия персонал. Планира се увеличение още за лекторски часове, безплатна храна в детските градини и подготвителните групи в училищата, както и за работно облекло на учителите. \nПо 10,5 заплати при пенсиониране ще получава учител или директор, а по 8,5 - непедагогическите специалисти при отработени 10 години в системата. Педагозите пък вече задължително ще вземат три допълнителни плащания за 24 май, 15 септември и 1 ноември.   \n \t\n", "date": "2018.06.12", "title": "Началната заплата за учители става 920 лв."}
{"url": "http://www.duma.bg/node/168751", "text": "Влакът Пловдив - Панагюрище се запали в движение в неделя следобед в района на село Цар Асен, сигнализираха вчера изплашени пътници. В паниката хората скочили от вагоните и тръгнали по релсите. Няма данни за пострадали. Пътниците са ядосани на БДЖ заради лошата организация на алтернативния транспорт. Изпратеният на място автобус бил недостатъчен и се препълнил. В жегата някои от пътниците тръгнали пеша по релсите с багажа си и вървели 3 километра пеш. По-възрастните обаче останали да чакат в пека, разказват потърпевшите. Панагюрци твърдят, че този влак няколко пъти е спирал заради прегряване. Те недоумяват защо досега не са взети мерки за безопасността и на гражданите, и на служителите по тази линия. \nМалко по-късно вчера БДЖ пусна официално опровержение. Според държавната компания не е имало никакво запалване на влака, а само миризма на изолационен материал, която машинистът усетил и спрял композицията. \nПри друг инцидент в неделя пътник в бързия влак от Благоевград за София пък е пострадал, съобщиха от БДЖ. Докато композицията се е движила, роми са я атакували с камъни в 21,50 ч. в района между гарите Горна баня и Захарна фабрика. Камъните счупили стъкло на странична врата на втория вагон, а пътникът е бил ранен в главата. Превозната бригада е извикала линейка и пострадалият е откаран в болница. \nОт началото на 2018 г. това е 19-ият случай, при който пътнически влакове са замеряни с камъни при преминаването им през ромски махали. За същия период на 2017 г. са регистрирани 42 случая, а за цялата година са 76, припомнят от БДЖ. Това е първият случай на пострадал пътник.   \n \t\n", "date": "2018.06.12", "title": "Влак на БДЖ пламна в движение, пътници ходиха километри пеша"}
{"url": "http://www.duma.bg/node/168753", "text": "БСП внесе сигнал за безстопанственост в МБАЛ \"Христо Ботев\" във Враца до главния прокурор Сотир Цацаров, съобщи областният председател на социалистите Иво Лилов. В него се настоява за незабавна проверка на управленската дейност на търговското дружество относно вземане на решения, сключване на договори, финансиране на лечебните дейности през последните 4 години. \nОт левицата припомнят, че загубите на болницата растат, а за това плащат всички, които живеят в областта. Кой не видя случващото се, питат от левицата и припомнят, че държавата е абдикирала от своите отговорности. По данни на БСП непокритата загуба на болницата нараства неконтролируемо през последните 3 години, като приблизителният темп на нарастване е с по 3 млн. лв. на година, като за 2015 г. е 10 636 хил. лв., за 2016 г. - 13 268 хил. лв., за 2017 г. - 16 253 хил. лв. Т. е. за последните три отчетни периода непокритата загуба на дружеството се увеличава с над 50%. От левицата във Враца настояват и за проверка на т. нар. оздравителна програма. След нейното приемане се наблюдава трайно влошаване както на медико-статистическите, така и на финансовите показатели на дружеството, системни проблеми в дейността на редица отделения, тежък дефицит на лекарства, нередовно изплащане на задължения към служителите на лечебното заведение. \nСпоред социалистите обект на проверка трябва да са и външните дружества, точещи болницата. Под риск е и дейността на Спешно приемно отделение. Това създаде сериозна заплаха за живота на пациентите в критично състояние. \"Време е да се сложи край на тази мътна история и да разберем кой съсипа болницата и колко прибра в джоба си\", категорични са от БСП.   \n \t\n", "date": "2018.06.12", "title": "БСП внесе сигнал в прокуратурата заради врачанската болница"}
{"url": "http://www.duma.bg/node/168754", "text": "България заедно с Буркина Фасо, Гана и Мадагаскар е в III група по спазване на трудовите права от общо 6 според Глобалния индекс на Международната организация на труда (МОТ), в който са включени 142 държави. От европейските страни в същата група са Испания, Полша, Унгария. В рамките на ЕС обаче страната е на последно място по спазване на трудовите права, сочат данните от доклада, оповестени от КНСБ.  \nВ Европа 58% от работодателите нарушават синдикалните права на работниците. \nКНСБ и КТ \"Подкрепа\" подготвят жалба срещу България в Съвета на Европа за нарушение на правото на колективно договаряне на държавните служители, съобщи президентът на КНСБ Пламен Димитров. От синдиката са категорични, че държавата в качеството си на работодател нарушава международни договори, като според Закона за МВР не дава право на присъединяване към национални синдикати на съществуващите в МВР синдикати. Освен това по закон се забранява сдружаването на работещите в съдебната система.  \nНай-често споменаваният сектор с нарушения на трудовите права е хотелиерството и ресторантьорството, коментира Пламен Димитров. Той обясни, че до началото на юни у нас са регистрирани почти толкова сезонни работници от трети страни, колкото са били през 2017 г., когато бяха над 3500. \nНад 62% от всички нарушения са в областта на осигуряването на здравословни безопасни условия на труд. През 2017 г. трудовите злополуки са повече от предходната година, подчерта националният секретар по безопасни и здравословни условия на труда Огнян Атанасов. Масово не се провеждат инструктажи в предприятията.  \nНай-често нарушенията са свързани с работното време, почивките и отпуските се установяват в търговията на дребно, ресторантьорството, туризма. Други често срещани нарушения са свързани със сумирането на работно време и неизплащането на положения извънреден труд, обясни Величка Микова от синдиката. Според констатациите на ГИТ работодателите не разработват графици при сумирано изчисляване на работното време, често не изплащат нощен и извънреден труд при сумирано работно време, както и за работа в празнични или почивни дни. \nНай-много случаи на работа без сключен и регистриран трудов договор има в строителството, търговията на дребно, растениевъдството, животновъдството, лова. \n КТ \"Подкрепа\" настоява плащането на нощния труд да бъде процент от минималната заплата и да се ограничи полагането му в определени граници. Това съобщи пред журналисти в Ловеч президентът на конфедерацията Димитър Манолов. Според него десетократно увеличение на заплащането би било справедливо. В България 400 хил. души системно полагат нощен труд. \n\"На годишната конференция на МОТ в българския доклад включихме тази тема и уведомихме целия свят, че в България нощният труд се плаща по 12 евроцента на час, което е абсурд\", каза Манолов. Според него от 10 години не е променян размерът на това заплащане. \"България е една от страните, в които се полага най-много нощен труд, който е изключително вреден за здравето на хората, така че ние ще продължим тази кампания\", каза Манолов и обяви, че по темата идната седмица ще се проведе международна конференция. \n    \n \t\n", "date": "2018.06.12", "title": "На опашката на ЕС сме по спазване на трудовите права "}
{"url": "http://www.duma.bg/node/168755", "text": "Днес от 15 до 17 часа народният представител от \"БСП за България\" Нона Йотова и общинският съветник Иван Таков ще бъдат на разположение на софиянци в постоянната приемна на БСП в София на ул. \"Леге\" №10, етаж 1. \nЖелаещите може да се запишат предварително на телефон 02/987 20 86. Днес общинският съветник от БСП в СОС Борис Цветков ще вземе участие в обществено обсъждане на промяна на застроителния план на жк „Дружда – 2“, част II (блокове с №№ 300, 400 и 500).  \nОбщественото обсъждане ще се проведе от 18,30 часа в 150-о ОУ „Цар Симеон Първи“ в жк „Дружба - 2“, ул. \"Делийска воденица\" №11.   \n \t\n", "date": "2018.06.12", "title": "ПРЕДСТОЯЩО"}
{"url": "http://www.duma.bg/node/168770", "text": "Министър Каракачанов, като оправи хала на армията, се зае с \"най-смислената реформа\", както рече един присъдружен на властта вестник - хората вече няма да коленичат, когато отдават почит на националните герои, загинали за България. На 3 март, 19 февруари, 2 юни ще коленичат военните в строя, а гражданите само ще навеждат глава в минутата мълчание. От военните церемонии отпада и маршът \"Коль славен...\", който се изпълнява от гвардейски оркестър, вместо него - барабанен марш, предвиждат промени в устава за войсковата служба. И защо? Ами, защото при навеждането възрастните изпадали в неудобни пози (като в храстите - както ни казва просташки споменатата газета), а \"Коль славен...\" бил руски имперски химн.  \n\"О, свещена простота!\", казал Ян Хус, виждайки бедна жена, която пъха съчка в кладата, на която го изгарят. Откъде да знаят Каракачанов & Ко, че \"Коль славен наш Господь в Сионе\" (корифеите на рИформата поне да бяха научили правилното название) е знаменита песен на руския композитор на църковна хорова музика Дмитрий Бортнянски (ХVIII в.) и става неофициален химн на Русия, но по-късно -  и задължителен химн на воинските церемонии в Германия, който се изпълнява преди националния химн. \nКолкото до патологичната ненавист към Русия, обзела някои министри, в желание да им помогна им подсказвам да премахнат колкото може по-скоро хибридното оръжие на Путин - църковното песнопение \"Многая лета\", написано впрочем от същия Бортнянски и изпълнявано у нас от всички - от грамадния български бас Борис Христов до гуляйджиите на всеки рожден ден. Вън сталинските номера на Москва!           \nТова ли му е проблемът на Каракачанов на фона на състоянието - кадрово, финансово и всякакво, до което са доведени въоръжените ни сили?! Както е тръгнало, утре ще измислят, че е архаично и демоде да спираме на място и да заставаме прави на 2 юни в 12 часа, когато зазвучат сирените в цялата страна. Като се разхождат уж да берат акъл по целия свят с нашите пари, поне да видят как в Полша например хората коленичат - ама истински, на церемониите в памет на националните си герои. А тук случайни проходимци в днешната ни история натрапиха в учебниците на децата, че националните ни герои \"не са се ползвали с добро име\" като Левски и Ботев, или пък са били \"терористи\" като Вапцаров. Сега ще премахнат и знаците за почит към загиналите за България, с които от памтивека българинът КОЛЕНИЧИ пред подвига им. \nЕ, махнете всичко свято и вървете да навеждате глави пред \"началниците\" из Европата и отвъд. Това го можете.                    \n \t\n", "date": "2018.06.12", "title": " Долу \"Многая лета!\""}
{"url": "http://www.duma.bg/node/168756", "text": "Членове на Младежкото обединение в БСП в Перник продължават да настояват за изграждане на паметник на Свети Кирил и Методий в града. Те се срещнаха с областния управител Ирена Соколова и й припомниха, че преди година са изпратили докладна записка до кмета Вяра Церовска и до председателя на Общинския съвет Иво Савов, в която аргументират искането си. Тя обаче все още не е включена в дневния ред на Общинския съвет. Докладната записка е придружена от около 1000 подписа в подкрепа на инициативата.  \nСоколова обясни, че на този етап областната администрация няма механизъм, с който да съдейства за изграждането на монумента и последващи действия. Въпреки тромавата общинска администрация младите социалисти ще търсят развитие на проекта и настояват докладната им записка да влезе за разглеждане от съветниците. Те очакват подкрепа от общинските съветници от БСП и от останалите политически формации.   \n \t\n", "date": "2018.06.12", "title": " В Перник настояват за паметник на Свети Кирил и Методий"}
{"url": "http://www.duma.bg/node/168757", "text": "Постановленията, с които се прекратяват разследванията по случаите, станали известни като Мишо Бирата и Чакъра, не били обществена информация, а държавното обвинение нямало задължение да публикува документи по конкретни производства. Затова и те са свалени от сайта на прокуратурата, става ясно от отговор до в. \"Сега\". \nПостановленията за двете дела, свързани с премиера Бойко Борисов, бяха качени на сайта през август 2014 г. заради обществения интерес по темата. От февруари обаче прокуратурата има нов сайт и те са свалени от интернет. Зам. главният прокурор Пенка Богданова изпраща колегите да изискат информация за постановленията по реда на НПК. \nПрокуратурата прекрати разследването за изтеклите в медиите записи, на които се чува как премиерът Борисов нарежда на тогавашния шеф на митниците Ваньо Танов да спре проверка в пивоварната на Михаил Михов през 2014 г. Като съм му обещал, че няма да го закачам - няма да го закачам, разпорежда се Борисов за Мишо Бирата. През 2012 г. градската прокуратура отказа да образува дело за търговия с влияние, защото признанието на премиера, че е казал въпросните думи \"изразявало самокритичност към определено поведение\", а това не било \"доказателство по смисъла по НПК\". \nПрез 2013 г., когато Борисов не беше премиер, прокуратурата възобнови разследването и дори поиска да го разпита. Проверката бе прекратена година по-късно, когато Борисов отново бе министър-председател. \nРазследването за смъртта на Тодор Димов-Чакъра също беше прекратено въпреки решението на съда в Страсбург, че при акцията за задържането му е имало прекомерна употреба на сила, а разследването за смъртта му е било неефективно. Страсбург посочи Борисов поименно като \"генерал Б.Б.\", тъй като той ръководеше акцията с гранатомети срещу Димов. \n    \n \t\n", "date": "2018.06.12", "title": " Прокуратурата скри постановленията за Мишо Бирата и Чакъра"}
{"url": "http://www.duma.bg/node/168760", "text": "МВР и Граничната полиция нямат отношение към отстраняването на скъсвания и пропадане на оградата по границата с Турция. Това отговори вътрешният министър Валентин Радев на въпрос от депутатите от ПГ \"БСП за България\" Виолета Желева и Никола Динков. Двамата социалисти питаха предвижда ли се рехабилитация на разрушената при изграждането на съоръжението инфраструктура със средства на бюджета, респективно от средствата за ремонт и поддържане на оградата, тъй като собствените средства на общините са силно ограничени. \n\"Поддръжката на оградата е отговорност на областните управители. МВР не е длъжно и да поема разходите по рехабилитацията на друг вид инфраструктура, която е разрушена по време на изграждането й\", заяви Радев. Той се аргументира с постановление на Министерския съвет, с което проектирането и изграждането на временно възпрепятстващо съоръжение и прилежащия път е възложено на областните управители на Хасково, Ямбол и Бургас, чиито територии граничат с Турция. \n\"Областните управители са бенефициент на средствата, отпускани от МС, необходими за проектирането и изграждането на въпросната ограда. Отчитайки това обстоятелство, контролът по осъществяване на споменатите дейности и евентуални причинени щети върху вече изградената инфраструктура вследствие на строителството следва да се осъществяват от областните управители, които са страна по сключените договори за изграждане на оградата. При строителството на съоръжението и прилежащия към него път, след приключване на строително-монтажните работи от изпълнителите на проектите са предприемани мерки за възстановяване на щетите, нанесени на инфраструктурата\", обясни Радев. \nТака стои и въпросът с общинския път село Радовец-село Филипово-село Присадец в община Тополовград, уточни министърът. По думите му след строително-монтажните работи участъците на шосето са запълнени с чакъл и подравнени. \nСъгласно Закона за пътищата управлението на общинските пътища се осъществява от кметовете на съответните общини, припомни Радев. \"Това включва и организиране, възлагане, финансиране и контрол на дейностите, свързани непосредствено с проектирането, изграждането, управлението, ремонта и поддържането на шосетата. Кметът на община Тополовград следва да планира рехабилитация на пътя, като потърси съдействие от областния управител на Хасково, който се явява възложител на изграденото съоръжение и прилежащия път към него\", категоричен е Радев.  \n\"Oтговорът е като повечето, които получаваме - прехвърляне на отговорност и накрая нулев резултат\", коментира за ДУМА Виолета Желева. Според нея запълването на трасетата с чакъл е временно - дори след един дъжд той вече се е изронил. Да очакваш, че малка община като Тополовград ще има финансови възможности да се справи сама със реконструкция на този път, е нагло, възмути се депутатът. Желева припомни, че кабинетът упълномощи областните управители да възлагат спешните ремонти по оградата и без обществени поръчки. Това е предпоставка за корупция, алармира за пореден път социалистката. Може би затова и достъпът на граждани и медии до съоръжението вече е под специален режим, иронична бе Желева.   \n \t\n", "date": "2018.06.12", "title": "МВР нямало отношение към граничната ограда с Турция  "}
{"url": "http://www.duma.bg/node/168759", "text": "От лошото състояние на каналите за напояване се оплакаха жителите на село Караисен пред Весела Лечева. Те помолиха народният представител от \"БСП за България\" да им съдейства за решаването на проблема. Този и други въпроси бяха повдигнати на откритата приемна на Лечева в Павликени. В Караисен и Росица се жалват, че напоителните системи не са поддържани и не осигуряват нужната вода за земеделските производители. Лечева смята, че проблемът наистина е сериозен и обяви, че й предстои среща в \"Напоителни системи\" ЕАД, на която ще настоява за решение. \"От една страна, стопанствата наистина са много малко и съответно приходите от такси в дружеството са ниски. От друга, липсата на вода за поливане обезсърчава всяка възможност за отглеждане на зеленчуци и други култури, които се нуждаят от напояване. Така в цели райони на страната липсва поминък, а където земеделците са заложили на зърнени култури, настъпва и обезлюдяване заради липсата на устойчива заетост през годината\", обясни тя. \nОт Професионалната гимназия по аграрни технологии \"Цанко Церковски\" обсъдиха с Лечева възможността чрез проект училището да възстанови и обзаведе кабинети за професионална подготовка на учениците в областта на селското стопанство и земеделската техника. От учебното заведение се надяват да получат средства и за подобряване на спортната си база. Те се похвалиха с движението по мащабния проект за въвеждане на енергийна ефективност в учебната сграда и работилница на гимназията, по който чрез ОП \"Региони в растеж\" община Павликени получи 1,3 млн. лв.     \n \t\n", "date": "2018.06.12", "title": "Търсят помощ от Весела Лечева за напоителните системи"}
{"url": "http://www.duma.bg/node/168771", "text": "Двама от директорите на институти в БАН въртят частен бизнес със  . Два закона забраняват лица на публични длъжности да участват в управлението на неправителствени организации и на фирми, а Уставът на БАН изрично забранява директори на звена в академията да управляват фирми и други подобни. Но директорката на Института на БАН за изследване на населението и човека проф. Антоанета Христова е създала заедно с докторантката Калина Крумова НПО \"Институт за политика\", собственик е на една фирма и на още 3 НПО със сроден на института предмет на дейност. Директорът на НИМХ проф. Христомир Брънзов пък има три фирми и управлява НПО също със сроден предмет на дейност. \n                                        \n    \n \t\n", "date": "2018.06.12", "title": "Двама шефове в БАН омесват науката с частните си фирми  "}
{"url": "http://www.duma.bg/node/168761", "text": "Служители от последния подземен рудник за добив на въглища \"Бобов дол\" се заканиха да протестират и да блокират магистралата, ако до седмица депутатите не предприемат нищо по поставените от тях проблеми. Това стана ясно след вчерашната среща на миньорите с омбудсмана, с експерти от МТСП, НОИ и Агенцията по заетостта. Мая Манолова отправи призив към депутатите да обсъдят внесеното от нея предложение за промени в Закона за пенсионното осигуряване. \nОколо 400 работници остават без работа заради поетапното закриване на рудника. Много от миньорите са в пенсионна възраст, но поради законодателни промени, приети в последните дни на 2017 г., няма да могат да се пенсионират с преференции за първа категория труд. Въпреки стажа от 20 г. под земята те ще трябва да чакат още 10-12 години, за да се пенсионират. Стана ясно, че проблемът с пенсионирането касае не повече от 100 души, останалите отговарят на изискванията. Това не са кой знае колко пари и НОИ няма да бъде ощетен, коментира Манолова. \nНа срещата бе обсъдена и необходимостта от преквалификация и нови работни места. Директорът на мината Харалампи Златанов обеща, че всички обезщетения на миньорите ще бъдат изплатени в срок. Кметът на Бобов дол Елза Величкова била в преговори с няколко фирми, които търсят да наемат работници от бившите рудници. Фирмите, сред които и една белгийска, предлагали курсове за обучение, както и безплатен транспорт. \nДиректорът на Агенцията по заетостта Драгомир Николов увери, че в момента бюрата по труда в Кюстендил, Бобов дол и Дупница разполагат с 230 свободни работни места, подходящи за миньорите. Той увери, че около 40 души могат да бъдат преквалифицирани, а на още 20 може да бъде намерена работа. \n    \n \t\n", "date": "2018.06.12", "title": "Миньори от \"Бобов дол\" се заканиха да блокират магистралата"}
{"url": "http://www.duma.bg/node/168763", "text": "Нова група украински войници, получили наранявания и травми при бойните действия в Източна Украйна, е изпратена за рехабилитация в България, съобщи вчера информационният портал \"Новое время\". \nНа 9 юни в рамките на Тръстовия фонд на НАТО за медицинска реабилитация в България за двуседмично лечение се отправи група от 10 пострадали бойци. Оказва се, че това е резултат от споразумение между българското МО и Министерството на социалната политика на Украйна. \nБългария е водеща страна в рамките на проекта на Тръстовия фонд на НАТО в сферата на медицинската рехабилитация в Украйна и планира да приеме около 300 пострадали украински войници в следващите две години. На всяко девето число от месеца Киев ще изпраща нова група пострадали военни във военномедицинската болница в Хисаря. \nРехабилитационната програма е подновена веднага след като премиерът Бойко Борисов се завърна от Киев, където се срещна с украинския президент Петро Порошенко, припомнят запознати.   \n \t\n", "date": "2018.06.12", "title": "Лекуват в Хисаря 300 украински войници"}
{"url": "http://www.duma.bg/node/168764", "text": "Министерството на отбраната предлага от тържествените военни церемонии да бъде премахнато падането на колене в знак на почит към националните герои, загинали за България. По традиция у нас националните чествания като 3 март, 19 февруари, 2 юни и др. се отбелязват тържествено с военен церемониал и заря с участието на армия и граждани. С промяна в Устава за войсковата служба обаче военният министър Красимир Каракачанов предлага вместо с падане на колене паметта на героите да бъде почитана само със свеждане на глава и минута мълчание.  \nПромяната в устава е публикувана за обществено обсъждане на сайта на МО, като преди това е съгласувана с шефа на отбраната ген. Ангел Боцев. В устава са описани подробно церемониалите за отбелязване на националните празници и командите, които се подават към парадните роти и гражданите.  \nПредлага се още от военните церемониали да отпадне и маршът \"Кол славний\", изпълняван от гвардейски оркестър при отдаването на почит към героите. Вместо него ще има барабанен марш. Говори се, че смяната се правела, тъй като \"Кол славний\" се смятал за истинския химн на имперска Русия. \nС друга промяна в устава пък се предлагат по-големи права на военните постове да стрелят. Досега те можеха да ползват оръжието си без предупреждение само ако бъдат нападнати. Сега обаче ще имат право да стрелят и при опит за въоръжено проникване в охранявания обект. Уставът важи и за българските военни, служещи зад граница, като част от международен контингент или към структури на НАТО.   \n \t\n", "date": "2018.06.12", "title": "Премахват падането на колене за почитта към героите"}
{"url": "http://www.duma.bg/node/168758", "text": "Столичната организация на БСП организира футболен турнир в село Кокаляне. Със спортното събитие партийната организация подкрепи инициативата на местните хора за възстановяване и поддържане на стадиона, който е едно от малкото спортни съоръжения в Кокаляне и Панчарево. На него тренират местният отбор \"Орловец\" и децата от юношеския тим на клуба. Това е и мястото, на което се провеждат мачове от \"А\" окръжна футболна група. \nСоциалистите припомнят, че в началотo на годината на терена е започнало нерегламентирано изсипване на строителни отпадъци, а камионите са разбили асфалтовата настилка. Досега кметската управа не е предприела никакви действия за опазване и поддръжка. Единствено от клуб \"Орловец\" полагат грижи за спортното съоръжение, отбелязват от БСП. \nИмпровизираният турнир бе организиран от Младежкото обединение на БСП в столичния район Панчарево и бе подкрепен от Градския съвет на партията. В него участваха шест отбора, а сред играчите освен лидера на БСП в София Калоян Паргов бяха депутатите от \"БСП за България\" Иван Ченчев и Петър Витанов.   \n \t\n", "date": "2018.06.12", "title": "Социалисти играха благотворително за стадиона в Кокаляне"}
{"url": "http://www.duma.bg/node/168737", "text": "Свободната сирийска армия и спецчасти на САЩ се подготвят да извършат провокация с използването на бойни отровни вещества в сирийската провинция Дейр ез Зор в източната част на страната. Това обяви говорителят на руското военно министерство Игор Конашенков, цитиран от руските медии. \n\"Според информацията, получена чрез три независими канала в Сирия, командването на т. нар. Свободната сирийска армия с помощта на военнослужещи от американските специални сили подготвят сериозна провокация с използването на токсично вещество в провинция Дейр ез Зор\", уточни Конашенков и допълни, че постановката целяла да изглежда така, че все едно е извършена от сирийското правителство срещу цивилно население. \nСпоред източниците на руските военни инсценировката щяла да бъде записана на видео, за да служи като предлог за нови въздушни удари на оглавяваната от САЩ коалиция срещу силите, лоялни на правителството на Башар Асад и оправдание за настъпление на бойци на източния бряг на река Ефрат. Конашенков добави, че такива провокации са \"неприемливи\" и имат дестабилизиращ ефект върху региона.     \n \t\n", "date": "2018.06.12", "title": "Русия предупреди за нова провокация в Сирия"}
{"url": "http://www.duma.bg/node/168762", "text": "Четири години след взривовете във военния завод \"Миджур\" край Горни Лом, при които загинаха 15 души, прокуратурата предупреди, че има опасност от повторениe на трагедията. Във фирмата не са взети мерки за безопасното съхранение на взривните материали. Държавното обвинение настоява Валентин Радев да даде предписания и да наложи санкции, а областният управител на Видин и кметът на община Чупрене да предприемат превантивни мерки. \nПрокуратурата се задейства след сигнал до главния прокурор Сотир Цацаров от местната власт в Чупрене. Приложен е и протокол от проверка на МОСВ и МВР, при която е установено, че има огромен брой взривни вещества, взривни изделия и необезопасени средства за взривяване. Цацаров е разпоредил проверка от ВАП, която пък е установила серия нередности, за които местните предупреждават от месеци, но така и не са взети мерки. \nТеренът и сградите са собственост на \"Миджур мениджмънт кънстракшън\" ЕООД, а \"Видекс\" АД, което е отговорно за съхранението и безопасността на взривните вещества. В нарушение на закона \"Видекс\" АД не е представило договор за собствени или наети складове, въоръжена охрана и система за ранно предупреждение на служителите и хората в района. \"Неспазването на нормативните изисквания може да доведе до опасности за широк кръг лица предвид потенциалната опасност на въпросните вещества. Освен това е преценено, че случаят е особено спешен и изисква незабавна намеса от компетентните органи\", посочват от прокуратурата. \nСерията взривове в подобни заводи разкриха системни проблеми, свързани с липса на квалифицирани кадри, на ефективни контролни и санкциониращи механизми, безхаберие на собствениците и отговорните институции, които все още не са решени.   \n \t\n", "date": "2018.06.12", "title": "Прокуратурата предупреждава за опасност от нови взривове в \"Миджур\""}
{"url": "http://www.duma.bg/node/168738", "text": "Украинското министерство на образованието предлага да се махне от учебниците думата \"родители\" и да се замени с думата \"роднини\".   \nОт сайта на ведомство става ясно, че мотивът за предложението е \"крещящата дискриминация\" в учебниците, подготвяни за печат.  Антидискриминационна експертиза установила, че повечето деца \"не могат в учебниците да открият нито себе си, нито своите роднини, нито обстоятелствата, в които те живеят\". Министерството обяснява, че в Украйна 3 милиона деца или 40% от общия брой ученици, живеят в непълни семейства (без майка или баща, или без двамата, или в приемни семейства - ред.) Експертите смятат, че формулирането на такива задачи в учебниците като \"съставете заедно с родителите графика на вашето семейство\" или \"обсъдете с родителите къде може да играете\" директно внушават ограничените възможности на почти половината украински деца и ги карат да се чувстват непълноценни. \nВ министерството обърнаха също внимание и на рисунките в учебниците, на които са изобразени цели семейства.  \n    \n \t\n", "date": "2018.06.12", "title": " От украинските учебници гонят думата \"родители\""}
{"url": "http://www.duma.bg/node/168765", "text": "Социалният министър Бисер Петков подаде вчера оставка заради исканията на родителите на деца с увреждания. Малко преди 18 ч. вчера стана ясно, че министър-председателят Бойко Борисов я е приел. В разговор с премиера Петков заявил, че подава оставка поради \"невъзможността да овладее създалото се напрежение във връзка с исканията на родителите с деца с увреждания\", съобщиха от МС. \nПо-рано вчера с черни балони и фланелки \"Системата ни убива\" на протест излязоха и варненски майки на деца с увреждания. Също като родители от София и Добрич те издигнаха палатков лагер и се заканиха да бъдат там всеки ден от 10 до 17 ч. Подобен лагер вчера изникна и пред Дневния център за деца с увреждания в бургаската Морска градина. Безсрочният протест е срещу неадекватната социална политика на държавата към децата и хората с различна потребност. \nРодителите настояват за спешно приемане на закон за личната помощ и индивидуална оценка на състоянието на децата и особено на тези, навършили 18 години. \nПрипомняме, че в началото на месеца в столицата бе изграден първият палатков лагер на майки на деца с увреждания. Той е пред Народното събрание. Организаторите припомнят, че за 3 години е имало шест национални протеста, които обаче са останали без резултат. Според тях интеграцията на хората с дефицити сериозно се разминава с директивите, заложени в Конвенцията на ООН за правата на хората с увреждания. \nМайките имаха уговорка да разговарят с народни представители от БСП в парламента. Те обаче не бяха допуснати заради черните си тениски \"Системата ни убива\". Социалистите поискаха оставката на зам.-шефа на НС Емил Христов заради арогантното му отношение, управляващото мнозинство обаче го закрепи на поста. \nВ края на миналия месец депутатът от БСП Георги Гьоков отправи питане към Петков докъде е стигнало изпълнението на плана за прилагане на Конвенцията за правата на хората с увреждания. На 8 юни Петков разказва историята на документа и ратифицирането му от България. Пише, че до 30 юни междуведомствена група трябва да е изготвила проектоизменения на Закона за интеграция на хората с увреждания. При поредния протест на майките и след \"изненадата\" на Бойко Борисов това бе един от ангажиментите, които МТСП пое към родителите. \nПрипомняме, че напрежение сред хората с увреждания предизвикаха и идеите на управляващите за промени в системата на ТЕЛК. Националните протести обаче накараха ГЕРБ и коалиционните им партньори да забавят темпа и да смекчат кардиналните си идеи. \nMoже би идва сезонът на оставките, с тези думи вицепремиерът Валери Симеонов коментира в телевизионно интервю оттеглянето на Петков. Попитан в прав текст дали намеква, че ще поиска оставката на министъра на туризма Николина Ангелкова, с която е в конфликт от няколко седмици, той не даде категоричен отговор.   \n \t\n", "date": "2018.06.12", "title": "Бисер Петков си отиде заради децата с увреждания   "}
{"url": "http://www.duma.bg/node/168739", "text": "Министрите на външните работи на Германия, Франция, Украйна и Русия се събраха в Берлин, за да обсъдят украинския конфликт. Изданието Der Stern отбелязва, че срещата на „нормандската четворка“ е първата след повече от 16 месеца прекъсване на разговорите. \nВ навечерието на форума първият дипломат на Берлин Хайко Маас (ГСДП) призна, че очаква разговорите в германската столица да бъдат трудни. \nПлановете на Германия да организира нова среща в „нормандски формат“ за Източна Украйна станаха ясни в рамките на посещението на Маас в Москва. „Искаме да дадем нова динамика на мирния процес“, заяви министърът на външните работи на ФРГ след срещата с руския си колега Сергей Лавров. Още тогава Маас разкри, че е поканил колегите си от „нормандската четворка“ в Берлин.  \nВ руската столица първият дипломат на Берлин отново призова страните в конфликта в Източна Украйна да спазват режима на прекратяване на огъня и изрази мнение, че за постигането на прогрес в усилията за мир може да съдейства мисия на ООН. Западът и Русия обаче така и не успяват да постигнат рамкови условия за подобна инициатива. \nМиналата седмица стана ясна и позицията на Франция. Отмяната на европейските санкции срещу Русия, за което призова новото италианско правителство, ще влезе в сила само ако мирният процес се движи напред в Украйна, предупреди френският външен министър Жан-Ив Ле Дриан в изявление за радио „Европа 1\".   \n \t\n", "date": "2018.06.12", "title": "Нормандската четворка се събра отново"}
{"url": "http://www.duma.bg/node/168741", "text": "Пожар на летище \"Франкфурт\", 10 пострадаха \n10 души бяха ранени, когато пожар избухна на превозно средство, теглещо самолет на \"Луфтханза\" на летище \"Франкфурт\", съобщи авиокомпанията. Огънят се е разпространил от камиона в самолета сред огромен стълб от черен дим. Самолетът е бил празен, но \"десет души са получили респираторни раздразнения\". Самолетът е изключително тежко повреден от пламъците.  Сагата с името на Македония е към края си \nПремиерът на Македония Зоран Заев заяви, че Атина и Скопие финализират усилията за постигане на компромис в дългогодишния спор за името, който е причина за обтегнатите отношения между двете държави от десетилетия. Заев потвърди разпространената от гръцки медии новина, че ще проведе телефонен разговор с гръцкия си колега Алексис Ципрас за постигнатия до момента напредък. Протести в Сърбия заради цените на горивата \nШофьори и фермери в Сърбия продължават протестите заради увеличените цени на горивата. В Нови Сад протестиращи шофьори блокираха трафика на натоварени кръстовища за повече от 3 часа, докато в Белград за 15 минути демонстранти блокираха магистралата. Протестите са организирани чрез социалните мрежи. Те се провеждат и в други градове. Япония протестира срещу руски подводни кабели \nЯпония недоволства срещу проект на Русия за подводни кабели на спорните Курилски острови. Правителството на Япония счита южната част на Курилите за окупирана територия и изразява крайно съжаление във връзка с началото на работата по поставянето на оптична комуникационна линия, заяви на пресконференция в Токио генералният секретар на японския кабинет Йошихиде Суга. По думите му правителството на Япония ще продължи преговорите за сключване на мирен договор с Русия. Японската държава е протестирала и пред правителството на Китай, тъй като се очаква в проекта да участват китайски компании. \n \nЮжнокорейска пекарна реши да стимулира участието в предстоящите утре местни избори, като раздаде 200 безплатни хлебчета с местния знак за гласуване на хора, които покажат снимки как гласуват   \n \t\n", "date": "2018.06.12", "title": "Кратки новини"}
{"url": "http://www.duma.bg/node/168742", "text": "По време на своята предстояща среща американският президент Доналд Тръмп и севернокорейският лидер Ким Чен Ун ще се договорят за структурата на преговорния процес за денуклеаризацията на Корейския полуостров, който ще последва след нея. Това заяви американският държавен секретар Майк Помпео. \nАмериканската администрация иска да научи дали КНДР е искрена в намеренията си да направи Корейския полуостров свободен от ядрени оръжия. \nПомпео предупреди, че натискът върху КНДР ще бъде продължен и ще нарасне, ако дипломатическият подход не проработи. \"Ако дипломатическият подход не проработи, натискът върху Северна Корея ще нарасне\", заяви той. \nЮжнокорейският президент Мун Чже Ин и американският президент Доналд Тръмп са провели телефонен разговор в навечерието на срещата. \nДържавните глави на Южна Корея и САЩ споделят мнението, че срещата ще бъде по-продуктивна, ако участниците в нея успеят да се обединят около обща позиция по време на откритите разговори. Мун Чже Ин е казал на Тръмп, че успехът на срещата ще бъде подарък за целия свят.   \n \t\n", "date": "2018.06.12", "title": " Помпео: В Сингапур ще поставим рамките"}
{"url": "http://www.duma.bg/node/168750", "text": "След затишието през последните няколко месеца жители на столичния квартал \"Младост\" отново ще изразят недоволството си срещу поредния строеж в квартала. Те се събират на протест срещу проекта утре на мястото на детската площадка зад блок 320 в \"Младост-3\". Хората не са съгласни там да се издигне седеметажна сграда. Според тях са налице съществени нарушения на закона и обещават да представят конкретни доказателства. Сред другите нарушения те изтъкват, че липсват поне 21 реални паркоместа, за да бъде проектът законосъобразен. За жителите на 16-етажния блок 321А, който е в непосредствена близост до строежа, няма проектирано нито едно паркомясто и те са принудени да оставят колите си по тротоарите и чуждите паркинги. Освен това строежът ще унищожи детската площадка зад блок 320. \nГражданите имат съмнения за фалшификации на документацията на проекта и са изпратили сигнал до прокуратурата, която обаче трети месец мълчи по случая. Хората сигнализират и че уличната регулация е направена в услуга на проекта на инвеститора, защото предвижда сериозно стесняване от 3-4 м на кръстовището на ул. \"Свето Преображение\" и ул. \"Атанас Москов\".   \n \t\n", "date": "2018.06.12", "title": "Нов протест срещу строеж в жк \"Младост\""}
