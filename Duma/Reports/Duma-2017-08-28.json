{"url": "http://duma.bg/node/151600", "text": "Посрещанието на френския президент Еманюел Макрон у нас така и не хвърли светлина какво мислят българските политици за идеите му, свързани с наемния труд и възнагражденията на командированите работници. Съществените ангажименти, както и анализи на политическите резултати, все още липсват. \nПри визитата си Макрон заяви готовност да подпомогне влизането на България в Шенген. От изявленията му обаче остана впечатлението, че България ще получи подкрепа да прокарва интересите си в Европа, само ако застане на страната на Франция за промени в Директивата за командироването на работници. От съвместната пресконференция на Борисов и френския президент обаче не стана ясно дали България е приела искането на Макрон. \nПремиерът заяви, че въпросът за командироването на работниците трябва да се раздели на две. \"Има много детайли, които трябва да изчистим - не е едно и също да си превозвач от България и Румъния. При нас отиване и връщане до фирмата майка е 8000 км, не е като с Белгия и Холандия, които са ви близки държави\", заяви той. \"Трябва ли едните работници в Европа да живеят в скотски условия в сравнение с Франция или други държави? Отговорът е не, само че трябва да се върнем стъпка назад. Как да направим така, че по-изостаналите държави, които сме били в бившия соцлагер, по-бързо да повишим доходите, за да не се налага тази миграция?\", промърмори Борисов. Той добави, че тонът на \"някои от колегите\" трябвало да се намали, визирайки позициите на Полша и Унгария срещу идеите на Макрон. \n Радев призова за спазване на установените критерии за членство в различни обединения и недопускане на тяхната промяна, което може да доведе до разколебаване в европейската идея.  Президентът също акцентира върху очакванията България да бъде приета в Шенгенското пространство, готовността ни за влизане в преддверието на еврозоната и присъединяване към Организацията за икономическо сътрудничество и развитие. \n\"Президентът Радев декларира позиции на най-общо политическо ниво, за които не бе необходимо да се срещне лично с президента Макрон. Премиерът Борисов беше по-конкретен, но твърде иносказателен. Добра новина е, че изглежда е удържал на натиска за \"командированите\" в сферата, в която е концентриран българският интерес - автотранспорта. По-сложна е позицията на поляци, чехи и други, които имат доста повече и в повече сектори смесени фирми с Франция, френски фирми на своя територия и свои фирми във Франция\", коментира в социалните мрежи политологът Огнян Минчев. Според него посещението на Макрон е изглеждало добре подготвено от българска страна, но подобно впечатление може да се затвърди само при свидетелства за политическите резултати в полза на националния ни интерес.   \n", "date": "2017.08.28", "title": "Властта у нас без официална позиция след визитата на Макрон "}
{"url": "http://duma.bg/node/151604", "text": "Екокатастрофа е последицата от пожарите в Кресненското дефиле. Огънят се разпростря върху 15 хиляди декара в района на Симитли и Кресна, около 13 хиляди от тях - залесени.  \nПожарът започна в четвъртък край симитлийското село Мечкул. Изгоряха хиляди декари треви, храсти, широколистни и иглолистни гори, унищожени бяха дребни животински видове. Това е най-големият пожар в този район от години. \nСлучилото се е истинска екологична катастрофа, категоричен беше директорът на Югозападното държавно предприятие инж. Дамян Дамянов. По думите му ще е необходима най-малко година за изчистване на терена, а поне 50 години гората ще се възстановява. Новото залесяване ще струва между 13 и 15 млн. лв. \n    \n", "date": "2017.08.28", "title": "Екокатастрофа след пожарите в Кресна "}
{"url": "http://duma.bg/node/151567", "text": "Двама български граждани загинаха и двама бяха ранени при катастрофа на главен път М16 в района на граничен пункт Райка-Оросвар. Това е съобщила унгарската полиция на българското посолство в Будапеща. Дипломатическите представители са уведомили близки на загиналите и пострадалите. Загиналите са мъж на 47 г. и жена на 46 г. Ранените са две жени на по 25 г., едната - тежко. Те са настанени в болница \"Пец Аладар Мегией Октато Корнац\" в град Дьор. \nКатастрофата е станала вследствие на сблъсък между лек автомобил с български граждани и туристически автобус с полска регистрация. \nСлужителите на дипломатическото представителство са на разположение на близките и следят ситуацията. Тази катастрофа няма нищо общо с инцидента ден по-рано, при който граждани на Република Македония, управлявали автомобил с български регистрационен номер, пострадаха на магистрала М5 отново в Унгария.   \n", "date": "2017.08.28", "title": "Двама българи загинаха при катастрофа в Унгария"}
{"url": "http://duma.bg/node/151568", "text": "Университетите дават завишени бройки за приема си. България обаче няма нужда от толкова много висшисти, особено в някои области. Това коментира в телевизионно интервю проф. Иван Илчев, бивш ректор на Софийския университет. По думите му много от хората, които влизат на второ и трето класиране, нямат интелектуален капацитет, за да завършат. Според него системата е сбъркана, но започнала да се поправя през последните години.  \nИлчев смята за притеснителни данните от тазгодишния прием, от които се вижда, че и миналата година, и тази специалности, които доскоро са били цел на хиляди кандидати, днес могат да се окажат повече от достъпни. \"Когато се заговори за образование и образователна система, много често се спекулира от политици и медии, но място за спекулации няма. Образованието е много консервативна система и трудно се променя. Необходимо е време. То зависи и страшно много от политиката\", коментира проф. Илчев.   \n", "date": "2017.08.28", "title": "Проф. Иван Илчев: Нямаме нужда от толкова много висшисти"}
{"url": "http://duma.bg/node/151569", "text": "Екологична катастрофа оставя след себе си пожарът, с който се бори четири дни Службата за противопожарна безопасност. Огънят е в подножието на Пирин и се е разпрострял върху близо 15 000 декара на територията на две общини - Симитли и Кресна.  \nПри пожара, лумнал към 13,30 ч. в четвъртък край симитлийското село Мечкул, изгоряха хиляди декари треви, храсти, широколистни и иглолистни гори, унищожени бяха дребни животински видове. Това е най-големият пожар в този район от години. Случилото се е истинска екологична катастрофа, изтъкна директорът на Югозападното държавно предприятие инж. Дамян Дамянов.\"Ще ни трябва най-малко една година, за да изчистим терена. Ще са необходими между 13 и 15 милиона лева за ново залесяване и поне 50 години, за да има отново такива дървета, които изгоряха в пожара\", допълни той. \nЗасегнатият терен е част от бъдещото трасе на автомагистралата \"Струма\". Пожарът горя и върху трасето на транзитния газопровод за Гърция, затова бяха изключени и двата далекопровода от 400 и 110 киловолта, преминаващи през района на огнената стихия. \nСпасени от опожаряване бяха селата Сенокос, Стара Кресна и Ощава. В тях дори влезе жандармерия за повече сигурност на местните хора. \nВ гасенето на най-големия пожар, избухнал на територията на Югозападното държавно горско предприятие, участваха близо 600 души от системата на МВР, отбраната и горите, местни хора и доброволци. Заради пожара, гасен и от въздуха с хеликоптери, бе мобилизирана противопожарна техника от съседните области - Софийска, Пазарджишка и Пловдивска. Кризисният щаб бе оглавен от министър Валентин Радев, а вчера два вертолета Ми-17 от Военновъздушните сили се включиха в операцията по овладяване на бедствието.  \nПрокуратурата образува досъдебно производство срещу неизвестен извършител за пожара. Размерът на нанесените щети тепърва ще бъде установен. За днес е предвидено наблюдение на останали 4 огнища в землището на гара Стара Кресна, обясни главен комисар Николай Николов. \nМеждувременно беше възстановено движението на влакове през Кресненското дефиле. \nПожар възникна и на плажа във Варна, сигнализираха очевидци. Пламъците са били над 15 метра, с намиращо се наблизо заведение е почти напълно изпепелено. \nПожар горя и в района на местностите Бармук баир и Батмиш. По искане на областния управител на Сливен военнослужещи от Сухопътните войски се включиха в потушаването на огъня. В погасителните дейности участват над 30 пожарникари и около 20 горски служители.   \n", "date": "2017.08.28", "title": "Екокатастрофа след пожара в Кресненското дефиле"}
{"url": "http://duma.bg/node/151590", "text": "Стотици активисти и симпатизанти на БСП и левицата се стекоха в събота в местността Жабокрек, под Рилския манастир, за да отбележат  73-годишнината от знаковата акция на Рило-Пиринския партизански отряд. Традиционният събор бе уважен от социалисти и антифашисти от Кюстендилско и Благоевградско, но имаше и много гости от София, Монтана и Стара Загора. На събора в Жабокрек дойде и 90-годишният Райчо Стоев, партизанин от Босилеградския партизански отряд. Стоев е единствен жител на кюстендилското гранично село Брест и не скрива вълнението си. \n\"Днес общонародната собственост не просто е разграбена, тя се унищожава. Тази политика трябва да бъде прекратена, за да има България благосъстояние, да има бъдеще и тези хора, които напускат България, да се завърнат в нея. Необходима е победа на изборите\", каза зам.-председателят на Народното събрание и депутат. Традиционното честване бе уважено от председателя на ГС на БСП в София Калоян Паргов, областните председатели на БСП, в Кюстендил и Благоевград Станислав Павлов и Валери Сарандев, лидери на местни партийни организации, младежи и последователи на лявата идея. \nСлед официалната част съборът продължи по традиция на Кирилова поляна.   \n", "date": "2017.08.28", "title": "90-годишен партизанин дойде на събора в Жабокрек"}
{"url": "http://duma.bg/node/151591", "text": "Имeто на Георги Кирков е символ на почтеност и безкористно служене на идеите за солидарност, справедливост и свобода, заяви зам.-председателят на Градския съвет на БСП в София проф. Ваня Добрева. 150-годишнината от рождението на Майстора бе отбелязано вчера в столицата. Общинският съветник от БСП в СОС Николай Николов, последният председател на Кирковския район Васко Бояджиев, главният редактор на в. \"Земя\" Теофан Германов и много граждани се включиха в честването. \nПроф. Добрева подчерта, че днешните поколения имат дълг пред Кирков - да си припомняме, че моралът и честността, талантът и интелектът, скромността и безкористното служене на идеите за солидарност, справедливост и свобода, обикновено не са източник на печалба, нито повод за лесна кариера. \"Това са духовните скрижали, които ни завеща Георги Кирков, те са наследството, което дава истинския смисъл на това да си социалист. Да работиш наистина за развитието на Отечеството ни\", добави зам.-председателят на БСП в София. \nОбщинският съветник Николай Николов подчерта, че подобни събития, като отбелязването на годишнината от рождението на Георги Кирков, са важни за паметта на поколенията. \"В България днес малцина знаят кой е Георги Кирков. Казвам това, за да спрем покорния отказ от истинската ни история. От подмяната, от цензурата, от лъжите. От опита за изтриване на народната памет. А народ без памет няма бъдеще. Наш дълг е да помним делата на предците ни, защото това са нашите уроци. А уроците на личности като Георги Кирков са безценни\", добави социалистът.   \n", "date": "2017.08.28", "title": "Георги Кирков е символ на почтеност"}
{"url": "http://duma.bg/node/151592", "text": "Честването на 140-годишнината от Шипченската епопея започна в София още в четвъртък. Церемонията, организирана от столичните социалисти и фондация \"Героите на България\" край Паметника на Опълченците срещу храм-паметник \"Александър Невски\", бе уважена и от вицепрезидента Илияна Йотова. \n\"Най-големият завет, който ни оставиха българските опълченци, е единението. Българската история показа, че можем да пазим този завет в манастирите и килийните училища, във въстанията и сраженията, както и в домовете си, опазвайки духа на една велика народност. Подвигът на Шипка не е само в праха на мъртвите, а дълг на живите\", подчерта вицепрезидентът. Тя добави, че често поглеждаме към миналото като на непресъхващ извор на гордост и търсим упование и поуки, но това не е достатъчно, ако нямаме големи български каузи днес, както и волята да ги осъществим. Йотова подчерта, че сме длъжни да търсим онова, което може да ни накара да се чувстваме сплотени като нация, а институциите трябва да знаят как се развива държавност, как се опазва българщина и как се отговаря на очакванията на хората. \nПредседателят на БСП в София Калоян Паргов посочи, че предстои Паметникът на Опълченците да бъде преместен зад Дома на Москва, където ще му бъде изградена и по-стабилна основа. За щастие паметникът ще бъде само преместен, а не разрушен, подчерта той.   \n", "date": "2017.08.28", "title": "Подвигът на опълченците бе почетен и в София"}
{"url": "http://duma.bg/node/151593", "text": "Стотици българи и много чуждестранни гости се изкачиха на връх Щипка, за да се преклонят пред героизма на българските опълченци, чиято жертвоготовност решава изхода от руско-турската война преди 140 години. Историческата битка за върха беше пресъздадена от Националното дружество \"Традиция\". В шипченския храм-паметник \"Рождество Христово\" бе отслужена и литургия. \nЧестването на самия връх обаче мина без присъствието на премиера и министрите. Тържествената заря-проверка и празненствата в Габрово обаче така и не намериха място във вечерната програма на БНТ, която предпочете да излъчи празниците на изкуствата \"Аполония\". Президентът Румен Радев, председателят на Народното събрание Димитър Главчев и лидерът на БСП Корнелия Нинова обаче се изкачиха до паметника на Шипка пеша заедно с десетки български и руски деца. Държавният глава благодари на участниците за извървените километри, защото с присъствието си и с всяка своя крачка потвърждават неразривната връзка на нашия народ с нашата история.  \nНа церемонията на върха президентът прие почетния строй на Националната гвардейска част, а Великотърновският митрополит Григорий отслужи заупокойната молитва за загиналите в боевете български опълченци и руски войници. Дипломати, народни представители, областни управители, кметове на общини и стотици граждани също положиха венци и цветя пред паметника. \n\"Преди 140 г. на това място се решават изходът на Руско-турската война и съдбата на България. Оттогава всяка година, поколения наред, хиляди българи изкачват върха, за да се поклонят пред онези, на които дължим свободата си\", обобщи в речта си държавният глава. Радев припомни, че през 2016 г. започна предизборната си кампанията точно от това свято за всички нас място и обясни, че го е направил защото смята, че по безапелационен начин опълченците са показали какво е да служиш със себеотрицание и саможертва на българската кауза. Той призова българите да се ръководят от техния пример, макар че времената са други. Радев получи сабя от командира на дружество \"Традиция\". \n\"Шипка е достойнството на един народ. Този връх е най-мощният символ на желанието за свобода и готовността да умреш за нея. Тук сме заедно хиляди българи, единни и признателни на своите герои и на руските воини. Помним и тачим историята си. Но Шипка не е само история. Тя е и настояще, и бъдеще, защото тя е любов към Отечеството\", коментира и Корнелия Нинова. Тя пожела на всеки, който може, да извърви пътя от Соколския манастир до връх Шипка, така както самата тя направи преди честването.   \n", "date": "2017.08.28", "title": "Стотици почетоха 140-годишнината от Шипченската епопея"}
{"url": "http://duma.bg/node/151597", "text": "При несъобразени изкопни работи на строителна фирма е скъсан кабел с напрежение 20 киловолта от подстанция \"Красно село\". Заради аварията в продължение на около час без електрозахранване вчера останаха 1003 абонати в кварталите Бояна, Киноцентъра и прилежащата вилна зона. Фирмата доставчик ЧЕЗ е осигурила електрозахранване по резервна схема и декларира, че се работи по възстановяване на щетите.   \n", "date": "2017.08.28", "title": "Скъсан кабел остави 1000 домакинства без ток в София"}
{"url": "http://duma.bg/node/151598", "text": "Протестите срещу беззаконието в циганската махала в Асеновград се подновяват, обяви Миа Сердарева от Инициативния комитет на протестиращите. По думите й все още няма яснота колко души имат готовност да се присъединят. \n\"Искаме равни права и задължения за всички. Съществува фалшива реалност вече 27 г., всичко е на приказки, а реално нещата стоят иначе. Обещаха, че жителите в циганската махала, които не са регистрирани в общината, ще бъдат изселени. Такова нещо не се е случило, няма и да се случи\", твърди Сердарева. Според нея откритата преди дни полицейска приемна в кв. \"Лозница\" няма да реши проблема, тъй като петимата полицейски служители, които ще работят там, са недостатъчни. Към протестиращите се е присъединила и народната певица Валя Балканска. Целта отново е блокиране на пътя Асеновград-Смолян. \nДУМА припомня, че протестите на асеновградчани започнаха, след като деца от гребен отбор бяха нападнати от жители на ромската махала. Заради създалото се напрежение гражданите поискаха ромите да бъдат разселени, а незаконните им къщи - унищожени. Едва месец по-късно, миналата седмица, вътрешния министър Валентин Радев откри полицейска приемна в ромската махала.   \n", "date": "2017.08.28", "title": "Подновяват протестите в Асеновград"}
