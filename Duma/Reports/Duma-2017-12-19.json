{"url": "http://duma.bg/node/157742", "text": "На 80,8% от представителите на бизнеса у нас са на мнение, че обществените поръчки се печелят от предварително избран изпълнител. 42 на сто от предприемачите пък смятат, че не се спазват изискванията за публичност при обществените поръчки. Данните са от годишната анкета на БСК за състоянието на бизнеса и бяха оповестени вчера от зам.-председателя на камарата Камен Колев.  \nТази година в сравнение с миналата е нараснал процентът на предприемачите, които са на мнение, че корупцията и престъпността в страната са се увеличили. От анкетата се вижда също, че нараства недоверието на бизнеса към работата на Народното събрание, Министерския съвет и съдебната власт. \n    \n", "date": "2017.12.19", "title": "Бизнесът не вярва на обществените поръчки "}
{"url": "http://duma.bg/node/157728", "text": "Бившият зам.-главен прокурор Борислав Сарафов официално встъпи в длъжност като директор на Национална следствена служба и заместник на главния прокурор по разследването. Новият началник има амбиция да възстанови имиджа и НСлС. \"Разчитам на вас и ще се осланям на вас. Можете да разчитате на пълната ми институционална подкрепа\", обърна се той към следователите. \nУтре от 14 ч. Сарафов свиква Общо събрание, на което очаква освен да се запознае с подчинените си, да обсъдят и приоритети в работата и натовареността на звеното. Той изрази готовност да чуе идеи по отношение на ръководството и за преструктурирането на службата. Утре ще бъдат представени и петимата заместници, с които Сарафов ще работи следващите 5 години. \nГлавният прокурор Сотир Цацаров заяви, че Борислав Сарафов има пълната му институционална подкрепа. \nПрипомняме, на 6 декември прокурорската колегия на ВСС с единодушие от 11 гласа избра Сарафов за директор на НСЛС. Той бе единственият кандидат за мястото на предишния директор Евгени Диков, който пък бе избран за член на новия Висш съдебен съвет от квотата на следователите. Сарафов получи от главния прокурор оригиналното издание на книгата \"Записки на следователя\" от Лев Шейнин. Същата книга шефът на следствието е подарил на Цацаров през 2012 г., когато оглави прокуратурата   \n", "date": "2017.12.19", "title": " Борислав Сарафов пое следствието"}
{"url": "http://duma.bg/node/157729", "text": "Тролейбусен водач във Враца припечелвал, като разпространявал фалшиви билети, установиха служители на сектор \"Противодействие на икономическата престъпност\" в МВР във Враца. На 17 декември те провели спецоперация за предотвратяване и разкриване на нарушения и престъпления при обществения превоз на пътници. Така открили пътници в тролей, които пътували с фалшиви билети. Оказало се, че те били купени от водача на тролейбуса. В него са намерени повече от 20 фалшиви билета. При проверка в жилището на същото лице, са намерени и иззети още фалшиви билети.   \n", "date": "2017.12.19", "title": " Тролейбусен шофьор продавал фалшиви билети"}
{"url": "http://duma.bg/node/157730", "text": "Ръководен служител в столичното поделение на НАП бе прострелян вчера сутринта в центъра на София на метри от входа на детска градина. Инцидентът е станал на ул. \"Дунав\" към 8.40 ч. близо до Столичната община и НАП. Пострадалият 43-годишен Ивайло Цветков е началник на отдел \"Фискален контрол\" в столичната НАП, съобщи главният прокурор Сотир Цацаров.  \nМъжът е бил в личния си джип БМВ, когато  неколкократно през стъклото бил прострелян от неизвестен извършител. Цветков е откаран в тежко състояние във ВМА, има опасност за живота му. Пострадалият има огнестрелна рана в дясната раменна част, засегнати са големи кръвоносни съдове, уточниха от ВМА. \n\"Два са изстрелите, проникнали през стъклото на автомобила на служителя на НАП. Съответно има и две наранявания. Работи се по всички версии\", каза главният прокурор. От СДВР допълниха, че служителят на НАП е бил сам в автомобила си и е пътувал за работа. Данъчният е причакан на малка уличка, където колата му се е движела с ниска скорост. Вероятно е стреляно с пистолет, почти от упор, каза шефът на СДВР старши комисар Ивайло Иванов. Засега няма информация Цветков да е бил заплашван. Разследващите проверяват дали опитът за убийство не е свързан с разследване на прокуратурата срещу двама негови колеги, арестувани наскоро с подкуп от автосервиз. \nПроверяват се всички камери в района, има и свидетели на инцидента.   \n", "date": "2017.12.19", "title": " Простреляха служител на НАП в центъра на София"}
{"url": "http://duma.bg/node/157731", "text": "Общинската управа в Пловдив се похвали с обновен център за хора с увреждания, който обаче се оказа на третия етаж, а по него се стига по вити стълби, показва репортерска проверка. В сградата на улица \"Княз Александър Батенберг I\" няма асансьор, нито подемник за инвалидни колички, алармира местният сайт \"Под тепето\". На третия етаж се намират няколко помещения, които неясно как досега са се използвали за работа с хора с различни увреждания. В края на миналата седмица са осветени и открити още няколко ремонтирани стаи.  \nРесорният зам.-кмет Георги Титюков обяснява, че услугата дава възможност децата да бъдат отглеждани в семейна среда, да получават качествени специализирани грижи и помощ по отношение на логопедични и психологични потребности и интеграция. Капацитетът на центъра е 35 човека, но работи с около 50. Екип от рехабилитатори, логопед, психолог, социален работник, специалист по терапевтична езда оказват подкрепа на деца и лица с тежки физически и множествени увреждания. За тези, които имат трудности с придвижването, се правят посещения по домовете, като се работи и с техните семейства. Не е ясно обаче как деца и възрастни с физически увреждания стигат до специалистите в центъра.  \nОт местната администрация не спират да се хвалят, че това е една от 50-те социални услуги, които община Пловдив предоставя на хората с различни потребности. Заместник-кметът Георги Титюков припомня, че че всъщност центърът е започнал да работи преди години с помощта на европейско финансиране и спечелен проект, след това община Пловдив го подкрепя в продължение на година, когато става делегирана от държавата дейност. \nОт общината твърдят, че центърът изцяло е изграден в съответствие с терапевтичната му дейност. Услугите се предлагат почасово, като по този начин щели да се обхванат колкото се може повече нуждаещи се. От тях могат да се възползват и жители на други съседни на общини, твърди управата на Пловдив, която явно не вижда проблем в трудния достъп до помещенията. Над 90 000 лева са отделените от бюджета средства за година, за да работи центърът.  \n    \n", "date": "2017.12.19", "title": "Пловдив се хвали с труднодостъпен център за хора с увреждания "}
{"url": "http://duma.bg/node/157732", "text": "Днес от 15 до 17 часа народният представител от \"БСП за България\" проф. Румен Гечев и общинският съветник Борис Цветков ще бъдат на разположение на софиянци в постоянната приемна на БСП в София на ул. \"Леге\" №10, етаж 1. \nЖелаещите може да се запишат предварително на телефон 02/987 20 86.   \n", "date": "2017.12.19", "title": "ПРЕДСТОЯЩО"}
{"url": "http://duma.bg/node/157733", "text": "Столичните социалисти смятат, че бюджетът на София за следващата година няма да може да реши нито един проблем на града. В основния финансов документ на Столичната община има минимално увеличение на общинското участие във всяка от дейностите, а ръстът на средствата основно се дължи на по-високите трансфери заради повишаването на минималната работна заплата и осигурителните прагове, обобщи лидерът на Градския съвет на БСП в София и председател на групата леви съветници в СОС Калоян Паргов.  \nСпоред него това е бюджет, който за поредна година управляващите ще искат да похарчат, но софиянци няма да почувстват ефективност. Паргов припомни, че с колегите си нееднократно е настоявал за програмни политики, базирани на предварително съгласуване и обсъждане. \"Очевидно обаче това беше имитация, защото нарочната комисия не започна да работи по-рано, така че да обсъждаме конкретните проблеми и насоки. Това беше \"прах в очите\" на опозицията и на тези, които ту подкрепят управляващите в Общинския съвет, ту - не. Такива без ясна и твърда позиция, за съжаление, не липсват\", каза той. \nПаргов алармира, че софиянци ще продължат да газят в кал и да падат в дупки, а децата им ще играят в необезопасени пясъчници и градинки или ще липсват такива. Според социалистите единственото място, където ще можем да се почувстваме европейци, отново ще бъде идеалният център, който се задъхва от куп проблеми, най-вече с липсата на добра транспортно-комуникационна схема и буферни паркинги, които да извадят колите от центъра и да накарат хората да ходят пеша или с велосипеди. \nОт БСП не виждат реализация на предизборното обещание на Йорданка Фандъкова за повече внимание на крайните квартали и малките улички. В същото време в програмата за чистотата за поредна година се залага несправедливата такса смет, от която ще се събере повече, отколкото се харчи.      \n", "date": "2017.12.19", "title": " БСП не очаква бюджетът на София да реши  проблемите на града"}
{"url": "http://duma.bg/node/157734", "text": "\"България е парламентарна република само на хартия. Решенията се вземат извън Народното събрание, показват го и последните постановления на МС, с които почти 700 млн. лв. бяха дадени на удобните общини\". Това заяви вчера депутатът от \"БСП за България\" Весела Лечева на пресконференция във Велико Търново. По думите й народните представители от ГЕРБ действат като марионетки, гласуват, каквото им кажат, и нямат свое мнение по разглежданите теми. Лечева припомни, че от началото на кабинета \"Борисов 3\" не е извършена нито една структурна реформа от страна на управляващите. \nКолегата й Явор Божанков подчерта, че има голям дефицит на справедливост в обществото. Той коментира, че по темата за автомагистралата от Русе до Велико Търново не е имало обществено обсъждане, а само обществено осведомяване, тъй като властта вече е избрала комбинирания вариант на трасето, който е най-евтин. Той обаче изолира Горна Оряховица от новото трасе. \nНародният представител Валентин Ламбев информира, че ПГ \"БСП за България\" е внесла 25 законопроекта. По думите му те са били отхвърлени не защото са лоши, а защото са от опозицията.     \n", "date": "2017.12.19", "title": " Парламентарна република сме само на хартия, депутатите на ГЕРБ са марионетки"}
{"url": "http://duma.bg/node/157735", "text": "Категорично \"Не\" на добива на газ в община Генерал Тошево заявиха жителите на местния референдум в неделя. Както ДУМА вече писа, въпросът беше: \"Против ли сте община Генерал Тошево чрез Общинския съвет или кмета на общината да одобрява устройствени планове, определящи територии за проучване, добив, преработка на следните подземни богатства: нефт, природен газ, твърди горива, минни отпадъци?\". Решението за допитването бе взето от Общинския съвет на 1 ноември след масови протести срещу намеренията на инвеститора \"Русгеоком БГ\" за 35-годишна концесия за добив на природен газ от находище \"Спасово\", което обхваща 18 села в региона и 41 сондажа. \n6671 от 12 654, имащи право на глас, упражниха правото си на вот. Избирателната активност е 52,72%. С \"Да\" са отговорили 6465 души или 96,91% от гласувалите. Само 172 са гласували с \"Не\" и подкрепят намеренията на \"Русгеоком\" за Добруджа. 34 са невалидните бюлетини, което е 0,51%. \nЗа първи път проведохме местен референдум и най-важното е, че той беше законен и успешен, доволен бе кметът на община Генерал Тошево Валентин Димитров. Той изказа огромна благодарност на жителите на общината, които въпреки лошото време са излезли да дадат своя глас \"за земята и за по-доброто бъдеще на община Генерал Тошево\". Димитров определи като нормален факта, че избирателната активност е по-висока от последните парламентарни избори, защото въпросът е от местно значение и касае пряко бъдещето, здравето и поминъка на живеещите в общината. Той посочи, че макар и сложен, така зададен въпросът отговаря на закона. След допитването кметът на общината няма право да одобрява промяна на устройствени планове, свързани с подобни инвестиционни намерения за дупчене на Добруджа. \nВ понеделник резултатите от допитването ще бъдат внесени в ЦИК. Следващата стъпка на местната власт е в най-скоро време да поиска среща с премиера, за да му представи волята на жителите в община Генерал Тошево. \n Кметът припомни, че още не е приключила процедурата по одобряване на доклада за оценката на въздействието на околната среда от РИОСВ-Варна за предложението на \"Русгеоком\". Силно се надявам решението на РИОСВ-Варна да е отрицателно, заяви кметът от БСП. \n\"Респект и уважение към всички, които гласуваха против добива на природен газ на референдума в Генерал Тошево. Преди месец и половина на протеста им заявих, че Добруджа е национална кауза. Те защитиха българската земя\", поздрави добруджанци Корнелия Нинова в социалните мрежи.     \n", "date": "2017.12.19", "title": " Генерал Тошево категорично против добива на газ   "}
{"url": "http://duma.bg/node/157686", "text": "Рождество Христово е семеен празник, който за мнозина означава близките да се съберат около масата и да похапнат пуйка. Оказва се обаче, че се увеличава броят на хората, които изневеряват на традиционното блюдо, пише \"Дейли експрес\". \nРезултати от проучване, направено във Великобритания от онлайн платформата за доставка на храна за вкъщи \"Хънгри хаус\", показват, че на Коледа миналата година хиляди са яли нещо различно на празника. На базата на поръчките е установено, че най-предпочитана на Рождество е пицата. Следват пилешкото, бургерите, индийската и китайската храна. В топ 10 на най-поръчваните блюда за коледния празник попадат още ливанската кухня, кебапът, сушито, тайландските и персийските ястия.     \n", "date": "2017.12.19", "title": " Най-предпочитаните храни на Рождество"}
{"url": "http://duma.bg/node/157687", "text": "Готов е радиосънгълът и клипът на \"Land Mine\" - вторият (след \"Bad\") българо-американски проект на Нели Петкова. Видеото към песента е дело на Радостин Събев-Шошо и Leigh Scott. Сюжетът на парчето е драматичната история за отчуждаването между партньорите в една връзка. В клипа певицата си партнира с актьора Александър Евгениев. \nАвтори на музиката са Нели Петкова и Anna Paddock, която написа и текста. Музикален продуцент и аранжимент - Mario J McNulty. Китара - Marc Shulman. Клипът вече е достъпен в YouTube.   \n", "date": "2017.12.19", "title": " Най-предпочитаните храни на Рождество"}
{"url": "http://duma.bg/node/157688", "text": "Британската парламентарна комисия \"Джо Кокс\" публикува доклад, от който става ясно, че самотата е вредна за здравето, колкото и изпушването на 15 цигари на ден, пише \"Дейли мейл\". Явлението се определя като \"социална епидемия\" и засяга 9 млн. граждани на Великобритания: не само хората от третата възраст, но и по-младите. \nСамотата е проблем, сравняван със затлъстяването и тютюнопушенето. Общопрактикуващите лекари всеки ден преглеждат поне петима пациенти, оплакващи се от отчуждението. Неговите вреди върху здравето на служителите струват на работодателите около 2,5 млрд. британски лири годишно. \nСамотните хора са изложени на риск от преждевременна смърт с 33% повече от останалите. Докладът препоръчва на британското правителство да осъзнае проблема и да предприеме спешни мерки за решаването му. В документа се настоява да бъде открито специално министерство, което да се бори със самотата.   \n", "date": "2017.12.19", "title": "Вредата от самотата е равна на 15 цигари"}
{"url": "http://duma.bg/node/157689", "text": "Талантливата Лидия Ганева, която през 2016 г. представи страната ни на \"Детска Евровизия\" с песента си \"Вълшебен ден\", ще бъде специален гост на празничния концерт \"Зимна приказка\" на вокална група \"Мики Маус\". Дата е 23 декември, а мястото - \"Sofia Live Club\". \nНай-малките таланти ще се изявят в шоуто от 11 ч. Любими родни коледни песни ще представят децата на възраст от 4 до 8 години. Техни гости ще са Коцето Калки и Валерия Стоянова. Сред изненадите ще бъде и новият коледен кавър, който вокалната група представи в началото на декември. Празничният подарък от малките музиканти тази година е тяхната версия на \"Дядо Коледа не спал\" - една от най-обичаните родни песни, посветени на Рождество Христово. \nПорасналите и тийн членове на формацията ще пеят от 15 ч. Като истински бъдещи звезди големите \"микимауси\" на възраст от 8 до 18 години са подготвили много изненади за гостите си във втората част на \"Зимна приказка\". Музика на живо от бенда на предаването \"Нощни птици\" (БНТ) и специалното участие на двама от финалистите в последния сезон на \"Гласът на България\" - Явор Велчев-Яви и Яна Чакалска, са само част от музикалните гирлянди в концерта. \nБилети за спектаклите по 5 и 10 лв. са вече в продажба в мрежата на Eventim.   \n", "date": "2017.12.19", "title": "Лидия Ганева гостува в шоуто на \"Мики Маус\""}
{"url": "http://duma.bg/node/157690", "text": "Снежанка и Дядо Коледа ще изминат дългия път от Лапландия до пловдивския квартал \"Капана\", за да зарадват най-малките мечтатели и техните родители. Светлият празник ще озари града от 22 до 26 декември. \nТретото издание на \"Коледа в \"Капана\" ще зарадва жители и гости на града с богата украса и неповторима атмосфера, мащабен базар за уникални подаръци, специална програма, настроение, музика и аромати, както и много приказни изненади за децата. Красиво украсените дюкяни ще предложат на всички посетители безброй ръчно изработени изделия от български автори с разнообразен асортимент от бижута, козметика, декор, облекла, домашни храни и напитки. Така събитието в сърцето на \"Капана\" ще стане един от най-мащабните и красиви коледни базари у нас. \nНа голямата красиво украсена сцена ще оживеят традициите и духът на празника. Присъстващите ще имат възможност всеки ден между 12,30 и 18,30 ч. да се насладят на коледните представления на пловдивски училища и гимназии, изявени танцови, вокални и фолклорни ансамбли, както и на театралния спектакъл за приемствеността и добротата на хората, подготвен от Университетски театър към Нов български университет. А след това на огромен киноекран ще бъдат прожектирани любими коледни филми в уютна зона с ароматна, сгряваща напитка в ръка.   \n", "date": "2017.12.19", "title": " Дядо Коледа радва децата в \"Капана\""}
{"url": "http://duma.bg/node/157691", "text": "Мамути, саблезъби тигри, космати носорози, гигантски птици и други същества са част от \"Ледникова епоха\" - вълнуваща и образователна изложба за растенията и животните. Експозицията е разположена в \"Софарма бизнес тауърс\" в София (ул. \"Лъчезар Станчев\" 5) и може да се разгледа до януари догодина включително.  \nВ \"Ледникова епоха\" посетителите имат възможност да разгледат 22 интерактивни макета на бозайници с научно точни движения, оцветяване, звуци и козина. Всяко животно, част от експозицията, не е статично и дори издава звуци. Изложбата е снабдена с интерактивен панел, включващ археологическо поле за посетителите, в което могат да се разходят и да открият гигантски скелет на праисторически представител на фауната. \nОсвен експонатите от \"Ледникова епоха\", посетителите имат възможност да разгледат и макети на динозаври в реалните им размери. Тази изложба предлага уникална и вълнуваща разходка за семейства и деца от всички възрасти. \nЕкспозицията гостува за първи път в България в Морската градина на Бургас и бе посетена от над 10 000 души. Разглеждана е и в повечето страни по света като Южна Америка, Холандия, Италия, Унгария, Румъния, Кипър, Гърция, Сингапур, Тайланд и много други, и над 6 млн. души са видели на живо макетите от \"Ледникова епоха\".  \nВ рамките на изложбата има също 3D кино за деца, както и специален кът, в който малчуганите ще могат да оцветяват животните от праисторическия период. \nБилетите за експозицията са на цени от 10 лв. за деца и 12 лв. за възрастни и се продават на място (жк \"Изток\", до КАТ), както и в мрежата на Eventim. Изложбата е достъпна за посетители всеки ден от 10 до 20,30 ч.   \n", "date": "2017.12.19", "title": " \"Ледникова епоха\" завладява София "}
{"url": "http://duma.bg/node/157692", "text": "Владимир Полеганов е тазгодишният носител на Голямата награда за нова българска художествена проза \"Хеликон\". Блестящият дебютен роман \"Другият сън\" беше излъчен между 12 номинирани автори за 2017 г., сред които присъстваха имената на Милен Русков, Здравка Евтимова, Захари Карабашлиев, Радослав Парушев, Мария Станкова, информират от \"Колибри\", издател на книгата. \nВ журито на конкурса са Димитър Шумналиев - председател, Албена Стамболова, Катя Атанасова, проф. Валери Стефанов и Бойко Ламбовски. Те аргументираха избора си с новаторството на привидно фантастичния сюжет на Полеганов и с \"проницателното вглеждане от почти космически висоти в често безутешната капсула на земното съжителство\". Рефлексията в романа е от сравнително нов за българските традиции тип и вероятно загатва за тенденции в нашата нова проза, подчертаха от журито. Бойко Ламбовски определи наградата с няколко думи: \"Непокорна, романтична, симптоматична.\" \nАвторът сподели, че отличието за него е \"отговорност и знак, че е чут гласът на пишещия от сенчестите крайнини на странната и фантастична проза\". \"Всяка стъпка на книгата от появата до прочитането й от читателите добавя по малко към нейната реалност. Прави я по-плътна, по-сигурна като факт. Доброто издателство, силната мрежа от книжарници правят този път по-лек\", добавя Полеганов, който има в биографията си десетки преводи от английски език, като последният е на романа \"На ръба на света\" на Томас Пинчън. \nОтличието беше връчено на церемония в книжарница \"Хеликон-Витоша\" от миналогодишния лауреат Недялко Славов, а актрисата Йоана Буковска-Давидова прочете избрани фрагменти от \"Другият сън\".     \n", "date": "2017.12.19", "title": "Владимир Полеганов спечели наградата \"Хеликон\"  "}
{"url": "http://duma.bg/node/157693", "text": "\"Харесай ни!\" е новото предложение на Учебния драматичен театър на НАТФИЗ към най-младите в България. Постоянни цени от 4 лева ще има за всички учебни спектакли на голямата сцена, Сцена 47 и Сцена А601. Предложението е валидно само за учениците и студентите в страната до края на театралния сезон през май 2018 г. УДТ в НАТФИЗ е единственият театър в България, в който надпреварата между времето и талантите може да бъде лична, затова \"Харесай ни!\", призовават от академията.     \n", "date": "2017.12.19", "title": " Билети по 4 лв. за спектакли в НАТФИЗ"}
{"url": "http://duma.bg/node/157694", "text": "Ямболската галерия \"Стойчев\" е на нов адрес -ул. \"Кабиле\" 14 (до копирен  център \"БОМА\"). Арт салонът кани на 21 декември от 18 ч. на Коледната  си изложба за предстоящия празник Рождество Христово. Живопис, графикa,  пластики и иконопис ще бъдат представени до 30 януари 2018 г. Това е  поредната изложба, с която галерията отбелязва своята осма годишнина.   \n", "date": "2017.12.19", "title": " Коледна изложба в галерия \"Стойчев\""}
{"url": "http://duma.bg/node/157695", "text": "Културният център на СУ \"Св. Климент Охридски\" и Институтът за литература при БАН организират представяне и разговор около книгата \"Анти/модерност\": образи на екзотичното и земния рай в Европа през ХIХ век\" от Ангел Ангелов. Срещата е на 20 декември от 18.30 ч. в конферентната зала, Ректорат на СУ с участието на Лъчезар Бояджиев, Николай Чернокожев, Кирил Василев. Модератор е Миряна Янакиева.   \n", "date": "2017.12.19", "title": "Книжовна премиера в Софийския университет"}
{"url": "http://duma.bg/node/157696", "text": "Голямо предколедно четене на авторите, участвали досега в поредицата \"Поет на месеца\" на Столичната библиотека, ще се състои на 20 декември от 18 ч. в Литературния клуб на библиотеката (пл. \"Славейков\" 4). Свои творби ще четат Аксиния Михайлова, Роман Кисьов, Александър Шурбанов, Пламен Дойнов, Владимир Левчев, Кристин Димитрова, Бойко Ламбовски, Мирела Иванова, Марин Бодаков, Георги Константинов, Александър Секулов. Ще бъдат прочетени също и стихове на Георги Господинов, който в момента не е в България. \n    \n", "date": "2017.12.19", "title": "Дванадесет поети в дванадесетия месец"}
{"url": "http://duma.bg/node/157697", "text": "Изложба бижутерия със заглавие \"В движение\" на художествената група Unosto ще бъде открита на 20 декември в 18 ч. в Чешкия център в София. Куратор на проекта е Тереза Вернерова Волна. Автори на дизайнерските бижута са Настася Алейникава, Алена Хесоунова, Луцие Ходкова, Катержина Матехова, Карла Олшакова, Маркета Рихтерова, Катержина Ржезачкова, Клара Шипкова, Мартин Вернер. Изложбата ще бъде представена от един от авторите - Клара Шипкова, научи ДУМА от Силвия Дерибеева.  \nТова е група млади чешки бижутери: \"В нашите най-нови колекции се занимаваме с вечното движение в много аспекти. Карла Олшакова и Настася Алейникава следват прекрасната традиция на чешката кинетична бижутерия и дават възможност на своите бижута да се люлеят, да се въртят, различно да се променят. Луцие Ходкова и Маркета Рихтерова са вдъхновени от дискретното движение на растенията. Природата играе важна роля и при брошките на Клара Шипкова, които възпроизвеждат периодичните изменения във фазите на луната. Оптична нестабилност и трептене е запечатала в своите огърлици Катержина Матехова. А Мартин Вернер допринася за изложбата с елемент от градската култура, като описва жестовете на авторите на графити и пресъздава техните движения под формата на пространствени арабески\", поясняват от групата. \nБългарската публика може да види до 31 януари авторски дизайнерски бижута - колиета и брошки, някои от тях изработени от интересни комбинации на материали като епоксидна смола, корал, дуралумин, дърво, гума и др. Изложбата е представена за първи път в рамките на Седмицата на бижутерията в Мюнхен през 2016 г.  \n    \n", "date": "2017.12.19", "title": "Млади чешки автори показват дизайнерски бижута в София"}
{"url": "http://duma.bg/node/157698", "text": "След като спечели първо френската, а след това и българската публика с експерименталния \"не-роман\" \"Космонавтите само минават\", Елица Георгиева представи още един реализиран проект у нас в рамките на кино-литературния фестивал \"Синелибри\". Става дума за документалния й филм \"Всяка стена е врата\", запечатал архивни кадри от култовото предаване на БНТ \"Вариант М\". А днес, 19 декември, от 19 ч. издателите и организатори на фестивала събират почитателите на книгата и филма в литературния клуб \"Перото\" в НДК.   \nРодена в София през 1982 г., Елица Георгиева живее от 15 години в Париж, където завършва магистратура по кино и творческо писане и реализира многобройни проекти в областта на документалното кино, литературното писане и пърформънса. Последният й филм \"Всяка стена е врата\" получи две награди на престижния фестивал Cinema du Reel. \"Космонавтите само минават\" е нейният триумфален литературен дебют - написана със самоирония и горчив хумор автофикция, която й носи отличието \"Андре Дюбрьой\". И това не е всичко - творбата е номинирана за наградите \"Флор\", \"Рьоне Фале\", \"111-а страница\" и три литературни отличия на гимназистите от областите Ил де Франс, Лоара и Централна Франция, резултатът от които ще стане ясен през 2018 г.   \n", "date": "2017.12.19", "title": "Елица Георгиева представя творчеството си в \"Перото\""}
{"url": "http://duma.bg/node/157699", "text": "След пропусната година (2016) Фестивалът на българското документално и анимационно кино \"Златен ритон\" (16-22 декември) предлага в Пловдив реколтата на две години. 90 филма в пет дни, от които 63 участват в конкурсната програма. Доста ще се изпоти с натоварването журито, за първи път то е оглавявано от жена - кинокритичката и продуцентка Павлина Желева, с членове режисьорът Андрей Слабаков, художничката Вихра Григорова от Пловдив, аниматорът Настимир Начев и режисьорът и продуцент Владимир Андреев. Във вечерта на откриването на феста в Лъки - Дом на киното, в Пловдив председателката на журито заяви, че ще се наложат повече награди от известните по статут. Представят се 27 анимационни филма, сред които 9 дебюта, дебютите в документалното кино са шест. Участват големите имена: режисьорите Костадин Бонев с \"Изкореняване\" (филм за арменските неволи в новосъздадената държава Турция), Адела Пеева с \"Да живее България\" (за тънката граница между патриотизма и национализма), Елдора Трайкова - \"Миниатюра за пиано\" (за всекидневието на четирима възрастни селски лекари в България), Стефан Командарев - \"От признателните потомци\" (за опазването на паметта), Иван Ничев - \"Нейната изповед\" (за нашата сънародничка Костадинка Кунева, чистачка в атинското метро, днес представителка на Гърция в Европейския парламент), Мая Вапцарова - \"Епоха\" (в информационната програма), Малина Петрова - \"Кристалът на душата\" (за мечтите на самотните деца). В анимационната програма са включени нови творби на Стоян Дуков, Иван Веселинов и Анри Кулев, както и на Николай Тодоров, Весела Данчева/Иван Богданов... Сред конкурсните филми има и три копродукции: \"Книжарят\" (България-Франция), \"От Кремона до Кремона\" (България-Италия) и анимационният \"Пътуваща страна\"  (България-Хърватия). \nСъс \"Сляпата Вайша\" на аниматора Тео Ушев и с филма за Стефан Данаилов \"Монолог\" на сценаристите и режисьрите Ема Константинова и Георги Тошев беше открит 23 \"Златен ритон\". Новата директорка на Националния филмов център актрисата Жана Караиванова даде думата на кинокритика проф. Божидар Манов, който припомни началото на фестивала, когато Голямата награда \"Златен тракийски ритон\" получи режисьорът Константин Григориев за научно-популярния филм \"Стрели над водата\". Днес режисьорът е на 90 години, за повече от 40 години работа в киното той е създал над 130 научно-популярни филма, половината от тях са посветени на природата и животните. Началото на фестивала в кино \"Балкан\" си спомниха ветерани кинаджии и зрители. \nПървият работен ден започна с кръгла маса на тема \"Хибридното кино\", организирана от Института за изследване на изкуствата и асоциация \"Академика 21\".     \n", "date": "2017.12.19", "title": "63 филма се състезават за \"Златен ритон\"  "}
{"url": "http://duma.bg/node/157708", "text": "1873 - В ГОРНА ОРЯХОВИЦА СЕ РАЖДА НИКОЛА ПЕТРОВ, ЛЕГЕНДАРЕН СЪСТЕЗАТЕЛ ПО БОРБА (УМИРА 1925 Г.). 25-годишен печели титлата \"Шампион на Америка\" в Ню Йорк. Година по-късно става европейски шампион по класическа борба във Виена. През 1900 г. става световен шампион, обявен е за \"Най-силния човек на XIX в.\" Носител на копринена лента с горния надпис, значка на Почетния легион и награда от 30 хил. франка. През 1909 г. е избран за почетен член на горнооряховското гимнастическо дружество \"Юнак”, на което подарява собствените си гимнастически уреди. В негова чест от 1963 г. се провежда международен турнир по класическа борба. 1885 - УМИРА ДИМИТЪР ГОРОВ, ТЪРГОВЕЦ И ДЕЕЦ НА РЕВОЛЮЦИОННОТО ДВИЖЕНИЯ (Р. 1840 Г.). Със свои средства подпомага организирането на четата на Хаджи Димитър и Стефан Караджа (1868), финансира издаването на \"Песни и стихотворения на Ботьова и Стамболова\" (1875) и \"Песни и стихотворения от С. Стамболова\" (1977). 1915 - РАЖДА СЕ ЕДИТ ПИАФ, ФРЕНСКА ПЕВИЦА И АКТРИСА (УМИРА 1963 Г.). Рожденото й име е Едит Джована Гасион. До 1935 г. нейна публика са минувачите от улиците на парижките предградия. Там я открива Луи Льопле, който я наема за програмата си в кабаре \"Жернис\". Той й измисля и псевдонима Пиаф (Врабче). Записва първата си песен през 1936 г. (\"Чужденецът\"). През следващите години се превръща в най-ярката звезда на френския шансон. Нейни открития са Ив Монтан, Шарл Азнавур и др. Участва в осем филма, съавтор е на много от песните, които изпълнява. След смъртта й в Париж е уреден музей \"Едит Пиаф\". 1974 - ЗАПОЧВА ПРОДАЖБАТА НА ПЪРВИЯ ПЕРСОНАЛЕН КОМПЮТЪР. \"Алтаир 8800\" е създаден от американеца Хенри Едуард Робъртс. Машината разполага с 256 байта памет и панел с превключватели вместо клавиатура. Компютърът се купува чрез поръчка по пощата. \"Алтаир\" запалва искрата, породила микрокомпютърната революция през следващите няколко години. 1996 - УМИРА МАРЧЕЛО МАСТРОЯНИ, ИТАЛИАНСКИ АКТЬОР (Р. 1924 Г.). Известен е не само като един от най-добрите актьори на Италия, но и като ухажор на красивите жени, любител на хубавите ястия и страстен пушач. През Втората световна война е пратен в хитлеристки концентрационен лагер, но успява да избяга и да се скрие във Венеция. Сред по-известните ленти на Мастрояни са \"Развод по италиански\", \"Осем и половина\", \"Очи чорние\" и др. 2003 - НС ПРИЕМА ДЕКЛАРАЦИЯ ЗА СЪЗДАВАНЕТО НА \"АМЕРИКАНСКИ БАЗИ\" В БЪЛГАРИЯ. Българските военни бази за съвместно ползване, официално военни съоръжения и обекти за съвместно ползване, са полигони, предоставени за обучаване на български и американски войници, както и войници от други страни членки на НАТО в България. На тази дата две години по-рано НС приема декларация, с която препоръчва на МС да унищожи окончателно ракетния комплекс Р-400.     \n", "date": "2017.12.19", "title": "Датата"}
{"url": "http://duma.bg/node/157709", "text": "Помните ли какъв беше номерът на дезертьора, за когото Швейк разказваше с възхищение в бараката на дивизионния затвор? \nТой, накратко, се преструваше на наследствено обременен. Когато щабният лекар взел да го преглежда, човекът обяснил, че не е дезертирал, а още от дете обичал да пътува и винаги копнеел да изчезне някъде надалеч. Веднъж се събудил в Хамбург, друг път в Лондон, без изобщо да знае как се е озовал в тези градове. И всичко това, защото баща му бил алкохолик и се самоубил преди раждането му, майка му била проститутка, която пиянствала и умряла от делириум тременс. По-малката му сестра се била удавила, по-голямата се била хвърлила от влака, брат му скочил от железопътния мост на Вишехрад, дядо му пък убил жена си, полял се с газ и се запалил, втората му баба участвувала в циганска скитническа банда и се отровила в затвора с кибрит, единият му братовчед бил осъждан няколко пъти за подпалвачество и прерязал вратните си жили със стъкло, братовчедка му по бащина линия се хвърлила във Виена от шестия етаж. Когато бил на шест месеца и го повивали на масата, майка му излязла за малко, а котката го смъкнала и при падането ударил главата си. Затова от време на време имал силно главоболие и точно в такова състояние напуснал фронта и се озовал в кръчмата \"При лекетата\"... \nНомерът на дезертьора минавал, даже го освободили от служба. И по тази причина петимата, скатали се от фронта, с които лежал в килията, решили също да го прилагат, като за всеки случай си записали на едно късче хартия: \"Баща алкохолик. Майка проститутка. I сестра (удавила) II сестра (влак) Брат (от моста) Дядо + жена си, газ, запалил. II баба (цигани, кибрит) + и т.н.\" Колкото и добре да е съчинена дадена семейна история обаче, самият съчинител също не е зле да си води бележки какво е разказвал. Иначе се получават конфузи, които могат да го направят доста смешен, както се получи с българския премиер. Веднъж, да речем, той се оплака, че до навършване на 30-годишна възраст гледал с родителите си 5 прасета и 15 кокошки, а след работа лично косял тревата за 10 зайци. Сетне обаче реши да ни умили с историята как майката му го наричала \"картофено момченце\", защото семейството се хранело основно с картофи и кисело мляко.  \nПоследва още по-тъжното  \"Да, играех със скъсани гуменки и ядях филия с мас. Така че аз съм се нагладувал до 30 г.\" \"Израснал съм по най-бедния начин\", разправяше още премиерът, но пък сега сподели, че разпродал \"всичко\", за да купят със сестра си молекула за 8000 долара, когато майка им била болна от рак... \nВпрочем за тази лична трагедия Бойко Борисов се сети изневиделица покрай казуса с мораториума върху новите лекарства. Но е интересно да се забележи, че това се случи, ден след като ГЕРБ наложиха волята си над ветото на президента Румен Радев. Нещо повече, мораториумът върху заплащането на нови лекарства беше предложен още в края на октомври от финансовото министерство и беше вписан в проектобюджета на здравната каса. Тоест Борисов имаше цял месец и половина на разположение, за да си спомни за мъките на майка си, през които днес минават стотици тежко болни. \nВместо това обаче той си мълча, докато ни се обясняваше, че спирането на 21 нови лекарства ще спести 25 млн. лв., пък и те били експериментални и не се знаело дали ще имат ефект. Мълча си и когато Цветан Цветанов с прискърбие сподели, че баща му е починал от рак и че Вежди Рашидов и Йорданка Фандъкова преодолели същото заболяване. И чак когато видя, че срещу безумието се надигат вой и скърцане със зъби, внезапно се обади от Брюксел с \"готов съм да преразгледам решението\".  Еднолично, демек, понеже си е въобразил, че е над парламента. В случая гаврата е по няколко линии -  със самите болни, със собствената партия, с цялото устройство на държавата. Но не на последно място - с паметта на майка му, починала през 1998 г., когато Борисов вече е бил на 39 години и е направил бляскава кариера в силовите среди. Той обаче продължава да се прави на беден, за да го играе \"доброто ченге\" пред потърпевшите от мораториума - така, както преди време пред студенти не му трепна окото да каже: \"Кой ми е помогнал на мен, сирака, да стана кмет, премиер?\". Само за протокола: баща му умира, когато Борисов е на 48... \nРазполагайки със спомени за всякакви ситуации, нашият премиер ги вади от ръкавите си като живи зайчета. Тъжните семейни драми изскачат в подходящия момент и съобразно профила на публиката, а в тях са набъркани роднини до девето коляно. Историята за убития дядо, който се вее като знаме за пред антикомунистите, обаче взе да омръзва, та затова наред да влезе в употреба беше майка му Венета. Твърде цинично дори за мащабите на собствената му циничност, която, между другото, му е изигравала и лоши шеги. Като в ето тази случка: \nВ един ден Бойко Борисов, още в качеството си на столичен кмет, имал планирани срещи с бившите царски офицери, а веднага след това - със запасните воини от Българска народна армия. Случило се обаче така, че о.з. полковниците и старшините от резерва дошли преди офицерите на Негово Величество. Като свръх натоварен човек, Борисов не забелязал тази малка подробност и подкарал любимия спомен за дядо си и лагерите, за това как по времето на социализма му пречели да се изучи за нещо повече от пожарникар, за работата си като бодигард на Негово Величество и т.н., и т.н. След десетина минути гостите се умълчали, започнали да гледат кмета накриво.  \"Ама ние не сме бившите царски офицери!\"  - промърморил мрачен майор с филцова шапка. \"А, така ли?\" - сконфузил се Борисов, но моментално се взел в ръце. За секунда обърнал на спомени за щастливото си социалистическо детство в Банкя, казал две-три топли думи за Сталин и Путин и завършил с истории от времето, когато работел като бодигард на Тодор Живков... \nПо-лошото е само, че по същия начин Борисов си представя и управлението на държавата. Сутрин казва едно, за да го отрече по пладне, тъй щото привечер да се върне на предишното си мнение, от което да се откаже в полунощ. Също както Карлсон, който живее на покрива, викаше на Дребосъчето: \"Ще дойда към 5, но не по-рано от 6, най-вероятно след 7, така че в никакъв случай не ме чакай преди 8\", никога не е ясно с какъв акъл ще се събуди, нито колко пъти ще го промени. Хвърчи с перката си, мятайки се от една крайност в друга, но за сметка на това - с категоричната убеденост, че той е човекът с последната дума. \n\"Готов съм да преразгледам решението\", казва, при положение че допреди секунди парламентарната група на неговата партия е вадила от сто кладенеца аргументи в подкрепа на същото решение и тепърва ще й се наложи да вземе завоя обратно... \nЕ, ако отново не се разколебае, разбира се, защото същият премиер, който сега се е сетил за болните без пари за лекарства, преди време беше отговорил на въпрос защо управляваните от него стават все по-бедни, цените - все по-високи, а държавата се е захванала със скъпоструващи проекти, така: \"Моето семейство, откакто аз се помня - от дете до ден днешен, картофи не е купувало. Винаги сме си ги садили, копали, гледали и не сме ходили в плод и зеленчук, за да си купим - нито майка ми, нито баща ми, нито баба ми, нито аз. И мога да ви кажа как се садят, ако не знаете. Трябва да се сложат на тъмно, за да покълнат, след това малко с мотиката се копаят, слагат се. При толкова пустеещи земи всеки може да си насади.\" \nТова ще рече, че като нищо болните от рак утре или още довечера \nмогат да получат съвет  как да се самолекуват с молекули собствено производство. Като за целта, естествено, се разкаже поучителна история за някоя братовчедка, преборила тумора единствено с филии с мас... \nВсъщност Борисов може и да не разбира, че това е цинизъм, което обяснява и защо си мисли, че номерът му да се прави на спасител пак ще мине. Най-неприятното - той май наистина не си дава сметка, че България е парламентарна република и не може да нарежда на парламента как веднъж да гласува едно, а после коренно да промени решението си. Не може да наложи мораториум и да го прегласува с едно просто абракадабра според текущото му настроение, нищо че самата дума, твърди се, имала магически ефект и на арамейски означавала \"ще се случи така, както казвам\". \nАпропо, покойният президент на Туркменистан Сапармурад Ниязов, самопровъзгласил се за Туркменбаши, т.е. за Баща на туркмените, също управляваше по този начин. И дори направи нещо, от което Борисов трябва да се поучи: вместо да се чуди как да угоди на тежко болните, той обяви извън закона всички инфекциозни заболявания, в този число холерата и СПИН-а. Под възбрана попадна и самото им споменаване, а престъпилите заповедите му изтърпяваха разнообразни наказания, сред които 36-километров маратон из пустинята Каракум... \nЗвучи като анекдот, но е автентична история, чието повторение на българска почва със сигурност ще донесе облекчение на всички. Нито болни ще има, та да се отпускат пари от бюджета, нито депутатите на ГЕРБ ще се маят как да обърнат палачинката по заповед на премиера. Самият той пък няма да разказва тъжни истории и ще бъде овъзмезден за тежкото си детство с едни по-спокойни дни. А току-виж намерил и време за мемоари, та най-сетне да разберем дали някоя котка не го е смъкнала от масата за повиване или просто си е такъв.   \n", "date": "2017.12.19", "title": " Наследствена обремененост  "}
{"url": "http://duma.bg/node/157710", "text": "    Само преди дни завърши поредната среща на лидерите на ЕС за търсене на решение по някои неотложни въпроси, свързани с мигрантите от Азия (Близкия и Средния изток) и Африка и с финансовата политика на съюза, на първо време в Еврозоната, а и в цялото пространство на страните членки (избор на евентуален министър на финансите на Еврозоната). Беше обсъждан и въпросът за защитата на общите граници на съюза. Освен общо съгласие по последния въпрос, по другите се очертаха остри разногласия \"за\" и \"против\" квотите мигранти, които трябва да приемат съответно страните членки. От \"Вишеградската четворка\"(Полша, Унгария, Чехия и Словакия) беше направено контрапредложение за инвестиции в Африка, които да задържат потока, който преминава през \"откритото\" пространство на разпадналата се Либия, която САЩ  и най-верните им съюзници от НАТО искаха да \"демократизират\", а изведоха на сцената ислямския екстремизъм.  \n    Така за пореден път стана ясно, че ЕС е в дълбока не само финансово-икономическа, но и институционална криза.  Усещането на тази криза  доминира в съзнанието на мнозинството граждани на съюза, които чакат решения, които да открият хоризонт пред техните общества. Въпросът е в каква посока трябва да се търсят тези решения: 1) В по-нататъшното укрепване на институциите, които в голямата си част са загубили авторитета пред гражданите на съюза, като се работи за проекта \"Съединени Европейски щати\", превръщайки Европа в една Федерация/Конфедерация (по същество протекторат на САЩ по циничното определение на Зб. Бжежински в \"Голямата шахматна дъска\" (1997). Последните години водещите фигури на ЕС - А. Меркел, Е. Макрон, Ж.Кл. Юнкер и Д. Туск съгласувано и несъгласувано предложиха куп идеи за решения в тази посока. Или 2) В преразглеждане на основните принципи на съюза и възвръщането му към идеите на \"отците създатели\" ( Жан Моне, Ген. Шарл де Гол, К. Аденауер, Пол Анри Спак, Алчиде де Гаспери). Само преди два дни лидерите на водещите в ЕС националистически и патриотични партии се събраха в Прага, за да предложат своя проект за Европа, който по същество отрича  създадената  конструкция на ЕС. (Там нямаше представители на българските \"Обединени патриоти\" (\"Опитомени\" П. по определението на В. Енчев), които са напълно \"за\" НАТО, Юнкер, Меркел и т.н. ). Само преди ден консерваторът Курц влезе в коалиция с Партията на свободата (крайната десница) в Австрия. Същия ден, наред с \"Алтернатива за Германия\"- третата политическа сила днес в Германия, там, след десетилетията денацификация, която беше по същество денационализация, възникна нова партия на млади германци \"Нови патриоти\"...   \n    Кои са според Е. Макрон, А. Меркел и Ж.К. Юнкер основните проблеми, които трябва да реши през следващите години ЕС, за  \nда рестартира като уникален исторически проект в глобалната епоха? Преди дни група журналисти от немския \"Die Zeit\" систематизираха тези идеи: \n1. Изработване на нов Европейски договор (Конституция) с ясно и категорично очертани характеристики на Европа като цивилизация и ясно определени права на държавите членки.  \n2. Създаване на собствена Европейска армия - собствени сили за бързо реагиране и борба с тероризма. (Този акт по същество ще постави под въпрос присъствието на НАТО в Европа). \n3. Министър на финансите на ЕС, който да регулира финансовите политики на страните членки.  \n4. Единна Европейска минимална заплата. \n5. Единна политика за осигуряване на безработните.  \n6. Единна Агенция за труда в рамките на ЕС. \n7. Междунационални изборни списъци. \n8. Един парламент на Еврозоната. \n9. Единна система за защита на границите.  \n10. Единна система за иновации. \n11. Единна система за борба с тероризма. \n12. Единна система за обмен на ученици. \n13. Единна система на зоните и учрежденията за излежаване на присъди.  \n14. Единен бюджет на Еврозоната.  \n15. Единна система за санкции при нарушаване на бюджетната политика. \n16. Единна Европейска система за държавно регулиране на търговията. \n17. Единна Европейска система за сигурност. \n18. Единна система за социално осигуряване. \n19. Нова единна Европейска аграрна политика.  \nБез да коментирам тези съвсем тезисно подадени идеи, ще отделя предложенията за Нов договор (Конституция) на Европа, Единна Европейска армия и системите за сигурност и борба с тероризма. Но, обявявайки се за връщане към фундаменталните идеи на проекта ЕС за Съюз на отечествата и повече свобода на народите, Герд Вилфред, Марин льо Пен и другите лидери на патриотичните и националистически партии в ЕС се обявяват категорично против инфантилната политика на досегашните лидери на ЕС по отношение на мигрантите и заиграването с Турция. Те са категорично против санкциите против Русия и  разширяването на ЕС на този етап чрез процедурата на САЩ - първо в НАТО, а после в съюза.  \nНито е възможно, нито пък е необходимо в една кратка статия да се очертават всички проблеми на ЕС, силите и факторите, които го тресат, и тенденциите, които задават алтернативата на бъдещето му развитие. Но и  казаното е достатъчно като фон върху който да се проектират напъните на Б. Борисов като премиер на България, която само след дни ще трябва да поеме председателството на ЕС за идващите шест месеца на 2018 г. Над път и под път Б. Борисов при вояжите си из Западните Балкани и в Европа, където \"изказва съжаления\" на Тереза Мей за напускането на ЕС и \"дава кураж\" на А. Меркел (интересно на какъв език е направил това?), повтаря като мантра, че Западните Балкани трябва да бъдат интегрирани в ЕС, и не забравя да лобира за Реджеп Т. Ердоган, било за приемането на Турция в ЕС, било за общо споразумение на ЕС със същия Ердоган на територията на България по време на председателството й. (Б.Борисов или е забравил, или просто озвучава препоръките на своите отвъдокеански ментори, но такова споразумение между ЕС и Турция беше направено още преди година.) Но със своите \"инициативи\" Б. Борисов не само не се вписва в усилията на водещите фигури на ЕС да намерят решения на проблемите, които вече години изправиха на кръстопът ЕС, но определено върви срещу тези усилия. В този смисъл партията му ГЕРБ за Европейско развитие на България ли е или е определено васална територия на отвъдокеанския олигархат, който независимо от опитите на новия президент на САЩ Доналд Тръмп не се е отказал от манията за хегемония над еднополярен свят.  \nМежду впрочем, не само просто напъни са политическите инициативи на Б. Борисов предимно за вътрешна консумация, тъй като никой в Европа, както се вижда от водещите европейски медии, в които той изобщо отсъства, не му  обръща  внимание. Но неговите политически действия   демонстрират удивителното му късогледство Разбира се, това не е само негова слабост, защото след Освобождението (1878) всички български правителства са показвали липсата на стратегическо мислене и виждане и късогледство при своите избори на политическа ориентация и действия. След политическите действия на Фердинанд по пагубност се нареждат тези на всички правителства в годините на т.нар. преход, чийто връх, т.е. най-ниска точка, са политическите ходове на Б. Борисов. Без да изброявам всичките му заслуги за АЕЦ \"Белене\", нефтопровода \"Бургас-Александропулос\" и \"Южен поток\", е достатъчно само да споменем, че след посещението в Саудитска Арабия (вероятно за продажба на оръжие) ЕП въведе забрана за продажба на всякакво оръжие на тази страна. Достатъчно е да споменем, че след посещението в Лондон, където пи \"английски чай\", за който бил \"много чел\", което никой в ЕС не забеляза, Тереза Мей претърпя тежко поражение в парламента, което поставя под въпрос нейното политическо бъдеще. Достатъчно е да споменем, че въпреки давания от него \"кураж\" А. Меркел е на изхода на своята политическа кариера, която, както писа на 15 декември т.г. \"Der Spiegel\", ще бъде такъв, какъвто тя не е желала. По същия начин стои въпросът и за неговия \"приятел\", а по същество друг \"ментор\" Р. Ердоган, който не само купува модерно оръжие за противоракетна защита от Русия, но все по-често говори за напускане на НАТО и остро разкритикува политиката на САЩ за определяне на Ерусалим за столица на Израел. Той  е взел решение за преместване на турското посолство в Източен Ерусалим, който смята за столица на палестинската държава.  \nИнтересно, освен за английски чай какво друго Б. Борисов е \"чел\" за политиката на Балканите, Европа и света. Едва ли обаче той следва указанията само от такива \"корифеи\" на мисълта и \"заканите\" като Я. Янев и А. Тодоров...Други са учителите на Б. Борисов, които му казват какво да прави. Но, за съжаление, както показва новата история на човечеството, особено в годините на Студената война и след това, те неведнъж показаха своето удивително късогледство. Българите имат една груба пословица за подобни случаи, която, вярвам, мислещите читатели ще си спомнят...      \n    \n", "date": "2017.12.19", "title": "Английски чай с Тереза Мей и \"кураж\" за Меркел  "}
{"url": "http://duma.bg/node/157711", "text": "\n  \nНаложих си да чуя какво ще каже днес Цветанов. Не защото очаквам някакъв проблясък на разум, а за да видя и чуя от първа ръка в какво се е превърнало образуванието ГЕРБ. И да си задам отново въпроса: Толкова ли е страшно за нормалните хора в ГЕРБ да го напуснат? Толкова ли е невъзможно да поставиш на една плоскост личния интерес от една страна и унижението, отвращението, усещането за безсилие, унижението и смазването на любими и достойни хора? Кое тежи повече, за да те мотивира да вземаш решение? \nЗащото днес въпросът не е в това дали сме леви, десни, центристи или някакви други. Днес въпросът е в дали сме достойни да защитим себе си, дали наложеният ни тоталитарен режим е търпим, дали цената на работното място е повече от свобода и дали ще продължим да позволяваме да ни управляват хора, които каквото и да говорят си остават комунисти. \nКомунизмът не е членство в партия. Комунизмът е начин на мислене, комунизмът е начин на реализиране на отношение към \"другите\", начин на зачитане на другите... И днес въпросът кой откъде е тръгнал вече не е актуален. Всички тръгнаха от БКП. Въпросът е кой накъде върви СЕГА и с какви средства върви в избраната посока? \nСлушах Цветанов, който не измени на своя маниер да смесва всичко и навсякъде, за да звучи убедително, и се питах: Толкова ли е голяма психичната зависимост на Цветанов от проявите на президента, че да си позволиш да кажеш: \"Оставете президента!... Нека чете повече! Да пита повече!\" И това - за човека, който се ползва с най-голямото доверие на хората. Да кажеш: \"И президентът, и Корнелия Нинова, тях не ги интересува това нещо (Западните Балкани)\". Да кажеш: \"Президентът на България не е национално отговорен политик.\" \nСамо политик с огромни комплекси може да говори така. Само политик (ако Цветанов може да е политик), ще признае (заповедно) в ефир, директно, пред целия народ: Всеки, който не е с нас (ГЕРБ), е безотговорен. Всеки, който не признава това, което ние (ГЕРБ) сме решили, \"не чете\", с други думи - е неграмотен. Всеки, който има друго мнение извън нашето (на ГЕРБ), е създател на фалшиви новини. \n Това е същността на цялата сутрешна тирада на Цветанов. И тя показва, че красивите антирефлексни очила, с които ГЕРБ защитават очите си, са придобили нова способност и имат обратен ефект - вече ги заслепяват. Не успяха да видят, че навън са не само БСП, че мнението на президента се подкрепя от хиляди, включително и такива, които са в ГЕРБ. \nКъсогледството на ГЕРБ е толкова голямо, че наистина не осъзнават, че никой не вярва на измислената теза, че тонът на политиката ДНЕС го създават БСП и президентът. Тонът винаги се задава от властимащите, от мнозинството. Виждаме го всеки ден в парламента, в правителството. \n\"Малките\" раздори за втори кабинков лифт в Банско, не могат да заблудят никого, че има различия. Италианското семейство, наречено българско правителство, няма проблеми, особено там, където ще се харчат пари под негов контрол. Проблеми има само когато някой иска да контролира или да управлява харченето. \nИ пак в тази посока, вместо Цветанов да види как неговият патрон (или политически вожд) почти \"отмени\" мораториума върху лекарствата от Брюксел за онкоболни, като отново забрави, че сме парламентарна, а не премиерска република, отново се заяде с президента за изявлението, че ще наложи вето върху закона за корупцията. \nНе е лошо, това че президентът заяви отношението си към внесения закон, като отчете НАЧИНА и МОДЕЛА на приемане на закони от мнозинството в днешния парламент. Така даде възможност за мислене, преди гласуване - разбира се, ако има наличие на ум и разум. Съвсем различно е изявлението на Борисов за мораториума върху новите лекарства, който е част от бюджета на здравната каса за следващата година и на който Радев наложи вето. \nЗаконът за здравната каса вече е гласуван, при това не един път, ветото на президента вече е отхвърлено, при това доста демонстративно. Законът още не е обнародван. \nКак ще го промени Борисов? С магическа пръчка? Като набие с тая пръчка своите депутати? Или ще започне ремонт на бюджета преди неговия старт? Ето за това Цветанов трябваше да каже публично, в ефир, но вече на своя вожд Борисов: \"Трябва да четеш повече! Трябва да питаш повече!\". Но как да го каже, та нали преди това някой на него трябва да каже. \n                               \n", "date": "2017.12.19", "title": "\"Всеки, който не е с нас, е безотговорен!\""}
{"url": "http://duma.bg/node/157712", "text": "\"БСП като организъм не прощава личното самозабравяне. БСП не е \"аз\", а \"ние\" - Г-н Стойнев, сезирате Конституционния съд за бюджета на НЗОК след отхвърлянето на ветото на президента заради различно третиране на здравноосигурени лица и неравен достъп до здравеопазване. Смятате ли, че това ще разреши проблема с новите медикаменти, голяма част от които са за онкологични заболявания?  \n- Този казус е изключително тежък, защото болни, основно онкоболни, са лишени от достъп до нови лекарства, с които да продължат лечението си. ГЕРБ преодоляха ветото на президента по финансови причини - заради големите разходи за лекарства на НЗОК през 2018 г. Но с този мораториум те наложиха мораториум върху хуманността, човечността, отговорността в политиката. Те на практика казват на един болен човек: \"Може и да имаш шанс да живееш, но лечението ти ще струва скъпо на държавата, затова ще живееш, ако сам си го платиш.\" Колко българи могат да си платят сами нови лекарства? Шанс да живеят ще имат богатите. \nВ същото време публични, бюджетни средства буквално изтичат в корупционни и съмнителни проекти. Вечерта преди гласуването на ветото кабинетът преразпредели 700 млн. лв. от бюджета със свое решение и ги изпрати там, където те после могат да бъдат усвоени чрез поръчки и проекти. Ако част от тях беше пренасочена към болните хора, нямаше как да ги усвоят. Но ако оставим емоцията, ще кажа, че за мен мястото да се реши този въпрос беше парламентът. Това е органът на тази държава, където трябва да се прави политика. Но отново ролята му бе принизена. Видяхме послушни машинки за гласуване на волята на управляващите, а не политици с разум и достойнство. Затова е нормално БСП да потърси всички възможни законови пътища да преодолее това решение, включително и чрез Конституционния съд.  \n- Изключително интензивен беше парламентарният сезон. Като че ли отдавна не бяхме наблюдавали такава активност. Защо обаче се създава усещане за напразно изострено противопоставяне, за напрежение, от което народът не печели?  \n- Трябва да се обърнат нещата най-напред в парламента, за да се усети и промяната чрез законодателството в реалния живот. Съжалявам, че понякога се нарушава добрият парламентарен тон, но с такъв противник - така. ГЕРБ се възползваха дълго време от \"доброто възпитание\" на БСП. Спокойно, с разумни доводи, с умереност, дори бих казал прекалено умерено, се държахме в парламента, разчитайки, че още сме в нормалното русло на политическия процес. Отсреща обаче имаме организирана група за бързо, безогледно прекрояване на законодателство и политики, за налагане на схеми, на които с кротък тон не може да се противодейства. В този парламент БСП промени опозиционното си поведение и резултатите са факт в почти изравнения рейтинг на двете партии. Сега въпросът е как продължаваме - и като ръст на доверието в БСП, и като политики за хората.  \n- Какво се случва вътре в БСП? Кажете обаче, първо, какво прави левицата за държавата ни? \n- БСП днес има голямата задача да върне държавността и да е гарант за националната сигурност. ГЕРБ, на вълната на популизма, успя да заблуди българите и да вземе този мандат, но разрухата е пълна.  \nВсичко, което правим в момента - алтернативен бюджет, законодателство, вот на недоверие, антиГЕРБ поведението - има голяма цел: изграждането наново на основни пилони на държавността и националната сигурност. \n- Антикорупционното законодателство е център на този парламентарен сезон. БСП отиде още по-далеч и поиска пълна ревизия на прехода. Ще се случи ли това? \n- Корупцията е голямата тема, която БСП повдигна неслучайно. Другата голяма тема е ревизия. Пълната ревизия на прехода, не само на приватизацията, не е празно усилие. Напротив - тя ще развенчае онзи мит за грешната БСП и ще върне дължимото достойнство на хиляди нейни членове. И двете теми са много страшни за ГЕРБ. Защото техният генезис е, че са структура за усвояване на ресурс и власт. \nВече почти 10 години ГЕРБ се превръщат в организатори и реализатори на порочна система за усвояване на публичен ресурс. Като започнем с големите публични инфраструктурни проекти, осъществявани с европейско финансиране - и в общините, и в национален план, минем през реформата в енергетиката и финансирането на ВЕИ чрез цената на тока, плащана отново чрез публичен ресурс, и стигнем до заема за \"безплатното саниране\".  \nСега се готви нова схема чрез ВиК-инфраструктурата и цената на водата. За всички е ясно защо ГЕРБ внасят и прокарват недоносче за антикорупционен закон. Искат да проверяват сами себе си и всички сме наясно колко ще се проверяват и как ще се наказват. Настояваме ролята на президентската институция да я има в контрола на корупцията, т.е. да го има независимият от парламента фактор, избран от всички българи. \n- ГЕРБ остро атакуваха президентската институция, стигна се дори до неглижиране на КСНС, инструментът \"вето на президента\" се отхвърля с лека ръка по-скоро по политически, а не по същностни причини...  \n- ГЕРБ непрекъснато провокират институционални конфликти, защото загубиха всички други възможности да демонстрират сила. Магистралите са корупционна тема, външната политика е слаба, сигурността по границите е проблем. Един 20-минутен филм за оградата по границата ги извади от равновесие. Затова създават парламентарни и междуинституционални конфликти. Това е опасно и вредно, а целта е да няма фактор, който да хвърли сянка върху тях. Но и рейтингът на президента, и процентите на БСП показват, че вече тече необратим процес на изяждане на доверието в тях. Ние сме политическата сила, която издигна този президент, който днес доказва, че работи за България и за всички българи, независимо от пристрастията им. БСП в момента е факторът, който възпира институционален конфликт ГЕРБ-президентска институция.  \n- Да излезем от всекидневното политическо противопоставяне и да се върнем към основните линии в голямата визия на БСП. Чуват се гласове, че едва ли не сте прекалено модерни и идеите остават на втори план?  \n- Днешното ляво стъпва на историческите си корени, но естествено е да има нови форми - живеем в много динамичен свят, вече не сме във времето на индустриалните отношения, а в реалността на информационното общество, на новата технологична икономика. Трябва да сме адекватни. \nНо, първо, и най-важно, държим се за корена си. Хората са и остават най-ценният ресурс за БСП и за държавата. Затова са и нашите предложения за реформа в здравеопазването и в социалната политика. Здравето и благосъстоянието на българите имат пряко отношение към националната сигурност. Образованието също е приоритет. Това е сферата, в която се готвят бъдещите лидери. Без знание и без подготвени хора не може да има силна икономика. Някога индустриализацията вървеше паралелно с мощно усилие, което да образова нацията. Сега изграждането на нова икономика, основана на технологиите, е невъзможно без паралелно образователно усилие и голяма инвестиция на държавата в децата и знанието. \nОще един важен аспект - образованието подготвя патриоти и българолюбци. Това е най-голямата школа по българщина, през която минават нашите деца. В посока история, литература, хуманитарни науки трябва да се инвестира много, за да избегнем обезличаването на нацията. \nВ икономиката - обвиняват ни, че искаме да върнем историята назад и да правим държавна икономика. Напротив - гледаме напред и виждаме държавата в нова роля - на инвеститор в ключови сектори, на планиращ партньор на бизнеса, като създава възможности за развитието му, като пазител на стратегически отрасли, които имат отношение към националната сигурност: ВПК, енергетика. В алтернативния си бюджет имаме доста силна част за политиката на доходите и за въвеждане на прогресивна данъчна скала, която защитава хората с ниски доходи, не ощетява т.нар. средна класа и предвижда справедлив принос на най-богатите. Нашите данъчни предложения не се приеха, въпреки че икономисти и външни експерти предупреждават, че ако не бъде направено нещо, след няколко години бюджетът буквално ще блокира. \n- Каква е вашата оценка за работата на кабинета \"Борисов 3\"?  \n- Силно сме притеснени от външната политика на правителствата на ГЕРБ. Имаме няколко кабинета на ГЕРБ с изключително слаби, зависими външни министри, хора, които са израснали далеч от международните отношения и познаването на опит на българската дипломатическа школа, без външноикономическа експертиза. Т.е. на най-високо ниво правим послушна външна политика. Динамиката обаче е голяма, особено след последните стъпки на Доналд Тръмп и разгарянето на страстите в Близкия изток. България трябва и като председател на ЕС да е изключително внимателна в тази променена ситуация и на Изток, и на Запад. \nБългария е част от европейското пространство, както и Русия е. Смешно е да подценяваме много старите, исторически сложени и установени контакти Русия-Германия, Русия-Франция. Т.е. между държавите лидери в ЕС и Русия. Те ще се разберат и се разбират. Ние обаче като че ли сме в едно залитане - оставяме вакуум по отношение на Русия, и то дори без някой да го иска от нас толкова. Просто пренатягане на нашата външна политика. Затова ние казваме \"не\" на санкциите и \"не\" на антируското говорене. Както впрочем казахме \"не\" на опитите на Русия да ни провокира с македонския език и азбуката ни, и със спасяването на българските евреи. БСП е много зряла и опитна партия. \n- Кой е основният проблем, който трябва да решава днес БСП? Каква опозиция е левицата? \n- БСП няма проблеми, пред БСП днес има възможности. След промяната на екипа, след президентските избори, след парламентарните избори БСП си създаде режим на възможности. Тя вече не е в предишния режим на непрекъснато справяне с проблеми. Възможностите са да влияе реално на политическия процес. Сменихме един от първите хора в държавата по Конституция - председателя на Народното събрание, предизвикахме излизането от парламента на определено дискредитирани фигури, отрязахме опасността Комисията по досиетата да се превърне в политическа бухалка на ГЕРБ. Но най-важното е, забележете, че не става дума за персонални атаки срещу този или онзи, става дума за защита на демократичния процес. Не г-н Главчев или Антон Тодоров, или Делян Добрев бяха наша тема, защото те са само проводник. \nНашата задача беше да пресечем системата на овладяване и злоупотреба с институциите - парламент, комисия, община... Друга възможност, която сами създадохме, е да влезем много активно в моделирането и контрола над секторните политики на държавата. Направихме алтернативен бюджет, не защото не знаем какъв е процесът при подготовка на държавния бюджет. Целта ни беше да провокираме силен обществен дебат за начина, по който ГЕРБ управляват. Нашият бюджет стана инструмент за влияние и промяна на държавния бюджет и в този процес се включиха не само политиците, но и гражданските организации, и икономическият сектор. За първи път от много години масово, в професионални среди извън партията, се водеше разговорът за \"бюджета на БСП\" и за слабостите на бюджета на ГЕРБ. Това е пробив за партията, която в един момент бе стигнала до високи нива на изолация. Този пробив видимо се отразява и върху вътрешния живот в БСП - връщаме достойнство, консолидираме се, има друга атмосфера. Сега задачата е да канализираме тази вътрешна енергия и да я насочим към спечелване на местния вот през 2019 г. \n- Случващото се в БСП и около БСП не е само със знак \"плюс\"...  \n- Ние искаме информация за ключови приватизационни сделки, а на нас ни държат сметка за участие на лидера в също важни приватизационни сделки, и то не само отвън, но и отвътре, от партията. Казвам \"ние\" и \"на нас\", защото ДУМА е ляво издание и хората на БСП имат нужда от спокоен и обективен анализ на ситуацията. \nКогато се изправиш, когато бръкнеш в реалните проблеми, искаш отговори. Когато удряш силно интереса на опонента, трябва да си готов да понесеш и удари от засегнатите. Неприятно е, но - да, някои и вътре в БСП решиха да удрят. Има връзка между външните и вътрешните удари. Тя се основава на някакви негласни интереси, на нещо договаряно, на прекалено его, което използва партията като параван за личен растеж, на алчност вероятно... Но това, което се случва, особено във вътрешен план, е добро, даже бих казал необходимо. Нека се изтече сега тази мръсотия, тази гнойна връзка с външни интереси и да се приключва. Като човек, който работи и на терен по избори, ще ви кажа - става много по-лошо за партията и за резултата, когато се окаже, че тези нечисти вътрешни отношения наливат гласове в подкрепа на опонента и ние губим.  \n- Искате да кажете, че има хора, които не работят много активно за БСП, особено по време на избори?  \n- Казвам, че симпатиите и доверието, които БСП качва в национален план, особено сега, са застрашени да не се реализират напълно по места. И за да не бъда голословен, ще дам пример. От година в Старозагорско - област, за която отговарям - работя промяната горе в партията да върви надолу, към организациите. Искам преразглеждане на политиката и на организацията на работата в местата, където последователно губим местни избори, искам вотът през 2019 г. да стане тема номер едно. Подкрепен съм от мнозинството, но има и единици, които се чувстват персонално засегнати. Те са шумно малцинство, което пише писма до медиите как с желанието за промяна чертаем разделителни линии и това е лошо. А най-шумно е това малцинство там, където резултатите ни са най-слаби. И аз питам - как я делим тая партия, как й пречим - като си кажем кривиците и ги изправим, или като си траем и продължаваме да губим? Стига вече лицемерие \"уж\" в името на партията. А дали тази \"вътрешнопартийна критичност\" има и външен катализатор, оставям на съвестта им. \nНо пак твърдя - това не е проблем за БСП сега. Консолидацията вътре е много силна, самата партия, самите хора в нея, естествено изхвърлят чуждите тела. Колегата Красимир Янков вече го усети на гърба си. БСП като организъм не прощава личното самозабравяне - БСП не е \"аз\", а \"ние\".   \n", "date": "2017.12.19", "title": "БСП днес няма проблем, а само възможности  "}
{"url": "http://duma.bg/node/157713", "text": "Аномалиите в парадоксалната ни държава нямат край. Седмица преди коледните празници от Комисията по стокови борси и тържища отчитат стабилен ръст на цените на почти всички хранителни стоки у нас. Не че този процес е спирал и през цялата година, но с ненаситната си алчност родните търговци прекрачват границата дори на обичайната байганьовщина. \nНавсякъде по света преди празници се правят огромни отстъпки, валят всякакви промоции, само в България решават да печелят на принципа \"ден година храни\". Да оставим настрана всякакви там \"коледни атмосфери\". В нормалните страни, където наистина властва пазарът, търговецът прави всичко възможно да печели от оборота. И да привлича доволни клиенти. На това му викат търговски трик. У нас е точно обратното - тарикатлъкът е да се прецакват купувачите, защото по празници няма как да не се пазарува. Дори да реши човек да го кара съвсем скромно. Затова - по Никулден рибата скача, по Гергьовден - агнешкото, по Нова година - пуйките... \nВ масовия случай по силата на традицията покупките преди Коледа са задължителни и всички финансови ресурси биват мобилизирани, макар и с перспективата за доста дълъг безпаричен период след това. Именно на това разчитат нашенските продавачи. Затова - видите ли хранителна стока на сметка, купувайте. Иначе след ден-два или дори още същия ден ще я намерите с нова, по-солена цена нагоре. \nТрябва ли обаче да се чудим защо се вихри такава галопираща спекула. Ами защото няма закон и държава, които да я контролират. И по законите на джунглата всеки трябва да се оправя, както може.      \n", "date": "2017.12.19", "title": "Трик и тарикатлък"}
{"url": "http://duma.bg/node/157714", "text": "Българизми, герберизми, абсурдизми, идиотизми - все синоними, очертаващи границите на някои родни действителности, за чието съществуване не могат да се намерят разумни обяснения. Като например онази невъзможна реалност в Ловеч, в която улица се прави, за да мине министър, а след височайшите разкрачи, новоположеният асфалт се раздига за повторно ползване. Сега сигурно се пази в някой склад в очакване на друга знатна личност, която ще има нужда в бъдеще да мине тежко, тежко по уж нова настилка, без да знае, че е втора, трета или N-та употреба.  \nБелег за мизерия, признак на икономичност, предвещание за още по-оскъдни времена ли са тези действия на местната администрация? Или просто симптом за страдаща психика, объркан душевен мир, начин за поредна гавра с нещастници, които имат претенции за истинска улица. Какво да кажем - българизъм. Като онзи другия, при който направили център за хора с увреждания в труднодостъпни помещения. На третия етаж. С вита стълба. Без асансьор. И пловдивската администрация не само сътворила тази нелепица, ами намерила време да се похвали с нея.  \nИ в двата случая подигравката е с най-слабите, с най-безсилните, с онези, които нямат много възможности да защитят правото си на достойнство и удобство. Оскърблението към безвластния е превърнато във важен инструмент за доказване на самочувствието на герберското управление. И колкото по-непристъпна е обществената услуга, която се предлага, толкова повече избуява то.      \n", "date": "2017.12.19", "title": "Българизми"}
{"url": "http://duma.bg/node/157715", "text": "Сестрата на министър-председателя Бойко Борисов д-р Красимира Иванова е често търсена за здравни коментари от някои медии. Това само по себе си е достойно за коментар, защото доста хора във властта също имат роднини, които работят на отговорни позиции и сигурно са доказани професионалисти, и като нищо могат да подкрепят политическите тези на облечените във власт техни близки. Например съпругата на Цветан Цветанов може да разкаже нещо за ДАНС и реформата в нея, мъжът на Десислава Атанасова може да даде ценни съвети как да се облекчи животът на българския строител. И в опозицията сигурно може да се намерят такива примери, но някак си не е готино да се прави това. А когато се случи един роднина да се появи синхронно в две-три медии по едно и също време, цялата работа намирисва на постановка. Но това е по-скоро към медиите. \nВсъщност, д-р Иванова в своите вчерашни изявления пред \"Нова телевизия\" и в. \"24 часа\" казва, че мораториумът върху вноса на най-нови лекарства не бива да се политизира и че \"в медицината не бива да има политика\". Това е много интересна позиция и тя напълно се вписва в това, което казват други от ГЕРБ. Например д-р Даниела Дариткова, председател на здравната комисия в НС, също призовава здравеопазването да не се политизира и дори го намира \"за изключително вредно\". \nМоля?! Дариткова е политик. Занимава се с политика, работи на място, където се прави политика, и призовава това, с което се занимава, да не се политизира. Няма как това да се коментира с речников запас, ограничен от рамките на добрия тон. Казаното и от сестрата на премиера Борисов, и от депутата д-р Дариткова обаче изцяло и последователно се вписва в налагания в последно време гербаджийски модел \"на говорене\" срещу \"политизирането\", който има две цели. Първата - да се убеди населението, че всяка критика срещу всичко, казано от ГЕРБ, е \"политизирана\", което в техните представи очевидно означава, че е лоша, неправилна, лъжлива, достойна за игнориране, може би \"фалшива\", ако питате Цветан Цветанов. И втората цел е говорещият да не заспи. \nАко не бива да се политизират проблемите на здравеопазването, означава, че не бива и не може да има политически заявления по този повод, политически реакции, политически протести. Т.е. нищо. Здравеопазването трябва да се намира във вакуум, според ГЕРБ. Тези хора или са извън всякакво мислене, или са решили да превърнат в абсурд, в пиеса по Кафка, правенето на политика. Защото например видът здравно осигуряване, който е ключов за модела на здравеопазване, е чиста политика. Прави се от политици. Самият факт, че съществува фигурата на министър на здравеопазването (политическо лице), означава, че то е политика. Ако политиката е лоша, работа на опозицията е да я критикува и да подкрепя пострадалите от нея. Във всяка сфера. Това е обществото. Другото е махленска клюкарница. \n    \n", "date": "2017.12.19", "title": "Стига глупости"}
{"url": "http://duma.bg/node/157743", "text": "Бизнесът у нас не вярва в позрачността на обществените поръчки. Цели 80% от предприемачите твърдят, че са нагласени с предварително определен изпълнител. Това показа проучване на Българската стопанска камара. Преди месеци имаше и друго проучване, на ИПИ, че 10% от фирмите печелят 70 на сто от търговете. Къде тогава отидоха обещанията на правителството Борисово за намаляване на корупцията, а? Че нали и нов Закон за обществените поръчки си приеха именно с обещанието, че той ще изсветли даването на поръчки на бизнеса. \nАко можеха да говорят и магистралите на Бойко, и големите строителни обекти, за рушветите, които фирмите дават, щяхме да се видим в чудо. Но явно за тях важното е керванът да върви, пък нека кучетата си лаят. \nПоложението обаче не само не се подобрява, но се и влошава. Защото анкетата на бизнеса показва, че корупцията и престъпността не само не намаляват, но се и увеличават. За година корупцията е скочила с цели 12%! И все повече работодатели нямали доверие към институциите. Първенците по недоверие са си все същите - Министерски съвет, Народното събрание и съдебната власт. Впрочем и предходната анкета на бизнеса ги нареди тези същите на \"предните\" позиции. Май нищо не се променило.     \n", "date": "2017.12.19", "title": "Керванът си върви..."}
{"url": "http://duma.bg/node/157703", "text": "Наскоро американската организация \"Атлантически съвет\" представи проекта \"Балканите напред: новата стратегия на САЩ за региона\". На нейното представяне във Вашингтон бяха поканени външните министри на Сърбия, Черна гора, Македония, Албания, Косово, Босна и Херцеговина. След това те проведоха отделна среща със съветника на американския президент по националната сигурност Хърбърт Макмастър, на която едва ли са си говорили за предстоящата зима на Балканите или пък торнадата в САЩ. \nТук му е мястото да се припомни, че \"Атлантическият съвет\" не е някоя самодейна организации от добродушни любители на геополитиката, а структура, близка до Държавния департамент и Белия дом. Нейните съвети стават и ръководство за действия. \nНовата американска стратегия на Балканите съдържа три ключови елемента. Първият е постоянно американско военно присъствие в Югоизточна Европа. За тази цел идеално подхожда военната база \"Бондстийл\" в Косово, използвана в момента от международни сили КейФОР. \nВторият е историческо помирение със Сърбия, която \"може и трябва да стане близък партньор и съюзник на САЩ в региона - при условие, че се дистанцира от Русия\", както е казано в документа. \nТретият е активно посредничество на САЩ при разрешаването на регионалните спорове - примерно в спора между Скопие и Атина за името на Македония или между Белград и Прищина за сръбските общини в Косово. \nВъпреки някои благи намерения, новата балканска стратегия на САЩ поражда редица страхове и възражения. Да започнем с опасенията на разума. Всички знаем какви ги надроби американската външна политика в 27-те години след съветския разпад - или когато Вашингтон реши, че е останал единственият полюс за цивилизационния ход. Навсякъде, където е пипала или продължава да пипа ръката на американската геополитика, са останали руини не само като сгради, но и като цели държави - Ирак, Сирия, Либия, донякъде и Йемен. Украйна още не е в руини, но хаосът там, сринатата икономика, масовото й обедняване, етническият конфликт в Донбас са все последици от ръката на САЩ в тази държава. Във всички изброени държави американската намеса може да се сравни с разрушителни земетресения. \nТака че имаме достатъчно основания да се съмняваме в коефициента на интелигентност на американската външна политика. С една дума - в нейния акъл. В способността й да прави верни анализи, оттук и да взима правилните и съзидателни решения. Камо ли и да прогнозира точно. Имаш чувството, че на моменти тя греши дори в някои елементарни аритметични действия на геополитиката. Примерно, тя не пресметна, че нахлуването в Ирак и отстраняването на сунита Саддам Хюсеин ще разчисти пътя за влияние на една държава, която САЩ я имат иначе за противник в Близкия изток - шиитският Иран. Или че ликвидирането на Кадафи и войната срещу Асад ще подействат като допинг за ислямисткия фундаментализъм, от който загинаха американци и европейци. Последният пък пример е признаването на Ерусалим за столица на Израел. Нямаше по-добър начин Америка да настрои арабския свят срещу себе си, макар че той й е необходим по ред причини. \nРазбира се, Балканите не са Близкият изток и новата американска стратегия за региона не означава, че непременно ще го доведе до руини. Но това не я имунизира от съмнения за нейното IQ. Първо, историческото помирение със Сърбия изглежда по първолашки наивно. Вашингтон се бие в гърдите, че е направил от Япония съюзник и партньор, след като преди това е изтребил до 330 000 нейните жители с атомните бомби срещу Хирошима и Нагасаки. Само че Сърбия не е Япония. Да направиш копипейст на държава, регион и историческа епоха може и да е дигитално, но дали ще е витално? Сърбите имат своите недостатъци, имат и немалко исторически грехове към България, но не може да не им се признае, че са костелив орех. И едва ли ще забравят 99-а заради, примерно, американските цифрови иновации. \nВторо, новата американска стратегия би била уместна, ако Евросъюзът продължаваше да нехае за евроинтеграцията на Балканите. Но Брюксел излезе от това състояние и последните месеци даде ясна европейска перспектива пред страните от региона. Очаква се Сърбия и Черна гора да влязат в ЕС през 2023-2025 г., очаква се също догодина Македония и Албания да започнат присъединителните преговори. Да, Западните Балкани са такъв регион, че се нуждаят от патрон, който да ги води и дърпа напред, но по ред обективни причини тази роля подхожда много повече именно на ЕС, отколкото на САЩ. Това, че Косово или БиХ изостават от другите в евроинтеграцията или пък, че Прищина се дърпа от договореност с Белград за сръбските общини в Косово, не означава, че трябва да се намесва втори патрон, при това с нова стратегия за целия регион. А и пробивът в спора Скопие-Атина за името на Македония дойде не от посредничеството на американския дипломат Матю Нимиц, а от политическата промяна в Скопие, където на власт дойдоха политици с друга визия за страната си и склонни на компромиси. \nТрето съмнение за IQ-то на Вашингтон се отнася до такава реалност като сфери на влияние. Балканската стратегия на САЩ е всъщност чиста проба заявка за такава сфера. Добре де, но само допреди 3 г. Вашингтон обвиняваше Русия, че смята Украйна с нейните 17% етнически руснаци или над 50% рускоезично население за своя сфера на влияние. Сега обаче виждаме, че американската геополитика приема за своя сфера на влияние регион, в който няма и един процент етнически американци. Излиза, че САЩ задействат политика, която са отричали у други държави. \nИма обаче и други основания да не вярваме - и те са вече от морално естество. Колкото и да се къса връзката нравственост-политика, тя все пак се възстановява в уреждане на конфликти, национални законодателства и международното право. При американския глобализъм обаче връзката нравственост-политика постоянно се къса последните почти 30 години. Когато се намесваше в други страни и региони, Вашингтон го правеше така сякаш носеше дарове - свобода, демокрация, права, либерализъм, изобщо разцвет. Впоследствие даровете се оказваха токсични. Във всички посочени страни, плюс Русия от 90-те години, те се оказаха икономическа разруха, масово обедняване, разпад на обществени отношения, висока смъртност и други негативи. Обществата, подложени на американска намеса, бяха като пациенти, оперирани без упойка. Впоследствие ставаше ясно, че те са жертва на американските интереси, каквото и да значи това понятие - пазари, сделки, капитали, влияние или просто неприязън към политици и правителства, дори и демократично избрани. Последният пример в това отношение е Сирия. Уж САЩ бяха обявили война срещу \"Ислямска държава\", но в хода на сирийската война тайно ги подпомагаха. Американският дар срещу тероризма се превърна в дар за тероризма, за продължаване на кръвопролитията в Сирия. С такава политика САЩ не стават ли Сатанински Американски Щати?  \nТака че когато САЩ предлагат дар, когато излизат със стратегия, инициатива или проект, отсрещната страна винаги трябва да е нащрек, че това може да е клопка. И да чете внимателно между редовете на инициативите и проектите. Какъв тогава може да е капанът на балканската стратегия, на историческото помирение със Сърбия или на базата \"Бондстийл\"? В момента САЩ работят по проекта за трите морета - политическо, икономическо, но и военно свързване на регионите на Балтийско, Адриатическо и Черно море. Става обаче дума за един антируски плацдарм, чиято роля е да противопостави Европа на Русия, нищо че тя е и европейска държава. Това е нещо като нова Берлинска стена, но преместена по на изток - може да я наречем Източна стена. Това съответно е и възраждане на Студената война. \nИма обаче и още нещо: такъв плацдарм преди 22 юни 1941 г. бе създал и Хитлер. Създаде го по пътя на войната, за по-малко от десетилетие и с единствената цел да нападне на тази дата Съветския съюз и да го унищожи. При цялата условност на историческите сравнения, възниква логичния въпрос: по пътя на Хитлер ли вървят САЩ (и въобще целият Запад)? Целта на историческото помирение със Сърбия и на базата \"Бондстийл\" не е ли да се уплътни този плацдарм, за да се завърти на по-високи обороти конфронтацията с Русия? Балканите са на крачка от Черноморския регион, в който попада и Русия. В някои глави това си е географско основание тя да бъде провокирана и притискана откъм тази част на Европа? Плюс че същото ще се прави срещу нея и в Балтийския регион, където са разположени едни от най-русофобските държави (Полша, Литва, Швеция). Засега конфронтацията не е военна, но къде са гаранциите, че един ден няма да прерасне именно в такава? \nВ балканската зона за влияние на САЩ има и скрит замисъл срещу ЕС. Всъщност Вашингтон нагазва в негова сфера. Защо ли? Едно от възможните обяснения е да държи по-изкъсо ЕС, който и без това вече се разграничава от САЩ по някои глобални въпроси и дори създава собствена военна сила? \nБалканската стратегия на САЩ предвижда и съдействие за бизнеса. Пак благо намерение, но с много клопки в подтекста. И въпросът не е в това, че в района може да настъпи нашествие на американски компании. Проблемът е, че Вашингтон ще тика \"Балканите напред\" по неолибералния му икономически модел. А последният Световен доклад за неравенството показва, че именно този модел генерира неравенство и САЩ са сред първите държави по този показател и далеч по-напред от ЕС. На Балканите се намират едни от най-бедните държави в Европа. Дали попадането им в американската сфера ще намали това неравенство и наистина ще ги измъкне напред? Компаниите от САЩ най-вероятно ще спечелят, местните върхушки също, но ще заживеят ли по-добре обикновените хора? \nВпрочем държавите от региона няма какво да се питат. Те вече имат готов отговор, при това на крачка от тях - в България.     \n", "date": "2017.12.19", "title": "Токсичните дарове на Вашингтон  "}
{"url": "http://duma.bg/node/157704", "text": "Турция освободи германска журналистка \nТурция е освободила германската журналистка Месале Толу от затвора, като условието е тя да не напуска страната. От своя страна говорителят на германското правителство Щефен Зайберт заяви, че е твърде рано да се каже какво въздействие ще има освобождаването на Толу върху обтегнатите отношения между двете съюзнички от НАТО. Германия притискаше Анкара да освободи Толу и други арестувани журналисти след неуспешния преврат в Турция през юли 2016 г. \n Заловиха убиеца на британска дипломатка \nЛиванските власти задържаха убиеца на британския дипломат Ребека Дайкс. Служителката на британското посолство е била задушена. Тялото на Дайкс е открито до магистрала край столицата Бейрут. Извършителят е таксиметров шофьор. Старши служител по сигурността заяви, че убийството не е политическо. \nХондурас пред гражданска война \nХондураската опозиция отхвърли официалното обявяване на победа за държавния глава Хуан Орландо Ернандес. Повторното преброяване посочи досегашния президент за победител на оспорваните избори. Поне от месец привърженици на кандидата на левицата Салвадор Насрала демонстрират срещу предполагаеми \"измами\" на изборите, стигна се и до сблъсъци с жертви. Стотици отменени полети в САЩ заради авария Прекъсване на електрозахранването предизвика закъснение или отменяне на стотици полети на международното летище Хартсфийлд-Джаксън в Атланта, щата Джорджия - най-натовареното летище в света. Хиляди пасажери бяха принудени да прекарат часове в самолетите и терминалите, след като проблемът с мрежата доведе до хаос в изпълнението на полетите. Прекъсването на тока засегна всички летищни операции.   \n", "date": "2017.12.19", "title": "Кратки новини"}
{"url": "http://duma.bg/node/157705", "text": "Иран ще присъства в Сирия до пълното унищожаване на терористите в тази държава. Това заяви секретарят на Висшия съвет за национална сигурност на Иран Али Шамхани по време на изявление в Иракски Кюрдистан, съобщи агенция ИРНА. \n„В съответствие с искане от сирийското правителство оставаме в републиката до пълното унищожаване на терористите. Всякакви нападки от страна на ционисткия режим (Израел) и други държави въобще не влияят на политиката на Иран, а също и на сигурността в региона“, казал Шамхани. \nИран е от най-активните външни участници в конфликта в Сирия от 2011 г. Техеран поддържа правителството в Дамаск начело с Башар Асад. В Сирия са разположени едни от най-мощните подразделения на иранската армия, включително части от специалните сили „Ал Кудс“ на корпуса на гвардейците на ислямската революция.   \n", "date": "2017.12.19", "title": "Иран остава в Сирия"}
{"url": "http://duma.bg/node/157706", "text": "Президентът на Русия Владимир Путин  разговаря по телефона с президента на САЩ Доналд Тръмп и му благодари за получената от американското ЦРУ информация, помогнала за задържане на терористи, подготвяли взривове в Казанската църква в Санкт Петербург и други оживени места в града, съобщи пресслужбата на Кремъл. \n„Президентът на Руската федерация благодари на американския си колега за предадената от ЦРУ на САЩ информация, която помогна да се влезе в следите, да бъде открита и задържана терористична група, подготвяла взривове в Казанската църква в Санкт Петербург, както и на други оживени места в града”, посочват от пресслужбата. \nПолучената от ЦРУ информация, посочва Путин, е била достатъчна за да бъдат открити, издирени и задържани престъпниците. Путин помоли Тръмп да предаде благодарността му на директора на ЦРУ и на оперативните сътрудници на американското разузнаване, от които са получили информацията. \nРуският държавен глава е уверил президента на САЩ, че „ако получат информация, свързана терористична заплаха срещу САЩ и техни граждани, руските спец служби несъмнено и незабавно ще я предадат на американските си колеги по партньорските канали”.   \n", "date": "2017.12.19", "title": "Путин благодари на Тръмп за предотвратяване на атентат"}
{"url": "http://duma.bg/node/157707", "text": "ЕК разследва \"Икеа\" за данъците по сделки на шведския мебелен гигант в Холандия, което е поредната стъпка на Брюксел срещу данъчните афери на мултинационалните компании. \nС разследването Европейската комисия ще получи задълбочен поглед върху начина, по който \"Икеа\" изглежда е използвала холандско дъщерно дружество, за да намали данъчната си сметка за приходите от магазините си по целия свят. \nСлучаят е най-амбициозното досега действие от страна на Брюксел срещу многонационална компания от Европа и дойде след подобни случаи срещу американските гиганти Apple, Amazon и McDonald's. \nВсички те бяха поставени под наблюдение след вълните от разкрития като например в \"Досиетата от Рая\", които обърнаха внимание на това как мултинационалните компании и свръхбогатите по света използват законни средства за избягване на плащането на данъци. \n\"Всички компании, големи или малки, многонационални или не, трябва да плащат справедливия си дял от данъка\", заяви в изявление комисарят по антитръстовите правила на ЕС Маргрете Вестагер. \n\"Държавите членки не могат да позволят на избраните компании да плащат по-малко данъци, като им позволяват изкуствено да прехвърлят печалбите си другаде\", каза тя. \nКомисарят не спомена числа при последните си твърдения срещу \"Икеа\", но в доклад на Зелената партия в Европейския парламент от миналата година беше съобщено, че \"Икеа\" е избегнала плащането на 1 млрд. евро като данъци в ЕС между 2009 г. и 2014 г. \nЧастна от своето основаване през 1943 г., \"Икеа\" има сложна корпоративна структура и се управлява от различни фондации, което й позволява да се освободи от високите данъци в Швеция. \nРазследването на Еврокомисията е по отношение на две споразумения, договорени между Холандия и \"Интер Икеа\", холандският клон на компанията, според които подразделението на шведския гигант в Страната на лалетата получава франчайзови плащания от магазините на \"Икеа\" по света. \nПо силата на първото данъчно решение между 2006 г. и 2011 г. Холандия разрешава на \"Интер Икеа\" да заплати солидна лицензионна такса на друго звено на \"Икеа\" в Люксембург, като по този начин прехвърли приходите си в юрисдикция, в която не са данъчно обложени. \nПрез 2011 г., след като Брюксел принуди Люксембург да промени закона, \"Интер Икеа\" организира второ решение с Нидерландия, като този път включваше комплексен договор за заем с подразделението на \"Икеа\" в Лихтенщайн и отново шведската компания успешно прехвърли облагаемите приходи под ниската данъчна юрисдикция.   \n", "date": "2017.12.19", "title": "ЕК разследва \"Икеа\" за укриване на данъци"}
{"url": "http://duma.bg/node/157724", "text": "Германски туристи не смятат, че България е безопасно място. Едва 18% от тях са на мнение, че България е сигурна дестинация, показват резултатите от проучване на анализаторската компания GfK. Именно заради атентатите в последните години германците вече поставят на челно място сред приоритетите си при организиране на екскурзия безопасността. Все повече от тях се отказват да посещават места, за които не са чували достатъчно добри отзиви. Затова едва 5% смятат, че Турция, Египет и Тунис са безопасни места. Гърция обаче, има доверието на 34% от германците. \nСпоред проучването германските туристи се чувстват най-безопасно в собствената си държава, Австрия, Швейцария, Италия и скандинавските страни. По-малко от половината анкетирани посочват Испания като безопасна дестинация, но все пак тя си остава най-посещаваната държава от германските туристи.     \n", "date": "2017.12.19", "title": "Само 18% от германските туристи смятат, че в България е безопасно"}
{"url": "http://duma.bg/node/157725", "text": "България получи допълнително 41 млн. евро по линия на Международен фонд \"Козлодуй\". Решението за това е било одобрено от Асамблеята на донорите на фонда, които заседаваха днес в Лондон, съобщиха от Министерството на енергетиката. С 27 млн. евро се увеличават средствата за управление на отпадъци от извеждането от експлоатация, които се отпускат в т.нар. ядрен прозорец. Срокът за разплащания в този сектор се удължава до 2022 година, решиха донорите на фонда. Те одобриха и отпускането на допълнителни средства в размер на 24 млн. евро за издръжка на проектите в ядрения сектор, като срокът за разплащане за тях се удължава до края на 2020 г. В резултат на икономии по проектите от първи и втори етап на извеждането от експлоатация на блокове 1-4 на АЕЦ \"Козлодуй\", сумата за тях е намалена с 10 млн. евро. Срокът за разплащания и в този сектор е удължен до 2022 г. \nВ т.нар. неядрен прозорец донорите на фонда одобриха промени по програма ДЕЗИРЕ, с която се подпомага битовата газификация. Занапред безвъзмездната помощ по програмата ще бъде до 30% от допустимите разходи, а цената за присъединяване ще се включва изцяло като допустим разход по проектите. До момента по програмата се покриваха до 20% от допустимите разходи, без цената за присъединяване. България поиска и удължаване на срока за действие на програма ДЕЗИРЕ до края на 2020 г., когато е крайната дата за изпълнение на проекти в неядрения прозорец на фонда. След официалното одобрениe на промените от страна на донорите на МФК, през първото тримесечие на 2018 г. предстои да бъде подписано ново споразумение за безвъзмездна помощ.     \n", "date": "2017.12.19", "title": " България получи 41 млн. евро по Международен фонд \"Козлодуй\""}
{"url": "http://duma.bg/node/157726", "text": "Увеличението на цената на водата е заложено в бизнес плановете през 2017 г., одобрени от Комисията за енергийно и водно регулиране (КЕВР), сега се коригира заложената цена за 2018 г. с оглед инфлационния процент от одобрението на плановете досега. Това каза по БНТ заместник-министърът на регионалното развитие и благоустройство Малина Крумова. КЕВР одобри миналата седмица поскъпване на водата с между 2 и 20% от догодина в 14 области, като най-голямо е поскъпването в Ямбол. За Ямбол става въпрос за нов вид услуга, нямаше пречиствателна станция, тази услуга трябва да се калкулира в цената, затова е най-високо увеличението там. След започване на работа на станцията ще започне и плащането по новите цени, каза Крумова. \nНяма да се предоставят европейски средства на неконсолидирани области. Само консолидирани ще се финансират, което е и изискването на Европейската комисия, каза зам.-министърът. \nИмаме за първи път ясна стратегия за това как да се подпомогнат най-бедните, за да имат достъп до вода. Идеята ни е всички уязвими групи да получават субсидирана цена, да плащат минимална или никаква цена. Мислим да опростим максимално подпомагането на социално слабите, обясни тя.     \n", "date": "2017.12.19", "title": " Малина Крумова защити КЕВР за поскъпването на водата"}
{"url": "http://duma.bg/node/157727", "text": "80% от предприемачите са скептично настроени и смятат, че обществените поръчки са насочени към предварително определен изпълнител, а 42 на сто са на мнение, че не се спазват изискванията за публичност. Това важи особено в сферата на строителството, съобщи пред журналисти вчера зам.-председателят на Българската стопанска камара (БСК) Камен Колев, който представи проучване на мнението на бизнеса у нас за икономическата ситуация на страната ни през 2017 година. Анкетирани са 790 собственици и управители на предприятия. \n58,2% анкетирани предприемачи смятат, че корупцията през тази година е нараснала, като в сравнение с миналата година процентът бележи повишение с над 12 на сто. През 2016 година 46% от анкетираните са считали, че през годината е имало ръст на корупцията. Тази година с 8% се увеличава и делът на предприемачите, които смятат, че престъпността у нас се повишава. През 2016 г. 42% са дали негативна оценка по този показател, а тази година това са 50,6 на сто от представителите на бизнеса.  \nОбществените поръчки са важен проблем на бизнеса, каза зам.-председателят на БСК. Положителна тенденция има на нивата на регулаторната тежест на сивата икономика, като тази година 42% от предприемачите са отговорили, че има ръст в сивата икономика, докато миналата година са били 50% от анкетираните. 41% от представителите на бизнеса не виждат ползи от влизането на страната ни в еврозоната.  \nЛипсата на преки чуждестранни инвестиции е най-сериозният проблем за икономиката ни, каза  Камен Колев. През 2017 г. преките чужди инвестиции паднаха наполовината в сравнение с 2016 г., когато също намаляха наполовина спрямо 2015 г. \nВ оценката на предприемачите към институциите у нас, 78,5 на сто от тях дават негативно мнение по отношение на работата на Народното събрание. 60,8 на сто от бизнеса дава отрицателна оценка и на Министерски съвет, а 67,1% посочват негативно мнение и на работата на съдебната власт, като положителна оценка дават едва 7,6 на сто от анкетираните. От съдебната система очакваме ускорени процедури по несъстоятелност, прозрачност, бързина и защита на частната собственост, допълни Камен Колев. Според 15% от тях има ръст и при задълженията към контрагенти за материали, стоки и услуги, като през миналата година 14 на сто са посочили увеличение на дълговете. За заплати задълженията също нарастват и през 2017 г. 18% от фирмите посочват трудности при изплащането им, а през предходната година това са били 14 на сто от участниците в анкетата. \nПритеснителен факт е, че делът на просрочените несъбрани вземания за период над една година се увеличава двойно - от 28% през 2016 г. на 41 на сто през тази година, каза Камен Колев. Сред просрочените вземания най-много са в сектора на услугите, а най-малко - в преработващата промишленост, допълни още той. \nПрез тази година се запазва тенденцията на сериозна липса на тесни специалисти и изпълнителски състав, като най-голям дефицит на работна ръка отчитат предприятията от преработващата промишленост и тези в сектора на услугите. \nВ проучването става ясно, че 25% от анкетираните смятат, че задълженията на предприятията към финансовите институции се увеличават, като за сравнение през миналата година това са били 22%.   \nОчакванията на предприемачите за следващата година са за увеличение на данъците и таксите, както и на енергийните цени. 66% от анкетираните смятат, че ще има ръст и на цените на производствените суровини, и на бизнес кредитите. \nПо отношение на средствата по еврофондовете Колев посочи, че досега почти 50 на сто от средства от новия програмен период са договорени, а възстановените и разплатени са 14 на сто. Следващата година ще е ключова при усвояването на еврофондовете и затова от БСК съветват фирмите да са активни, защото основните средства ще бъдат усвоени тогава.     \n", "date": "2017.12.19", "title": " Бизнесът не вярва в прозрачността на обществените поръчки  "}
{"url": "http://duma.bg/node/157737", "text": "Районният съд в Асеновград осъди единадесетте обвиняеми за побоя над деца-спортисти край гребната база в Пловдив. Всички мъже признаха, че са били децата и обявиха, че съжаляват. Въпреки това част от подсъдимите са завели контрадело срещу децата с обвинение, че те са ги нападнали и пребили. \nНа петима съдът наложи ефективни наказания от 8 до 22 месеца \"лишаване от свобода\" при общ режим. Останалите шестима получиха условни присъди. Припомняме, че през юни група роми нападнаха деца-гребци край Пловдив. Случаят предизвика голям обществен отзвук и напрежение. Срещу подсъдимите бяха повдигнати обвинения в хулиганство, извършено в съучастие, с особена дързост и цинизъм. \nПострадалото момче Тодор Тодоров заведе и гражданския иск от 40 000 лв., съдът постанови да му бъдат изплатени 8000 лв. Паричните гаранции, наложени като мярка за неотклонение на част от побойниците, отпадат, реши още Асеновградският районен съд. \nПрисъдите може да се обжалват в 15-дневен срок пред Окръжния съд в Пловдив. \n    \n", "date": "2017.12.19", "title": " 5 ефективни и 6 условни присъди за биячите от гребната база в Пловдив"}
{"url": "http://duma.bg/node/157738", "text": "Подуправителят на Националната здравноосигурителна каса д-р Димитър Петров е освободен от поста по настояване на директора на институцията проф. Камен Плочев. Това съобщи самият Петров пред БТА. Според уволнения началник в касата настъпва прогресиращ хаос, поради което вече не желаел да бъде подуправител. Освен това не подкрепял някои от политиките на институцията, сред които и въвеждането на мораториума за нови лекарства от догодина. \nПетров застана начело на НЗОК в началото на юли, когато бившият й директор д-р Глика Комитов подаде оставка. В средата на юли парламентът избра за управител на касата проф. Плочев, който беше единственият кандидат за поста. Като негов заместник Петров се задържа само 10 месеца. Той е бил директор на НЗОК в периода 2002-2003 г. През март 2015 г. Комитов го назначи за подуправител, но след няколко месеца Петров сам подаде оставка поради несъгласие с политиката на тогавашния здравен министър Петър Москов.    \n", "date": "2017.12.19", "title": "Уволниха подуправителя на здравната каса"}
{"url": "http://duma.bg/node/157739", "text": "До края на месеца Министерството на здравеопазването ще изготви правилата, по които ще работи Комисията за иновативните лекарства. Тя ще разглежда всеки случай с пациент поотделно, съобщи здравният министър Кирил Ананиев. \"Комисията ще се задейства в случаите, когато пациентът се нуждае от лечение с новите молекули, когато е доказано, че действащите терапии не са ефективни и не могат да доведат до неговото излекуване\", увери той. Ден след като от ГЕРБ обявиха, че мораториумът касае малко над 1500 болни, министърът призна, че засегнати са близо 8600 пациенти. За четири от заболяванията към момента няма алтернатива. \nПо-рано пациентски организации предложиха на правителството мерки заради наложения мораториум върху иновативните лекарства за онкоболни. Според действащото законодателство поправки по същите текстове в Закона за бюджета на НОЗК за 2018 г. не могат да се правят три месеца след приемането му. \"Заедно с теб\", Асоциация за репродуктивно здраве, бременност и грижи за децата \"Усмихни се\", Алианс на трансплантираните и оперираните \"Бъдеще за всички\" и Асоциация на пациентите със сърдечносъдови заболявания предлагат до края на 2017 г. спешно да приключат преговорите на НЗОК за отстъпки с притежателите на разрешение за употреба на лекарства за одобрените от комисиите 32 иновативни молекули, за да могат да влязат в Позитивната листа на НЗОК за 2018 г. и да изчакат падането на мораториума. Протакането на преговорите ще забави осигуряването на лечение за пациентите, нуждаещи се от нови терапии, смятат организациите. Те настояват анонсираната от управляващите нова комисия към МЗ да заработи временно, докато изтекат трите месеца за промени в гласувания закон. Настояват да се осигури лечението с иновативни терапии на всички пациенти, независимо от заболяването.   \n", "date": "2017.12.19", "title": " До края на месеца ще е готова комисията за новите лекарства"}
{"url": "http://duma.bg/node/157740", "text": "Лекари от ТЕЛК трябва да връщат 56 000 лева за неверни отпуснати инвалидни пенсии през тази година, съобщи вчера управителят на НОИ Ивайло Иванов. Той обяви, че до края на септември тази година са установени 39 неверни решения. \"Когато лекарите в ТЕЛК са издали актове, които не са правомерни, тоест това е установено чрез решение на НЕЛК или на съответния административен съд, едва тогава и само в този случай на лекарите се налага такава санкция от експертните комисии към НОИ. Те, естествено, трябва да възстановят сумата, която е надвзета или с която е ощетено ДОО\", обясни Иванов. \nПрипомняме, че изискването лекарите от ТЕЛК в Пловдив да връщат пари при отмяна на техни решения, за пореден път миналата седмица стана повод за заплахи на медици, че ще напуснат системата. След среща с зам.-здравния министър Бойко Пенков те се отказаха от намерението си и бяха уверени, че правителството напредва с реформата на медицинската експертиза на трудоспособността. Пенков съобщи, че работните групи финализират текстовете по новия модел на трудово-медицинската експертиза, като очакванията са той да заработи още през 2018 г. \n    \n", "date": "2017.12.19", "title": "56 000 лв. трябва да връщат лекари от ТЕЛК за неверни решения през 2017 г."}
{"url": "http://duma.bg/node/157741", "text": "Поведението на ръководството на Изпълнителната агенция по рибарство и аквакултури, което първо уволни главния секретар на ведомството Сергей Костадинов, а после го върна, породи съмнения за политическо кадруване. Изпълнителният директор на ИАРА Галин Николов отстранява Костадинов с мотив, че не отговаря на изискванията. Няколко месеца по-късно той обаче се отмята от собственото си решение, отбелязва \"Медиапул\". \nИзпълнителният директор на ИАРА оттегля жалбата на агенцията срещу решението на Бургаския административен съд за възстановяване на Сергей Костадинов. Това се случва в последния възможен момент, в който ведомството може да защити уволнението пред ВАС. \nНиколов уволнява Сергей Костадинов на 13 март т.г., по времето на служебния кабинет на Огнян Герджиков. Според него главният секретар не отговаря на условията за заемане на длъжността - няма необходимия професионален стаж и не отговаря на образователния ценз. На 24 ноември бургаският съд отменя уволнението, а на 13 декември агенцията обжалва възстановяването на Николов на работа. Мотивите по жалбата са същите, с които Костадинов е уволнен. \n\"Освен недостиг на професионален опит, жалбоподателят не притежава нужната квалификация за заемане на длъжността \"главен секретар\" на ИАРА. Това е така с оглед на длъжностната характеристика за длъжността \"главен секретар\", утвърдена на 4.11.2013 г., подписана от Сергей Костадинов, съгласно която лицето, заемащо длъжността, следва да притежава висше образование, магистърска степен, в областите право, икономика, социални и хуманитарни науки. Видно от диплом за завършено висше образование, Сергей Костадинов е завършил ВВОВУ \"Васил Левски\" в гр. Велико Търново, специалност \"гранични войски\" и квалификация \"офицер от гранични войски - военен инженер по експлоатация АТТ\" и гражданска специалност \"машинен инженер по двигатели с вътрешно горене\", заявяват от ИАРА на 13 декември. Ден по-късно обаче, на 14 декември, Галин Николов праща в съда нова молба, с която оттегля жалбата на агенцията. През цялото време от 13 март до 24 ноември, в което главният секретар на ИАРА се води уволнен, той продължава да ползва ведомствено жилище в Бургас, където е централата на агенцията, отбелязват от \"Медиапул\". \nЗапознати заподозряха, че рязката промяна в позицията на шефа на ИАРА се дължи на намеса на председателя на НС от ГЕРБ Цвета Караянчева. Според слуховете Костадинов от години бил в близки отношения със съпруга й Илия Караянчев, с когото били бивши колеги. Главният секретар обичал да изтъква и членството си в ГЕРБ. \nПред \"Медиапул\" Караянчева отрича да е ходатайствала за Костадинов. Тя обаче си спомня, че той е бил главен секретар на ИАРА по времето на Мирослав Найденов в първия кабинет на Бойко Борисов. \"Мисля даже, че и на второто правителство беше главен секретар на ИАРА. Лично не го познавам, може би в кулоарите да сме се срещали. Съпругът ми категорично не е бил колега с този човек\", допълни шефката на НС. Галин Николов пък отказва да коментира.   \n", "date": "2017.12.19", "title": "ГЕРБ крепят неквалифициран шеф в Агенцията по рибарство"}
